Epigrame


Cincinat Pavelescu

Editura Bestseller

ISBN: 978-9975-3093-1-8

Imagine: Detroit Publishing Co.



Această carte electronică, a fost publicată cu sprijinul Ministerului Afacerilor Externe – Departamentul Politici pentru Relația cu Românii de Pretutindeni.





Răspuns unui amic


care mă certa că fac atâtea epigrame lui Nigrim, pe care l-am ucis cu cea dintâi

Ai fost nedrept, amice, când ai spus

Că pe Nigrim c-un vers l-aș fi distrus.

Un rol contrar în viață i-am jucat:

Nigrim era nimic și l-am creat!





Regretatului poet Oreste


pentru laudele exagerate aduse lui Nigrim, din recunoștință ca-l invitase la via sa de Ia Buzău. Habent sua fata...

Tu de Nigrim să nu te-atingi, Oreste!

E scris în cer destinul fiecărui.

Eu, atacându-l, l-am creat ce este;

Cu lauda-ți anemică, tu-l nărui!





Unui scriitor popular


Eu nu știu azi la șezătoare

Ce ne silește să dormim;

Nu e târziu și e răcoare!

(Un glas): În sală e Nigrim!





Unui poet netalentat


dar foarte pletos

Găsesc că prea se-ngâmfă el

Cu păru-i arhiabondent:

Alecsandri era mai chel

Și... parcă-avea mai mult talent!





Unui senator surd


dar palavragiu

Ics, senatorul slab și chel,

E surd. De-o fi adevărat,

Atât mai bine pentru el...

Dar nu e mut! Atunci, păcat!

Atât mai rău pentru Senat...





Unor poeți inspirați


dar nu la epigrame

V-ați cotizat cinci desperați

O epigramă să-mi fumați,

Dar publicul, ca s-o-nțeleagă,

S-a frământat o noapte-ntreagă.





Unui confrate





Unui poet


care publicase un volum de poezii: Visuri și lacrimi

Da, bardule, creează-ți visuri;

Tu ești poet ajuns acum,

Căci cititorii varsă lacrimi

Pentru cinci lei dați pe volum.





Unui confrate obscur


Un scriitor necunoscut

O epigramă mi-a făcut.

Ca să-mi răzbun pe autor,

Eu voi citi-o tuturor.





Lui Emil Isac





I


Întorcându-mă de la șezătoarea literara din Tulcea, cu Galaction, Locusteanu și alții, aflam în Galați de moartea marelui Caragiale. Atunci cineva amintind că de curând Emil Isac plecase la Berlin, ca sa obție un certificat de la maestru, am exclamat



Deși momentul prea e tragic,

Cu neputință mi-e să tac:

Mai bine-ai vrut să mori, maestre,

Decât să-l lauzi pe Isac!





II


Și, cu toată simpatia ce o am pentru poetul Isac, l-am mai bombardat cu încă patru versuri

Și destinul ăsta

Prea ades greșește:

Caragiale moare,

Și Isac trăiește!





Lui Leon Ghika


Cu prilejul dezvelirii statuii marelui Eminescu la Dumbrăveni, când veniseră de peste hotare mulți oaspeți și cărora prințul Leon Ghika le zicea martiri tocmai fiindcă aveau poftă mare de mâncare și mai cu seamă de băut

În glumă-ai poreclit martiri

Pe niște-anume musafiri.

Dar apetitul lor vioi

Răzbunător, desfide gluma;

Și-o zi să mai rămâie numa,

Atunci martirii am fi noi!





Unui confrate puțin inspirat


Mă jur și fără ironie

Că eu mă prind să scriu o dramă

În timpul cât îți trebuie ție

Să-mi faci o biată epigramă.





Lui Delavrancea





Unui judecător


care mă trecea lipsă în registrul tribunalului din Constanța, chiar când eram prezent

Mai riguros ca un vagmistru,

Tu mă dai lipsă în registru,

La tribunal când sunt prezent.

Îți iert cu milă răutatea,

La gândul că posteritatea

Pe veci o să te dea absent!





Măgarul lui Balaam


dedicată aceluia care, recunoscându-se în aceste versuri, se va crede de spirit, întorcând cu facilitate ironia contra mea

În alte vremi, când un măgar,

Bătut de un stăpân barbar,

Vorbi, s-a minunat natura;

Dar astăzi, când le toacă gura

Atâtora, pe-atâtea game,

Ce vi se pare-așa bizar

Să... scrie unul epigrame?





Unui amator


Na-ți epigrama, am citit-o.

Dar, nu știu naiba să mă ia!

Plăcerea de-a ți-o-napoia

E singura ce am simțit-o.





Gherea Hasdeu


De Gherea spirit analitic

Spunea Hasdeu cam pătimaș:

Birtașii spun că este critic,

Iar criticii că e birtaș!





Unui poet miop


Vezi pe-acel domn roșcat ce vine

Cu ochii-n geam, cu nasu-n cer?

E scriitor. Îmi pare bine!

La care minister?





Unui scriitor fără succes


dar a cărui amică avea prea multe

Poete, -n valuri de cerneală

Îneci ideile-ți mâhnite;

Dar, dacă muzele te-nșeală,

Amica vor să ți-o imite!





Lui Eftimiu și Hertz


după reprezentarea Cocoșului Negru al lui Victor Eftimiu, care se întrecea în succes cu Păianjenul lui A. de Hertz

Cocoșii toți mănâncă gâze

Ce n-au valoare în comerț;

Cocoșul Negru al lui Victor

Mâncă Păianjenul lui Hertz!





Lui Victor Antonescu


Se știe că fostul ministru al României la Paris, pe când era la departamentul Justiției, a trebuit să redijeze actele de deces ale regelui și reginei.

Sub Victor Antonescu s-a întâmplat

Să moară primul rege și regina.

El actul de deces le-a redactat.

Că-l face lumea cioclu, a cui e vina?

Dar Ferdinand I e gânditor

Și-ngrijorat o spune orișicui

Că-l va numi curând ambasador,

Să nu-i dreseze actele și lui!





Lui Caragiale


care, voind să atragă pe Goga la ziarul Românul, îi spunea că scriitorii mari sunt mecanisme de lux care trebuiesc unse bine

Ești cronometru fin, maestre,

Dar la Românul ce cați oare?

Au ei nevoie de ceasornic,

Ori tu nevoie de unsoare?!





Lui Späthe


La ultima expoziție a tinerimii artistice m. s. regina, văzând bustul meu în marmură lucrat de O. Späthe, a cerut să-i fac o epigramă.

La bustul ăsta și poetul,

Și sculptoru-au colaborat,

Căci marmura este de Späthe,

Iar spiritul de Cincinat.





Unui confrate


Bazil a scris o carte de orice duh lipsită,

Și eu am cumpărat-o, deși știam că-i rea.

Bazil cu modul ăsta de două ori profită:

Întâi de-a lui candoare, al doilea de-a mea!





Dlui Simu


fondatorul cunoscutului muzeu

Muzeul tău e plin de strălucire,

Dar sfatul meu e sincer și discret:

De ții cu orice preț la nemurire,

Să-ți facă... Stoenescu un portret.





Unui meșter al cuvântului


Spun doamnele, maestre,

Că-n pledoarii ești apt;

Dar prea vorbești întruna...

Și nu mai vii la fapt.





Unui autor dramatic


care făcuse să apară pe scenă, ca personaj simbolic, un măgar

Dar piesa asta e obscenă:

Să iasă un măgar pe scenă?!

Ce vreți, răspunse directorul,

Dacă strigați toți: Autorul!





Avocatului Fabriciu





I


Unui avocat de la Brăila prea locvace și indiscret



Vestitul avocat Fabriciu

Nu-i orator, dar mie-mi place:

Dacă, vorbind, e un supliciu,

E un deliciu dacă tace.





II


Avocatul, foarte indignat, a ripostat că e mult mai deștept decât mine, fiindcă el vorbește, și eu tac. Atunci i-am răspuns imediat



Fiindcă tăceam, deși cu rost,

Fabriciu mă crezuse prost.

Tot astfel eu l-am socotit,

Dar... numai după ce-a vorbit.





Unui prieten


care, într-o cronică, mă făcuse spițer

Mă faci spițer, dar nu m-apasă

Sarcasmul tău cel culinar:

M-aș face chiar veterinar,

Ca să-ți fiu doctorul de casă.





Unui scriitor anemic


Certificat în genul catraminei

Am suferit, iubite domn,

Întotdeauna de nesomn.

Dar, de când cartea ți-o citesc,

Sunt vindecat și-ți mulțumesc.

(Rog mai trimiteți șapte exemplare)





Lui N. Dunăreanu





I


La o șezătoare literară de la Tulcea scriitorul Dunăreanu citind o frumoasă nuvelă, dar cam lungă, eu am improvizat această glumă după sfârșitul citirii



Când a-nceput nuvela Dunăreanu,

Era la cârmă încă Brătianu;

Dar, când sfârși bucata Dunăr... escu

Venise generalul Averescu!





II


Pentru a satisface pe Dunăreanu, careși dase multă osteneală și cu citirea nuvelei sale, și cu organizarea primirii noastre, i-am mai făcut următorul catren la șezătoarea din Tulcea.



Eu v-am citit ca să v-ajungă!

Amicul Dunăreanu o să spună.

Însă nuvela lui, dacă e lungă,

Are o scuză: că e bună!





Lui Adolf de Hertz


care-mi ceruse să-i fac o epigramă cu prilejul succeselor dramatice ale Dlui Notar de Octavian Goga. Această epigramă e de altfel o simplă glumă, întrucât e știut că amicul meu de Hertz nu e numai creștin ortodox, dar încă un om de talent necontestat



De când trecu Carpații Goga

Să facă artă, nu comerț...

Nu-i mai rămase lui de Hertz

Ca teatru, decât... Sinagoga!





Unui agramat


O, scrib obscur de la Buzău,

Poți să mă-njuri, nu-mi pare rău,

Dar eu pe tine mă răzbun

Când nu vreau numele să-ți spun!





Lui Aristide


cu prilejul unei conferințe întrerupte de vociferări și bastoane

Mărinimia dumitale

Aproape nu mai se-nțelege:

Ai dat studenților parale,

Ca să primești numai ciomege!





Unui scriitor


care nu semnase epigrama ce-mi trimisese la un banchet

Epigrama-ți fără rimă

E de duh așa lipsită,

Că, deși e anonimă,

Mie-mi pare iscălită.





Sfârșitul unui duel literar


Gândind la versurile lor,

Un singur lucru mă turmentă:

Că spiritul e trecător,

Vulgaritatea permanentă!





Unui procuror de la Brăila


care, de câte ori mă întâlnea, îmi spunea Domnule Ajutor. Amenințându-l cu o epigramă, mi-a răspuns că pe un eminent magistrat ca dânsul nu-l pot atinge. Cu toate acestea, avea și el un cusur: se... învoia cu nevasta prezidentului



Berbantul nostru procuror,

Ades la club când mă-ntâlnește,

Cu multă morgă îmi trântește:

Salut pe Domnul Ajutor!

Ce-mi zice dânsul e legal,

Fiindcă-am primit decret regal

Să fiu ce sunt... și nu regret.

Dar o-ntrebare: eminentul

De unde are el decret

Făcând pe vice-prezidentul?





Unor cicălitori


D-ale voastre epigrame

Cincinat n-are habar.

Aveți aerul că vindeți

Castraveți la grădinar!





Unui poet spițer


Radu face epigrame,

Însă nu le face bune

Fiindcă-ntr-însele nu pune

Spirit decât zero grame!





Unui steril


Bărbatul meu este mai tare

În matematici ca oricare,

Dar are o nenorocire:

Nu se pricepe la-nmulțire.





Unui ministru al artelor


la un banchet

Pe Minulescu tare-l știu

În Stanțe pentru mai târziu;

Dar pentru cele mai recente

Nu cred să-i dai Benemerente.





Cu prilejul elogiilor


ce mi s-au adus de presa literară la apariția volumului meu de poezii, Galaction într-un număr din Viața românească, în care directorul mă lăuda a scris într-o notița din: Pe marginea cărților o diatribă împotriva poeziilor mele, în genul criticilor lui Caion (C. A. Ionescu)



De ce imiți pe Caion

Cu stilul lui de Pișculescu,

Tu ce semnezi Galaction

Și scrii ca orice Ionescu?





Revistei Rodica


redactată de Caion et comp., ce apărea pe hârtie albastră, purtând ca deviză versurile lui Alecsandri: Purtând cofița cu apă rece, iar textul revistei era plin de injurii la adresa tuturor scriitorilor noștri recunoscuți



Purta cofița cu apă rece

Blonda Rodică, plină de nuri -

Rodica voastră, vânătă, trece

Ducând hârdăul plin cu lături!





Unui Victor Hugo al lirismului nostru


Când domnul Fagure proclamă

Glumeț, în stilul lui perfid,

Că-n dramă ești Euripid...

Ce sângeroasă epigramă!





Aceluiași


Când ești la minte puțintel,

Ca și la trup, o, Mărunțel!

E un curaj de admirat

Să te măsori cu Cincinat!





La castelul Plăinești


Unui aristocrat foarte simpatic, dar dezordonat, care îmi recunoștea talentul, dar mă făcea, în glumă, zevzec



La argumentul tău mă plec:

Sunt talentat, dar sunt zevzec!

Cu tine însă-i mai ciudat:

Tu ești zevzec netalentat.





Dlui Georgel Mârzescu


când, socotind că rămân în Franța, m-a înlocuit din locul meu de consilier al Curții de Apel Oradea-Mare



Ca să izbească-n Cincinat,

Mârzescu prea e om sensibil.

Dar când decretu-i l-a lăsat

Afară din magistratură,

I-a zis: Te fac inamovibil

De astăzi... în literatură!





Dramaturgului A. de Hertz


după reprezentarea piesei Păianjenul

Crapă bunii tăi dușmani;

Însă ție ce-ți mai pasă,

Când Păianjenul la casă,

'N loc de muște, prinde... bani!





Lui I. Gr. Periețeanu


cu prilejul volumului său Opt portrete de animale.





I


Prietenul meu Ionel Gr. Periețeanu, o glorie a baroului, epigramist, poet și literat distins, a vrut să publice o plachetă elegantă de sonete: opt portrete de animale. I-am atras atenția că titlul ar fi nepotrivit, portretul evocând ideea chipului omenesc. Dar el persistând, cu toată dragostea veche ce-i port, i-am făcut gluma aceasta, la care veți vedea că a răspuns ime diat cum nu se poate mai spiritual



Volumu-n fond nu-i tocmai rău:

Tiparul, stilul și hârtia;

Dar nu-ți pricepem modestia

De-a fi omis... portretul tău!





II


Iată și spiritualul răspuns al prietenului Periețeanu:



Spre a-ți satisface ironia,

Voi completa menajeria;

Și tu, ce-mpungi pe neștiute,

Vei figura printre cornute.

Eu am ripostat

Răspunzi, în versuri potcovite,

Că-mi cedezi locul printre vite;

Mai fericit sunt să-l primesc

Decât, biped, să te citesc.





III


Și apoi am continuat

Nu-ți completa menajeria!

De versuri de-astea sunt sătul

Și când ți-ai scris biografia

În opt capitole-i destul!





Unui mare proprietar, dar mic poet


Când trece meșterul Nigrim

În propria-i trăsură,

E foarte greu să nimerim

Pe melancolica-i figură,

De merge la vrun țintirim

Sau de-și depune vreo chirie

Pentr-un volum la librărie?





Traduttore-traditore


De morți se spune numai bine.

Eu de Nigrim atâta spui:

C-a fost maestru-n limba lui

Și ageamiu în limbi străine.





Polemici mărunte





Unui critic din Iași


Un bour tânăr Sevastos

Când năvăli să mă răstoarne,

Își rupse unul dintre coarne

În pieptu-mi matur, dar vânjos.

Și eu, adept al lui Cristos,

Milos de orice dobitoc,

M-aplec și cornu-i rupt de jos

Pe frunte i-l lipesc la loc.





Răspuns dlui general Petala


care se mira că, la un concert în Cluj, pianistul cânta într-o sala cu totul obscură

A cânta în întuneric

Nu-i capriciu și nici boală;

E un avantaj: artistul

Nu mai vede sala goală.





Răspuns


în ultima șezătoare de la Timișoara, unor tineri scriitori care se decretaseră ei singuri cocoși:

Nu știți să rămâneți senini

Când ironia mea vă mușcă;

Eu nu-s cocoș pentru găini

Plouate, sunt cocoș de pușcă!





Unui om fără meserie


Susții mereu că Cincinat

Nu e poet, ci magistrat.

Dar bine-ar fi să lămurești,

Amice, tu ce naiba ești?!





Improvizații





Fostului ministru dr. Lupu





I


la palat, pe când vorbea cu soția șefului de stat major la o șezătoare muzicală.

C-un aer prea sentimental

Vorbind c-o doamnă, strigă grupul

D-aghiotanți: Păziți că Lupul

E-n cartierul general!





II


la o altă serată de la palatul regal când l-am surprins în flagrant delict de galanterie cu altă doamnă cu părul brun

La serata de la curte

Domnul Lupu făcea curte,

Însă altcuiva.

Și-nțeles-am adevărul,

Că un Lup își schimbă părul,

Dar năravul ba!





Dlui George Mârzescu


ministru al justiției, ca să mă treacă de la Curtea de Apel din Oradea la București, D. Mârzescu a găsit mai nimerit să mă trimită în literatura.

Cum știu spiritual că ești,

Nu vrei să facem o-nvoire?

Tu să mă treci la București...

Eu să te trec la nemurire!





Marelui pianist Boskoff


după ce-a cântat magistral Funeraliile de Liszt

Când peste coarde mâna-ți plouă

Bemolii grei și-atâți diezi,

Lui Liszt îi dai o viață nouă;

Dar pianul îl înmormântezi!





Doamnei Pascal T.


care îmi cerea, în ziua nunții, la Sinaia, patru versuri

Eu, doamnă, -n dragoste mai crez,

Și, când văd chipu-ți ideal,

Oricât de mare ar fi fost Blaise,

M-aș mulțumi să fiu... Pascal!





Unui ministru


care, pentru a-mi da două bilete de tren, îmi ceruse să-i fac petiția-n versuri:

Motto: Când visezi ceva rău, ți se întâmplă ceva bine.

Am visat o diligență,

Praf, drum lung și niște ghete:

Asta-nseamnă, excelență,

C-o să-mi dai două bilete!





Unui prieten însurat


care, pentru a mă ironiza, mi-a dat într-o seară rimele: nefasta, nevasta și chel; i-am întors astfel gluma:

După ce-ntr-o zi nefastă

M-a prins soțul la nevastă,

De păr eu l-am tras pe el.

Morală:

Avantajul d-a fi chel!





Mie însumi ca magistrat


Că Cincinat

E-afemeiat

Vreți o probă?

Poartă robă!





Nu-ți cer, duduie...


Fiind rugat să citesc ceva la șezătorile societății Amicii Orbilor și indignat de taifasul tinerilor de ambe sexe, care nu ascultau decât îndemnurile inimii lor, am adresat unei domnișoare din prima loje aceste versuri:

Nu-ți cer, duduie, cu nesațiu

Sonetul meu modest să-l sorbi;

Să știi atât: că eu spun versuri

Nu pentru surzi, ci pentru orbi.





La un dejun, la Buftea


prințul Barbu Știrbey, ale cărei produse se desfac la toate băcăniile din țară și care făcuse mari cheltuieli electorale la Craiova, când se alese deputat mi-a cerut să-i fac o epigramă

Era fatal, prințe Știrbey,

Ca staroste-al băcanilor,

În capitala Banilor

Să te alegi... numai prin ei.





prințul Barbu Știrbey, ale cărei produse se desfac la toate băcăniile din țară și care făcuse mari cheltuieli electorale la Craiova, când se alese deputat mi-a cerut să-i fac o epigramă

Era fatal, prințe Știrbey,

Ca staroste-al băcanilor,

În capitala Banilor

Să te alegi... numai prin ei.





Regretatului ministru Al. Djuvara


care mă întreba, într-o seară, la Sinaia, de ce mă uit așa lung la stele?

De ce la stele-ntotdeauna

Cu-atâta drag mă uit mereu?

Mi-e frică să nu cadă vruna

Fără decret pe pieptul meu!





Unui căpitan





I


care mânca la masă de obicei numai pește

De ce mănâncă Nicu pește

La orice masă cu-atât zel?

Ar vrea pe toți să-i devoreze

Ca să rămâie numai el!





II


Aceluiași

Gras și roșu de sudoare,

Privind Dunărea în soare,

Căpitanul se gândește:

Parcă tot mai bine-i pește!





III


Tot acestui amic, într-o zi de căldură, în grădina publică din Brăila, pe marginea Dunării:

De căldura zdrobitoare,

Care stă să ne omoare,

Singur domnul Nicu scapă,

Fiindcă dânsul... doarme-n apă!





IV


Aceluiași căpitan, care ironiza pe magistrații ce se întorceau de la o înmormântare oficială. El, de altfel, se bucura de o reputație acvatică câștigată... la vechime.

După o bătrână ce-a murit

Am fost la cimitir, cernit;

Și Nicu-n veci palavragiu

Mi-a spus că sunt pomanagiu.

Pe dânsul însă pașii-l poartă

De șapte ori pe săptămână,

Ca pe noi azi la o bătrână,

Bătrână vie, dar nu moartă!





Căpitanului Nicu


într-un bal, pe când dansa cu o doamnă frumoasă, dar cu părul alb

Nicu vorbește cu o doamnă:

Tu ești ca florile de toamnă...

Și păru-ți alb mă-ntinerește;

A ta iubire mă topește.

Ecoul îi răspunde pește.





Căpitanului Trifan


care, nefiind fericit în tribulațiile sale matrimoniale cu mai multe doamne bogate, dar serioase, obținuse brevetul de invenție al unei sobe care ardea fără cărbuni.

Faimosul nostru căpitan

în fine și-a găsit norocul:

Cu apa s-a încercat în van,

A reușit însă cu focul!





Domnișoarei Angela P.


care mă silea să-i scriu în fiecare zi câte ceva pe un album interminabil

De-o săptămână tot scriu versuri

Pentru figura ta cea roză.

Spre-a evita monotonia,

N-ai vrea să trecem și la proză?





Cu prilejul mutării mele de la Brăila


la

Corabia,

unei

grațioase

domnișoare care venise să-și ia bun

rămas la plecarea mea din port

Plec la Corabia cu barca...

Dar mi se pare că amorul

O să m-aducă la Brăila

Cu vaporul!





În tren, spre Sinaia


Take Ionescu mă întreba dacă i-am scris ceva domnișoarei care-l însoțea. Răspunzându-i negativ, m-a îndemnat să-i improvizez patru versuri imediat. Iată-le:

Dacă ți-aș face-o epigramă

Tu ai citi-o orișicui...

De ce nu pot să-ți fac, duduie,

Ceva, să nu spui nimănui?





Unui doctor vânător


a cărui frumoasă soție mă soma să-i fac versuri la un ceai

Familia aceasta

Pe mine mă uimește:

Bărbatul dă cu pușca,

Dar doamna te rănește!





Unui poet fecund și prolific


Poetul Barbu jura Camilii

Că nu mai face copii defel;

Ce fericire pentru familii,

Dacă și tatsu jura ca el!





La o epigramă improvizată


de dl Trandafirescu la o agapă politică și în care actualul senator se întreba ironic ce căuta aici Hertz și Cincinat, am răspuns

Unde e Hertz și Cincinat,

E și ministrul Nenițescu...

Dar cei de duh s-au întrebat

Ce cată-aici Trandafirescu?!





Unui foarte tânăr scriitor


care mă făcea bătrân, uitând că un om de 83 de ani, cum e Clémenceau, poate să mai conducă Franța, pe când un măgar, la 21 de ani, moare

Ești mult mai tânăr decât mine,

Și-n glume foarte priceput.

Dar eu îți spun de la-nceput:

Vorbind de vârstă, nu faci bine!

E dintre legile fatale

Că omul, chiar octogenar,

Mai tânăr e ca un măgar

De vârsta dumitale!





Unui tânăr confrate


ce depășise marginile eleganței într-o polemică

Rime-nnoroite, flori de bulevarde,

Când mi-arunci în față, plâng naiva-ți muncă.

Sufletul meu este focul care arde

Și îmbălsămează tot ce i s-aruncă.





Pe rime date





La dna Cantacuzino


La dna Cantacuzino născută Brătianu, am fost invitați în anul 1916 să citim din lucrările noastre, pe când doamne și domnișoare din societate lucrau scamă pentru răniți. George Diamandy, pe atunci președinte al Societății Scriitorilor, a propus ca eu să nu citesc, ci să improvizez. Domnișoara :Pia Brătianu mi-a și dat aceste patru rime: ceai, rai, turtă, burtă. Iată cum am ieșit din încurcătură:

Chiar dacă nu mi-ați da un ceai,

Cu prăjituri, cu rom și turtă,

Mă simt aicea ca-ntr-un rai

Și sunt doar suflet, fără burtă!





Sonet


Mi s-au dat apoi rimele de mai jos spre a improviza pe ele un sonet endecasilab. În același timp, sonetul trebuia să înfățișeze pe un vilegiaturist care vine la Sinaia de Sf. Maria cu trenul de plăcere.

Un călător ce-și digerează hrana,

Cu coșul plin de mezelicuri, sticle,

Mai ponderat ca anticul Pericle

Se-ndreaptă gâfâind spre Sfânta Ana.

El nu-i poet ca Veronica Micle,

Dar simte-n el, când lent își soarbe cana,

O amintire dulce ca tocana

Mâncată ieri în gara de la Sihle.

Se vede într-un sat, lângă scrânciob,

Cu draga lui bând bragă dintr-un ciob,

Și-nduioșat de-atâta... poezie,

Mai mușcă din salamul de Sibiu,

Își zice-n gând: Al dracului să fie!

Frumos e-aici! Să știți c-o să mai viu!





Dublu catren


Improvizat într-o serată la dna Nella Sutzu, pe rimele date de doctorul Jean Constantinescu și ministrul Ion G. Duca

Poetul, singur, sta sub plapumă.

Mâncase-n seara aceea un fistic

Și chema muza, ce-i zicea: Taci, mă,

Pot eu să mă cobor la un calic?

N-ai nici măcar un corn pe farfurie

Și nici cărbuni în soba cu mangal!

Și, totuși, o să-ți fac un madrigal,

O, muza mea cu rochie fistichie!





Mie însumi


Am fost provocat de un prieten Lilustru, la Sinaia, să-mi fac mie însumi o epigramă-madrigal pe rimele: chel, Cincinel, Cincinat. M-am executat numaidecât

Când îl privești așa de chel,

Nu-i Cincinat, e Cincinel!

L-asculți, și zici atunci mirat:

Nu-i Cincinel, e Cincinat!





Sonet


Suplimentul de duminică al unui mare cotidian propusese ca, pe acest amestec de rime banale și rare să se scrie un sonet, în care poetul întâi să-și exalteze talentul și în ultimul vers să râdă de ce-a scris. Eu am câștigat, cu sonetul de mai jos, premiul de 100 lei, care pe atunci era colosal.

O, de-aș putea s-ajung la nemurire

Cu versul meu sonor ca un cristal!

Să fiu cugetător ca Blaise Pascal

Și toți să mă citească cu uimire!

'Nainte de-a sosi ceasul fatal,

Aș vrea să gust o clipă de orbire

Că m-a-mbătat cuvântul sfânt: iubire,

Șoptit de o frumoasă-n carnaval!

Dar vei muri, obscur ca un microb,

Chiar tu, poet ce-ai fost apururi rob

Iubirii pline de melancolie!

Mă voi prăji în iaduri pe un rug,

Pe când din cer, blajin, sfântul Ilie

Îmi va ierta prostiile ce-ndrug!





Madrigal


Prințului Barbu Știrbej cu prilejul unei serbări date în pivnițele sale și în prezența familiei regale. Pe rimele viță și domniță.

Cine bea din vinul tău,

Om deștept sau nătărău,

Zice, fără să te știe:

Ce mai vin și ce mai vie!

Însă cine te-a văzut

Lângă dulcea ta domniță,

Uită vinul și, tăcut,

Zice-n gându-i: Ce mai viță!





Pe rimele strugur, Mugur


Lui Gheorghe D. Mugur, după admirabila lui conferință asupra poetului Albert Samain, la Craiova

Verbul tău dulce ca un strugur

E-n stare mințile să fure.

Dar pentru ce semnezi doar Mugur,

Talentul tău când e Pădure?





Egoism





Primul monolog


Mi s-au dat două minute pentru a improviza o mică dramă în două monoloage, fiecare de maximum opt versuri, cu titlul Egoism, în care să se ciocnească omul cu animalul. Mi s-a impus primul decor un restaurant, și al doilea: un cimitir.

Într-un restaurant la modă, un domn mănâncă o cotletă de miel. Se uită împrejurul lui și face reflecții tăcute

Cotleta pare de minune!

Ce buni sunt mieii fripți și mici!

Vecinul slab cu dama grasă

Are un aer de martir!

Casierița e lălâie

Și glasu-i taie ca un brici...

Orice s-ar zice: E mai bine

Aici, decât la cimitir!





Al doilea monolog


Într-un cimitir de țară. Un miel paște

iarbă pe mormântul unui domn și, pe

cât îl taie capul, cugetă și el

Când vezi c-ai fost ursit de soartă

Doar miel în lume să te naști,

Decât să faci filozofie,

Mai igienic e să paști!

Ce iarbă grasă! La o treabă

Sunt buni și oamenii când mor:

Orice s-ar zice: E mai bine

Aici, decât la abator!





Inscripții





Pe soclul unui far stins


O, far înalt, obscur, sinistru!

Eu undeva te-am mai văzut,

Grozav te-asemeni c-un ministru

Ce-a licărit și a căzut!





Pe fotografia marelui artist Iancu Brezeanu


în frac și cu o droaie de decorații tocmai ca lăutarul Ciolac fotografie ce se găsea pe masa de lucru a sculptorului Späthe

Brezene, când te-am admirat

În cetățeanul turmentat,

N-aș fi crezut să joci în frac

Vreodată rolul lui Ciolac!





Unui primar


ce instalase pe strada principală o avalanșă de lămpi electrice

De-atâtea becuri orbitoare

Amicii lui chiar își bat joc:

Pe stradă-i prea multă lumină,

Și-n capul lui nu e deloc.





Pe mânerul unei spade


Epigrama ascuțită

Soră bună e cu scrima,

Căci și-n ea poetul luptă

Cu ideea și cu rima.





Răspuns la o epigramă


în care autorul contesta valoarea volumului meu de poezii

Tot adâncul unei strofe

Nu oricăruia s-arată:

Orbul nu vede lumina:

Ce-i lumina vinovată!





Cincinatus


Mie însumi. La un bal costumat al Legațiunii franceze, prezentându-mă într-un costum de poet roman (Horațiu), am fost rugat de a. s. r. principesa Maria să improvizez ceva pe tema costumului meu.

Plugar-strămoșul lui cel antic,

Dar azi, modernul Cincinat,

– Poet, când nu e magistrat

Ce e? roman? sau e romantic?





Unui puternic al zilei


Simplu ministru-ntr-un guvern

Steluță gata să apună

Ești rău, nedrept, te crezi etern!

Eternă-i numai fapta bună!





Unui mare calomniat


Să nu te miri când bârfitori

Izbesc în nobila ta muncă:

Copiii pietre nu aruncă

Decât în pomii roditori!





Pe o cruce de marmură


Cu toții prin lume purtăm câte-o cruce:

Mai grea, mai ușoară, precum ne e partea,

Și nu ne dăm seama cum timpul ne-aduce

Și vara, și toamna, și iarna... și moartea!





O strig s-audă tot văzduhul


O strig s-audă tot văzduhul:

Acest volum de epigrame

N-o să-l dau gratis nici la dame,

Ci doar săracilor cu duhul.





Epilog


Mie însumi

A scos, în fine, Cincinat

Volumu-atât de așteptat;

Și critica s-a și rostit:

E foarte bine tipărit!





