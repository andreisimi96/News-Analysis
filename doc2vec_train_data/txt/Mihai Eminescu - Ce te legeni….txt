Mihai Eminescu

Editura Bestseller



Carte electronică ublicată cu sprijinul Ministerului Afacerilor Externe – Departamentul Politici pentru Relația cu Românii de Pretutindeni.





Ce te legeni...


- „Ce te legeni, codrule,

Fără ploaie, fără vânt,

Cu crengile la pământ?"

– „De ce nu m-aș legăna,

Dacă trece vremea mea!

Ziua scade, noaptea crește

Și frunzișul mi-l rărește.

Bate vântul frunza-n dungă -

Cântăreții mi-i alungă;

Bate vântul dintr-o parte -

Iarna-i ici, vara-i departe.

Și de ce să nu mă plec,

Dacă păsările trec!

Peste vârf de rămurele

Trec în stoluri rândunele,

Ducând gândurile mele

Și norocul meu cu ele.

Și se duc pe rând pe rând,

Zarea lumii-ntunecând,

Și se duc ca clipele,

Scuturând aripele,

Și mă lasă pustiit,

Veștejit și amorțit

Și cu doru-mi singurel,

De mă-ngân numai cu el!"





Fiind băiet păduri cutreieram


Fiind băiet păduri cutreieram

Și mă culcam ades lângă izvor,

Iar brațul drept sub cap eu mi-l puneam

S-aud cum apa suna-ncetișor:

Un freamăt lintrecea din ram în ram

Și un miros venea adormitor.

Astfel ades eu nopți întregi am mas,

Blând îngânat de-al valurilor glas.



Răsare luna,-mi bate drept în față:

Un rai din basme văd printre pleoape,

Pe câmpi un val de argintie ceață,

Sclipiri pe cer, văpaie peste ape,

Un bucium cântă tainic cu dulceață,

Sunând din ce în ce tot mai aproape...

Pe frunza-uscate sau prin naltul ierbii,

Părea c-aud venind în cete cerbii.



Alături teiul vechi mi se deschide:

Din el ieși o tânără crăiasă,

Pluteau în lacrimi ochii-mi plini de vise,

Cu fruntea ei într-o maramă deasă,

Cu ochii mari, cu gura-abia închisă;

Ca-n somn încet-încet pe frunze pasă,

Călcând pe vârful micului picior,

Veni alături, mă privi cu dor.



Și ah, era atâta de frumoasă,

Cum numa-n vis o dată-n viața ta

Un înger blând cu fața radioasă,

Venind din cer se poate arăta;

Iar păru-i blond și moale ca mătasa

Grumazul alb și umerii-i vădea.

Prin hainele de tort subțire, fin,

Se vede trupul ei cel alb deplin.





Freamăt de codru


Tresărind scânteie lacul

Și se leagănă sub soare;

Eu, privindu-l din pădure,

Las aleanul să mă fure

Și ascult de la răcoare

Pitpalacul.



Din isvoare și din gârle

Apa sună somnoroasă;

Unde soarele pătrunde

Pintre ramuri a ei unde,

Ea în valuri sperioase

Se azvârle.



Cucul cântă, mierle, presuri -

Cine știe să le-asculte?

Ale pasărilor neamuri

Ciripesc pitite-n ramuri

Și vorbesc cu-atât de multe

Înțelesuri.



Cucu-ntreabă: - "Unde-i sora

Viselor noastre de vară?

Mlădioasă și iubită,

Cu privirea ostenită,

Ca o zână să răsară

Tuturora."



Teiul vechi un ram întins-a,

Ea să poată să-l îndoaie,

Ramul tânăr vânt să-și deie

Și de brațe-n sus s-o ieie,

Iară florile să ploaie

Peste dânsa.



Se întreabă trist isvorul

– „Unde mi-i crăiasa oare?

Părul moale despletindu-și,

Fața-n apa mea privindu-și,

Să m-atingă visătoare

Cu piciorul?"



Am răspuns: - "Pădure dragă,

Eu nu vine, nu mai vine!

Singuri, voi, stejari, rămâneți

De visați la ochii vineți,

Ce luciră pentru mine

Vara-ntreagă."



Ce frumos era în crânguri,

Când cu ea m-am prins tovarăș!

O poveste încântată

Care azi e-ntunecată...

De-unde ești, revino iarăși,

Să fim singuri.





La mijloc de codru...


La mijloc de codru des

Toate păsările ies,

Din huceag de aluniș,

La voiosul luminiș,

Luminiș de lîngă baltă,

Care-n trestia înaltă

Legănîndu-se din unde,

În adîncu-i se pătrunde

Și de lună și de soare

Și de păsări călătoare,

Și de lună și de stele

Și de zbor de rîndunele

Și de chipul dragei mele.





Lacul


Lacul codrilor albastru

Nuferi galbeni îl încarcă;

Tresărind în cercuri albe

El cutremură o barcă.



Și eu trec de-a lung de maluri,

Parc-ascult și parc-aștept

Ea din trestii să răsară

Și să-mi cadă lin pe piept;



Să sărim în luntrea mică,

Îngânați de glas de ape,

Și să scap din mână cârma,

Și lopețile să-mi scape;



Să plutim cuprinși de farmec

Sub lumina blândei lune -

Vântu-n trestii lin foșnească,

Undoioasa apă sune!



Dar nu vine... Singuratic

În zadar suspin și sufăr

Lângă lacul cel albastru

Încărcat cu flori de nufăr.





Povestea codrului


Împărat slăvit e codrul,

Neamuri mii îi cresc sub poale,

Toate înflorind din mila

Codrului, Măriei-Sale.



Lună, Soare și Luceferi

El le poartă-n a lui herb,

Împrejuru-i are dame

Și curteni din neamul Cerb .



Crainici, iepurii cei repezi

Purtători îi sunt de vești,

Filomele-i țin orchestrul

Și isvoare spun povești.



Peste flori, ce cresc în umbră,

Lângă ape pe potici,

Vezi bejănii de albine,

Armii grele de furnici...



Hai și noi la craiul, dragă,

Și să fim din nou copii,

Ca norocul și iubirea

Să ne pară jucării.



Mi-a părea cum că natura

Toată mintea ei și-a pus,

Decât orișice păpușă

Să te facă mai presus;



Amândoi vom merge-n lume

Rătăciți și singurei,

Ne-om culca lângă isvorul

Ce răsare sub un tei;



Adormi-vom, troieni-va

Teiul floarea-i peste noi,

Și prin somn auzi-vom bucium

De la stânele de oi.



Mai aproape, mai aproape

Noi ne-om strânge piept la piept...

O, auzi cum cheam-acuma

Craiul sfatu-i înțelept!



Peste albele izvoare

Luna bate printre ramuri,

Împrejuru-ne s-adună

Ale Curții mândre neamuri



Caii mării, albi ca spuma,

Bouri nalți cu steme-n frunte,

Cerbi cu coarne rămuroase,

Ciute sprintene de munte -



Și pe teiul nostru-ntreabă

Cine suntem, stau la sfaturi,

Iară gazda noastră zice,

Dându-și ramurile-n laturi



– „O, priviți-i cum visează

Visul codrului de fagi!

Amândoi ca-ntr-o poveste

Ei își sunt așa de dragi!"





Povestea teiului


— Blanca, știi că din iubire

Făr’ de lege te-ai născut;

Am jurat de la-nceput

Pe Hristos să-l iei de mire!



Îmbrăcîndu-te-n veșmîntu-i,

Lepădînd viața lumii,

Vei spăși greșala mumii

Și de-o crimă tu mă mîntui.



— Traiul lumii, dragă tată,

Cine vor, aceia lese-l,

Dară sufletul mi-e vesel,

Tinerețea luminată;



Danțul, muzica, pădurea,

Pe acestea le-ndrăgii,

Nu chiliile pustii

Unde plîngi, gîndind aiurea!



— Știu mai bine ce-ți priește,

Cum am spus, așa rămîne;

Pentru drumul cel de mîne

De cu azi te pregătește!



Mîna Ea la ochi și-o ține,

Toate mințile-și adună,

Să ia lumea-n cap, nebună,

Parc-atîta-i mai rămîne.



Calu-i alb, un bun tovarăș,

Înseuat așteapt-afară,

Ea picioru-l pune-n scară

Și la codru pleacă iarăși.



Sara vine din ariniști,

Cu miroase o îmbată,

Cerul stelele-și arată,

Solii dulci ai lungii liniști.



Dar prin codri ea pătrunde

Lîngă teiul vechi și sfînt,

Ce cu flori pîn-în pămînt

Un izvor vrăjit ascunde.



Îngînat de glas de ape

Cînt-un corn cu-nduioșare

Tot mai tare și mai tare,

Mai aproape, mai aproape;



Iar izvorul, prins de vrajă,

Răsărea, sunînd din valuri —

Sus în codri de pe dealuri

Luna blîndă ține strajă. —



Ca din farmec Ea tresare,

Și privind uimită-n lături,

Vede-un tînăr chiar alături,

Pe-un cal negru e călare…



Oare ochii ei o mint,

Sau aievea-i, adevăru-i?

Flori de tei el are-n păru-i

Și la șold un corn de-argint.



Ea privi atunci în jos,

Trece mîna pe la tîmple,

Iară inima-i se împle

De un farmec dureros.



El se da tot mai aproape

Și cerșea copilărește;

Al ei suflet se răpește

De închide-a ei pleoape.



Cu o mînă îl respinge,

Dar se simte prinsă-n brațe,

De-o durere, de-o dulceață

Pieptul, inima-i se strînge.



Ar striga… și nu se-ndură,

Capu-i cade pe-a lui umăr,

Sărutări fără de număr

El îi soarbe de pe gură;



O desmiardă ș-o întreabă,

Iar ea fața și-o ascunde,

Și așa de-ncet răspunde

Cu o voce dulce, slabă.



Tot alături călăresc,

Nu au grija nimănuia,

Și de dragi unul altuia

Ei din ochi se prăpădesc;



Se tot duc, se duc mereu,

Trec în umbră, pier în vale,

Iară cornul plin de jale

Sună dulce, sună greu.



Blîndu-i sunet se împarte

Peste văi împrăștiet,

Mai încet, tot mai încet,

Mai departe… mai departe…



Sus în brazii de pe dealuri

Luna-n urmă ține strajă,

Iar izvorul, prins de vrajă,

Răsărea sunînd din valuri.





Revedere


Codrule, codruțule,

Ce mai faci, drăguțule,

Că de când nu ne-am văzut

Multă vreme au trecut

Și de când m-am depărtat,

Multă lume am îmblat.



Ia, eu fac ce fac demult,

Iarna viscolu-l ascult,

Crengile-mi rupându-le,

Apele-astupându-le,

Troienind cărările

Și gonind cântările;

Și mai fac ce fac demult,

Vara doina mi-o ascult

Pe cărarea spre izvor

Ce le-am dat-o tuturor,

Împlându-și cofeile,

Mi-o cântă femeile.



Codrule cu râuri line,

Vreme trece, vreme vine,

Tu din tânăr precum ești

Tot mereu întinerești.



Ce mi-i vremea, când de veacuri

Stele-mi scânteie pe lacuri,

Că de-i vremea rea sau bună,

Vântu-mi bate, frunza-mi sună;

Și de-i vremea bună, rea,

Mie-mi curge Dunărea,

Numai omu-i schimbător,

Pe pământ rătăcitor,

Iar noi locului ne ținem,

Cum am fost așa rămânem:

Marea și cu râurile,

Lumea cu pustiurile,

Luna și cu soarele,

Codrul cu izvoarele.





Somnoroase păsărele...


Somnoroase păsărele

Pe la cuiburi se adună,

Se ascund în rămurele -

Noapte bună!



Doar isvoarele suspină,

Pe când codrul negru tace;

Dorm și florile-n grădină -

Dormi în pace!



Trece lebăda pe ape

Între trestii să se culce -

Fie-ți îngerii aproape,

Somnul dulce!



Peste-a nopții feerie

Se ridică mândra lună,

Totu-i vis și armonie -

Noapte bună!





Dorința


Vino-n codru la izvorul

Care tremură pe prund,

Unde prispa cea de brazde

Crengi plecate o ascund.



Si în brațele-mi întinse

Să alergi, pe piept să-mi cazi,

Să-ti desprind din creștet vălul,

Să-l ridic de pe obraz.



Pe genunchii mei ședea-vei,

Vom fi singuri-singurei,

Iar în păr înfiorate

Or să-ți cadă flori de tei.



Fruntea albă-n părul galben

Pe-al meu braț încet s-o culci,

Lăsând pradă gurii mele

Ale tale buze dulci.



Vom visa un vis ferice,

Ingâna-ne-vor c-un cânt

Singuratice izvoare,

Blânda batere de vânt;



Adormind de armonia

Codrului bătut de gînduri,

Flori de tei deasupra noastră

Or să cadă rânduri-rânduri.





Sara pe deal


Sara pe deal buciumul sună cu jale,

Turmele-l urc, stele le scapără-n cale,

Apele plîng, clar izvorînd în fîntîne;

Sub un salcîm dragă, m-aștepți tu pe mine.



Luna pe cer trece-așa sfîntă și clară,

Ochii tăi mari caută-n frunza cea rară,

Stelele nasc umezi pe bolta senină,

Pieptul de dor, fruntea de gînduri ți-e plină.



Nourii curg, raze-a lor șiruri despică,

Streșine vechi casele-n lună ridică,

Scîrțîie-n vînt cumpăna de la fîntînă,

Valea-i în fum, fluiere murmură-n stînă.



Și osteniți oameni cu coasa-n spinare

Vin de la cîmp; toaca răsună mai tare,

Clopotul vechi împle cu glasul lui sara,

Sufletul meu arde-n iubire ca para.



Ah! în curînd satul în vale-amuțește;

Ah! în curînd pasu-mi spre tine grăbește:

Lîngă salcîm sta-vom noi noaptea întreagă,

Ore întregi spune-ți-voi cît îmi ești dragă.



Ne-om răzima capetele-unul de altul

Și surîzînd vom adormi sub înaltul,

Vechiul salcîm. — Astfel de noapte bogată,

Cine pe ea n-ar da viața lui toată?





Floare albastră


- Iar te-ai cufundat în stele

Și în nori și-n ceruri nalte?

De nu m-ai uita încalte,

Sufletul vieții mele.



În zadar râuri în soare

Grămădești-n a ta gândire

Și câmpiile asire

Și întunecata mare;



Piramidele-nvechite

Urcă-n cer vârful lor mare -

Nu căta în depărtare

Fericirea ta, iubite!



Astfel zise mititica,

Dulce netezindu-mi părul.

Ah! ea spuse adevărul;

Eu am râs, n-am zis nimica.



- Hai în codrul cu verdeață,

Und-izvoare plâng în vale,

Stânca stă să se prăvale

În prăpastia măreață.



Acolo-n ochi de pădure,

Lângă bolta cea senină

Și sub trestia cea lină

Vom ședea în foi de mure.



Și mi-i spune-atunci povești

Și minciuni cu-a ta guriță,

Eu pe-un fir de romaniță

Voi cerca de mă iubești.



Și de-a soarelui căldură

Voi fi roșie ca mărul,

Mi-oi desface de-aur părul,

Să-ți astup cu dânsul gura.



De mi-i da o sărutare,

Nime-n lume n-a s-o știe,

Căci va fi sub pălărie -

Ș-apoi cine treabă are!



Când prin crengi s-a fi ivit

Luna-n noaptea cea de vară,

Mi-i ținea de subsuoară,

Te-oi ținea de după gât.



Pe cărare-n bolți de frunze,

Apucând spre sat în vale,

Ne-om da sărutări pe cale,

Dulci ca florile ascunse.



Și sosind l-al porții prag,

Vom vorbi-n întunecime:

Grija noastră n-aib-o nime,

Cui ce-i pasă că-mi ești drag?



Înc-o gură și dispare...

Ca un stâlp eu stam în lună!

Ce frumoasă, ce nebună

E albastra-mi, dulce floare!



. . . . . . . . . . . . . .



Și te-ai dus, dulce minune,

Ș-a murit iubirea noastră -

Floare-albastră! floare-albastră!...

Totuși este trist în lume!





Mai am un singur dor


Mai am un singur dor

În liniștea serii

Să mă lăsați să mor

La marginea mării;

Să-mi fie somnul lin

Și codrul aproape,

Pe-ntinsele ape

Să am un cer senin.

Nu-mi trebuie flamuri,

Nu voi sicriu bogat,

Ci-mi împletiți un pat

Din tinere ramuri.



Și nime-n urma mea

Nu-mi plângă la creștet,

Doar toamna glas să dea

Frunzișului veșted.

Pe când cu zgomot cad

Isvoarele-ntr-una,

Alunece luna

Prin vârfuri lungi de brad.

Pătrunză talanga

Al serii rece vânt,

Deasupră-mi teiul sfânt,

Să-și scuture creanga.



Cum n-oi mai fi pribeag

De-atunci înainte,

M-or troieni cu drag

Aduceri aminte.

Luceferi, ce răsar

Din umbră de cetini,

Fiindu-mi prietini,

O să-mi zâmbească iar.

Va geme de patemi

Al mării aspru cânt...

Ci eu voi fi pământ

În singurătate-mi.





