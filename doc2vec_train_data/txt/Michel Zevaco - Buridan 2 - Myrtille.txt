Michel Zevaco



BURIDAN





Partea a doua

MYRTILLE





I. MARGARETA



— Stragildo!…

— Aici sunt, doamnă!…

Aplecat pînă la pămînt, învăluit în mantie, cu înfăţişarea-i grozavă, din care nu i se distingea decît surîsul drăcesc, omul se apropie, tîrîndu-se.

Dar femeia care-l chemase, mîndră, cu inima bătîndu-i repede, cu fruntea îngreunată de gînduri, de remuşcări, sau poate o femeie de o frumuseţe sculpturală, cu un farmec fatal, întipărit pe faţă, deja se readîncise în visarea ei.

Stragildo străbătuse platforma turnului înalt, pe care se petrecea această scenă, şi murmură:

— M-aţi chemat, doamnă…

Femeia îşi ridică capul, se cutremură şi zise:

— Eşti gata?…

Omul zîmbi. Îşi zvîrli la o parte mantia şi arată un pumnal scurt, ascuţit… arma asasinului.

Scînteierii oţelului îi răspunse scînteierea ochilor femeii.

Şi, pe chipul ei se întipări acelaşi surîs groaznic: Ca o zeiţă, a cărei frumuseţe tragică ia înfăţişarea înspăimîntătoare a răzbunării, ea se îndreptă mai superbă, mai mîndră; silueta ei, învăluită ca o statuie antică, domina platforma; privirile ei se îndreptară dincolo de Sena, spre Luvru, şi, tăcută, pierdută, în noaptea care se întindea, figura aceea grozavă apăru în toată însemnătatea ei. Căci platforma pe care se găseau era aceea a Turnului Nesle!… Şi femeia nu era decît Marguerite de Bourgogne, regina Franţei!



*

* *

Parisul, în acea noapte, dormea într-o tăcere apăsătoare.

Parisul anului 1314, de care trebuie să vorbim ca de un oraş dispărut, pierzîndu-se cu vreo şase secole în negura vremii, părea şi mai straniu în seara aceea de vară cînd se părea că toţi se temeau ca de atacul unei armate duşmane…

Parisul!… cu uliţele întortocheate, în mijlocul cărora curgea un rîuleţ, cu acoperişurile caselor de lemn, cu grinzile puse de-a curmezişul, cu casele strîmbe înghesuite unele într-altele… ca labirinturile-i de străduţe întunecate, cu ferestre înguste unde se încrucişau reţelele de plumb în care erau prinse geamurile lor verzi sau roşii, cu coama caselor ascuţite… părea o urmă fantastică, ce caută să se înalţe ca să poată răsufla mai în voie. Închisorile lui, Chîtelet sau Temple, Luvrul, formidabilă cetate a regalismului, palatele boierimii înconjurate de şanţuri şi de ziduri, cu creneluri, cu sfeşnicele înalte, cu firmele, clopotniţele, zidurile de apărare, turnuleţele şi cele patru turnuri mari care supravegheau Sena, acesta era Parisul.

În seara aceea, Parisul avea o înfăţişare înspăimîntată. Parisul era brăzdat de patrule de arcaşi, şi de călăreţi.

Parisul sta cu uşile ferecate, şi, în fundul ulicioarelor, se zvonea marşul tăcut al trupelor, de unde pornea zăngănitul armelor.

Masele acelea de bărbaţi de arme, se îndreptau spre acelaşi punct al Parisului, ca nişte valuri care s-ar fi revărsat într-un bazin central.

Şi spre acel punct privea acum Marguerite de Bourgogne, spre punctul acela se concentra tot focul gîndurilor ei. Braţul său răsări încet de sub mantie. Alb, ca de marmură, braţul i se îndreptă spre trupele în marş, spre acel punct al Parisului pe care-l încercuiau încetul cu încetul ca într-un cerc de oţel, şi murmură:

— Curtea Minunilor!… Peste cîteva ore, asediul va fi complet! Peste cîteva ore, se va da, poate, asaltul arcaşilor regelui împotriva Curţii Minunilor! În minutul acesta, contele de Valois, Enguerrand de Marigny dau cele de pe urmă porunci! Mîine, poate, regele îmi va zice: „Linişteşte-te Marguerite, Buridan, regele haimanalelor, a murit!…”

Un hohot de plîns o înecă pe regina Franţei.

— Buridan mort!… Cum? Se poate întîmpla acest lucru? Îi voi vedea – oare trupul scrijelit şi sîngerînd?… Dar… dacă l-or prinde viu!… Oh! grozăvenia grozăveniilor!… Regele mă va duce la Montfaucon să văd spînzurarea aceluia pe care-l ador!…

Ea îşi lăsă capul în jos. Două lacrimi îi alunecară pe obraji.

— Oh! singura dragoste din viaţa mea amoroasă!… Oh! unica pasiune a unei existenţe ţesută numai din pasiuni!… Oh! tu, singurul pe care te-am adorat dintre atîţia bărbaţi, care m-au strîns în braţele lor… tu a cărei sărutare n-o cunosc, tu al cărui dispreţ îl ador pînă la ură… Buridan!… O, Buridan al meu! Ce faci tu în minutul acesta înspăimîntător, în care trebuie să mori?…

În umbră scîrţîi ceva.

Era rîsul lui Stragildo. Şi Stragildo începu:

— Ei, doamnă, păcătosul nu e tocmai de plîns, deoarece îşi petrece ultima noapte în braţele frumoasei Myrtille!…

Faţa Margueritei se contractă. De la durere trecu, deodată, la o ură înverşunată.

Pieptul îi bătu cu putere, şi strigă:

— Myrtille!… Rivala mea!… Myrtille e iubită de Buridan!… Myrtille îl iubeşte pe Buridan!… Da, noapte fericită pentru ei! Noapte îngrozitoare pentru mine!… Ei se iubesc. Şi-o spun, în ajunul morţii! Şi eu, eu care-l ador, sunt aici, neputincioasă şi mă topesc de necaz!

— Vei fi răzbunată, doamnă! făcu Stragildo. Atacul Curţii Minunilor, unde s-a adăpostit Buridan, va avea loc în zorii zilei. Mîine veţi afla că cei doi îndrăgostiţi au murit, căci Parisul n-a văzut nici o armată atît de puternică la fel ca aceea care în momentul acesta înconjoară vizuina bandiţilor, a cărei înfrîngere e sigură…

— Myrtille! urmă regina, fără să fi auzit poate, e rivala mea… şi Myrtille e fiica mea… Spaimă şi grozăvenie a gîndului meu în agonie. Am o fată! E singurul fruct, care s-a închegat din dragostele mele. „Da, Myrtille, copilul Margueritei de Bourgogne şi a lui Enguerrand de Marigny”!… Şi eu n-am iubit decît un singur om pe lume… Buridan!… Şi Buridan a trebuit s-o întîlnească pe fata mea. A trebuit s-o iubească! A trebuit să fie iubit de ea!… Mamă şi amantă, sunt lovită de o misterioasă fatalitate… în dragostea mea de mamă şi în cea de amantă!… Mamă, nu sunt decît groază pentru fiica mea, căci e proba reală că Marigny mi-a fost stăpîn! Amantă, nu simt decît ură şi gelozie pentru fiica mea, căci Buridan o iubeşte!…

În minutul acela, ca un geniu răufăcător, Stragildo se apropie de regină:

— Doamnă, zise el, cu zîmbetul lui fioros şi liniştit, pentru ce să vă tulburaţi azi de lucruri care nu merită?… Gîndiţi-vă că printre arcaşii care or să atace Curtea Minunilor am oamenii mei. Gîndiţi-vă că oamenii aceia au ordin să vă scape de fată!… Odată Myrtille moartă, Enguerrand de Marigny, tatăl său, se va prăpădi de durere; cu el se va face doi!…

Regina se cutremură, tulburată de fiori.

Gîndul ei zăpăcit şovăi între gelozie şi dragoste.

O vedea pe Myrtille moartă… şi grozava viziune îi inspira o bucurie şi mai groaznică… Monstruoasă bucurie a mamei, rivala fiicei sale!

Îl vedea pe Buridan mort… şi atunci o năpădea plînsul.

— Haide! urmă Stragildo cu familiaritatea servitorului care stăpîneşte secrete înspăimîntătoare. A venit vremea să ne mişcăm! Nu trebuie să vă mai uitaţi spre Curtea Minunilor, doamnă! Buridan e condamnat! Nimic nu-l mai poate scăpa… nici pe el, nici pe tovarăşii săi: Gautier d’Aulnay, Guillaume, Lancelot Bigorne… toţi acei ce s-au pus cu tot ce e mai puternic pe lume!…

— Adevărat! murmură Marguerite, cu un fel de admiraţie pasionată. Istoria lor… istoria lui Buridan, e o istorie fabuloasă… de eroism şi de îndrăzneală! Oh! provocarea pe care i-au zvîrlit-o lui Enguerrand de Marigny, puternicul ministru… Oh! curajul care i-a trebuit lui Buridan al meu, ca să-l ducă pînă la picioarele spînzurătorii de la Montfaucon pe Charles, conte de Valois, unchiul regelui!…

— Buridan l-a iertat pe Valois!… Valois nu-l va ierta pe Buridan! răspunse batjocoritor Stragildo. Aţi putea adăuga, doamnă, că îndrăzneala neobrăzată a bandiţilor acestora, a fost gata să vă coste viaţa de două ori!… Şi mie asemeni! Aţi mai putea spune că, la Pré-aux-Clercs, s-au luptat cu patru companii regale. Şi, în fine, că l-au făcut prizonier pe însuşi contele de Valois. Buridan şi-a încrucişat chiar sabia sa cu aceea a regelui!… Vă spun… sunt pierduţi!

Marguerite oftă din greu.

Vocea lui Stragildo deveni mai înăbuşită mai batjocoritoare.

— Unde e vremea fericită, cînd nu eraţi îndrăgostită, doamnă!… Atunci lucrurile se petreceau în linişte, şi viaţa voastră, a mea de asemeni, se scurgeau paşnice, pline de plăceri… Cînd un gentilom sau un burghez… sau vreun mitocan, vreun student, sau chiar vreo haimana… cînd acel om, zic, oricare ar fi fost, îmi era arătat, cînd privirea voastră se oprise asupra lui, îmi făceaţi numai un semn… şi gusta o noapte din ameţitoarele mistere ale Turnului Nesle!

— Oh! remuşcările mele! gemu Marguerite, acoperindu-şi faţa cu mîinile. Oh! fantasmele Turnului dragostei şi al groazei!…

— Şi dimineaţa, urmă Stragildo cu rîsul lui de demon, dimineaţa, fericitul ales afla misterele morţii!… Un sac bun… drept linţoliu, azvîrlit peste parapetul acestei platforme!… Şi… totul se sfîrşea!… Sena curgea înainte, liniştită şi surîzînd la soare!…

— Taci, demone! strigă Marguerite.

— Bine! Tac, regină! răspunse batjocoritor, Stragildo. Dar vremea trece! Băgaţi de seamă!… Da, băgaţi de seamă, doamnă! urmă Stragildo, deodată, mai posomorît. Luaţi seama! Căci într-o noapte… noapte fatală… noapte blestemată… sacul fu aruncat peste parapet… Chiar eu îl legasem bine, v-o jur!… Şi de data aceea în sac erau doi oameni în loc de unul!…

— Philippe d’Aulnay!… Gautier d’Aulnay!… Cei doi fraţi!

— Da, cei doi fraţi! Sacul căzu în Sena, dar îndrăcitul Buridan era acolo! Oh! În fundul apei trebuie să fi fost o luptă grozavă! Dar, vedeţi, doamnă, că Philippe şi Gautier d’Aulnay trăiesc!… Să nu ne ocupăm de Gautier d’Aulnay, deoarece el e la Curtea Minunilor, împreună cu Buridan şi, ca toţi locuitorii acelei Curţi, or să piară… Dar Philippe! doamnă, Philippe!… Vă spun c-a sosit momentul!…

Marguerite îşi trecu mîinile peste fruntea udă de năduşeală rece. Cu ochii rătăciţi, ea privi spre Curtea Minunilor.

Întunericul era de nepătruns acum. Nici o lumină nu scînteia în Paris…

Ea nu văzu nimic… nimic decît negurile întunericului, deasupra căruia săgetau vuiete înăbuşite.

Atunci, regina îşi întoarse privirile la Stragildo bolborosind:

— Ce spui?

— Spun doamnă, strigă Stragildo, că aţi pus să-l aresteze pe Philippe d’Aulnay. Spun că aţi făcut o imprudenţă nebună atunci cînd aţi pus să-l întemniţeze la Luvru!… Spun că regele a aflat că Philippe d’Aulnay e prizonier la Luvru, şi vrea să-l cerceteze. Spun că… dacă lui Philippe, îi scapă un cuvînt, sunteţi pierdută!

— E adevărat! Adevărat! bîlbîi regina. Oh! să moară, deci! Să moară, omul care mă urmăreşte cu dragostea lui de stafie! Întotdeauna l-am urît… Întotdeauna am avut presimţirea că-mi va fi fatal!…

— E un lucru grozav, doamnă, să te gîndeşti că acest om cunoaşte toate secretele Turnului Nesle! Şi că vă iubeşte cu o dragoste deznădăjduită! Cine ştie la ce-l poate împinge gelozia? Cine ştie dacă nu va istorisi regelui, soţul vostru, cum şi de ce a fost legat într-un sac, şi aruncat în Sena! Dacă n-o spune ce a văzut! ce-a auzit!… Ah! doamnă! vă spun că a sosit momentul!…

Poate o ultimă şovăială se strecură prin inima Margueritei pînă la buzele ei, căci şopti cu glasul îmblînzit:

— Cu toate astea, acest om încă iubeşte… N-am văzut privire mai blîndă şi mai rugătoare ca a lui!… Buridan e singurul om pe care l-am iubit… Philippe d’Aulnay e singurul om care m-a iubit!

Marguerite de Bourgogne îl uitase pe regele Ludovic care o adora cu toată pornirea pasiunii lui tînără şi sinceră. Soţul nu însemna nimic în ochii ei!

— Ei bine! doamnă? urmă Stragildo.

— Ei bine! strigă Marguerite. Te întreb, ca adineauri: Eşti gata?…

Şi, ca şi adineauri, Stragildo îşi ridică mantia, arată pumnalul, şi murmură:

— Philippe d’Aulnay, stăpîn pe secretele voastre a putut scăpa de valurile Senei, graţie îndrăcitului de Buridan… dar nu va scăpa de pumnalul lui Stragildo… De n-ar primi decît o singură zgîrietură chiar, moare, căci oricine e înţepat de acest vîrf, doamnă, piere pînă într-un ceas!… Doamnă, aştept să-mi spuneţi, în sfîrşit, în care temniţă se află Philippe d’Aulnay?

— Ei bine!… Du-te dar, grăi înăbuşit Marguerite de Bourgogne. Vei găsi pe Philippe d’Aulnay în temniţa nr. 5…

Stragildo mîrîi, ca un cîine mulţumit că i s-a dat drumul asupra urmei fiarei!…

— Să m-ajute diavolul, să ajung la vreme, mormăi el. Căci aţi şovăit mult, doamnă!…

Şi repede, tăcut, alunecînd ca o umbră, el se repezi pe scara Turnului, ieşi, trecu Sena şi o luă fuga spre Luvru.

Cum trecu pe punte, Stragildo îl zări pe rege care, escortat de facle şi de soldaţi, străbătea o curte…

— Unde se duce regele? întrebă el, cu glas răguşit, pe un arcaş. Nu cumva la atacul Curţii Minunilor?…

— Nu, răspunse arcaşul. Regele se duce să pună întrebări unui prizonier care e la carcera nr. 5.

— Blestem! strigă Stragildo.



*

* *

Rămasă singură pe platforma Turnului Nesle, Marguerite de Bourgogne îşi urmă gîndurile încercînd să zărească prin întuneric, să prindă vreunul din vuietele depărtate, care veneau de la Curtea Minunilor.

Poate chiar uitase de Philippe d’Aulnay şi primejdia apropiată care o ameninţa.

Poate că în minutul acela, nu mai era loc în închipuirea ei disperată decît pentru o viziune: Acea a Myrtillei şi a lui Buridan.

Poate orice femeie stăpînită de gelozie, singură, adevărata primejdie e fericirea rivalei sale.

Dar, curînd vuietele acelea chiar, zăngănelile armelor pe care le auzea în chip nelămurit, se stinseră, şi o tăcere adîncă se lăsă deasupra Parisului, care păru că doarme greu.

Marguerite se cutremură îngrijorată.

Negura îi păru ameninţătoare şi se însufleţi cu spectri care, ca nişte păsări de noapte, începură să mişune în jurul platformei.

În tăcerea aceea ea distinse nişte gemete şi blesteme înăbuşite.

Groaza o cuprinse!

Voi să se îndrepte spre etajul Turnului, martor al orgiilor trecute, şi se întoarse. În clipa aceea tresări.

O femeie sta în faţa ei!… Poate că era unul dintre spectrii de care tocmai voia să fugă şi care nu se incarna decît ca să-i taie drumul… căci femeia aceea părea că avea masca morţii pe figura-i tragică.

Cu toate astea, după un minut de spaimă nervoasă, regina ţipă bucuroasă. Recunoscuse stafia… femeia ivită deodată, pe neaşteptate.

— Mabel! ţipă Marguerite.

— Da, regina mea! Eu sunt!…

— Dumnezeu să te binecuvînteze, pe tine care vii întotdeauna la regină în momentele de primejdie şi care parcă cu o suflare, cu o privire, ştii să îndepărtezi toate primejdiile una după alta.

— Păstrează regina, într-adevăr, vreo recunoştinţă pentru umila şi devotata ei servitoare? întrebă femeia cu un fel de nesaţ.

— Te mai îndoieşti?… Pot uita, oare, tot ce ai făcut pentru mine? Pot uita că fără tine, regele ar şti demult ce mistere se ascund în acest Turn, pe care, cîteodată, de la ferestrele Luvrului, îl priveşte îngîndurat? Pot uita, că deunăzi, dacă nu soseai la timp, regele, ale cărui bănuieli s-au deşteptat, ar fi ghicit, poate, pentru ce nu-i puteam arăta smaraldele, pe care mi le dăruise, şi… atunci eram pierdută?

Pe cînd regina vorbea, Mabel o privise fix, ca şi cum ar fi căutat să-i citească în fundul sufletului.

— Astfel, zise ea, dacă aş avea să-i cer ceva reginei mele…

Marguerite o întrerupse cu un strigăt de bucurie.

— Niciodată nu mi-ai cerut nimic. Ai refuzat, întotdeauna, dovezile recunoştinţei mele, şi voi binecuvînta ceasul cînd ai avea, în sfîrşit, nevoie de regina ta!… Vorbeşte!… Spune-mi ce vrei. Dacă sunt bani, te pot îmbogăţi deodată.

Înainte de a răspunde, Mabel păşi pînă la parapetul platformei şi aruncă o privire lungă şi ciudată spre punctul acela al Parisului, pe care-l contemplase şi Marguerite. Apoi privi spre picioarele turnului unde, aplecîndu-se, căuta să zărească ceva, sau pe cineva, care, fără îndoială, se afla acolo, dar Turnul era prea înalt şi nu văzu nimic.

— Doamnă, zise ea, întorcîndu-se spre Marguerite. Spuneaţi că sosesc întotdeauna în momentul cînd trebuie înlăturată de voi vreo primejdie. Veţi fi, oare, ameninţată iarăşi în momentul acesta?

— Da, zise regina cu glas înăbuşit. Ei bine! Prin nu ştiu ce trădare, regele a aflat că Philippe, acel Philippe pe care l-am aruncat în subterană, unde trebuia să moară, e într-o temniţă a Luvrului… Regele a vrut să-l vadă… şi în minutul acesta, Philippe d’Aulnay poate că-i vorbeşte… afară numai daca Stragildo n-o fi ajuns la vreme! adăugă ea, cu un surîs groaznic.

— Stragildo? întrebă Mabel.

— Da, el e la Luvru, şi dacă izbuteşte să ajungă la timp în carcera lui Philippe d’Aulnay, regele nu va mai găsi decît un cadavru. Dar să vedem ce ai să-mi ceri?

Mabel tăcu un minut, apoi cu un accent atît de liniştit încît părea groaznic urmă:

— Stragildo nu va ajunge la timp la Luvru!

— Ce vrei să zici? strigă regina înfiorată.

— Vreau să spun că, adineauri, m-am dus la Luvru nădăjduind să vă întîlnesc. Nevăzîndu-vă acolo, am ghicit ce gînduri, sau mai bine, ce fatalitate vă atrăgea la Turnul Nesle, în această noapte, cînd se hotărăşte soarta atîtor fiinţe care au fost amestecate în viaţa noastră. Vreau să spun, că în minutul cînd ieşeam din fortificaţia regală ca să vin încoace, regele se ducea la celula nr. 5…

Regina îngheţată de spaimă şi ochii ei rătăciţi se îndreptară spre Luvru, a cărui siluetă se zărea dincolo de Sena înălţîndu-se fantastică, în umbră.

— Sunt pierdută? gemu ea.

— Cred şi eu! zise Mabel cu o linişte grozavă.

Regina tresări. Apoi, gîndindu-se că era vorba de viaţa ei, îşi reculese toate forţele, toate facultăţile, îşi stăpîni spaima care o tulbura.

— Bine! zise ea. Mă duc la Luvru; şi acolo, voi înţelege dacă mă mai pot apăra încă, sau dacă, în sfîrşit, trebuie să mi se îndeplinească soarta.

Mabel făcu un semn care o opri locului pe Marguerite, care sta gata să se repeadă spre scara întortocheată.

— Uitaţi, zise ea, că mi-aţi făgăduit să-mi daţi ceea ce am venit să vă cer?

— Poţi tu face aceasta? o întrebă Marguerite gîfîind.

Marguerite se porni pe un rîs sălbatic.

— Adineauri eram regina Franţei şi puteam să-ţi făgăduiesc tot. În acest moment, dacă Philippe d’Aulnay a vorbit, nu mai sunt decît una din femeile adultere, pe care le plimbă pe străzi, legate, goale, pe un măgar, expuse la huiduielile mulţimii şi biciuite de călău…

Mabel o apucă de mînă pe Marguerite şi zise:

— Dacă vreau, mai sunteţi încă regina onorată, soţia iubită a lui Ludovic al X-lea. De ar vorbi, sau nu, Philippe, pot da regelui proba vie a nevinovăţiei voastre, şi din acea clipă Philippe d’Aulnay n-ar mai fi decît un mincinos şi un calomniator.

Un surîs trist rătăci pe buzele albe ale lui Mabel.

— Oare mi-am trădat vreodată făgăduinţele ce v-am făcut, cînd era vorba să vă scap? Liniştiţi-vă regină, şi ascultaţi umila rugă a slujitoarei voastre.

Marguerite rămase mirată. Niciodată ea nu o văzuse pe Mabel atît de umilă.

Simţise întotdeauna un fel de teamă de dînsa. I se păru că ghiceşte atunci că în viaţa acelei femei era un secret groaznic, şi că acel secret ea-l va afla.

Deodată se strecură într-însa bănuiala că Mabel… nu era numai Mabel.

— Vorbeşte! zise ea, orice-mi vei cere îţi este dat dinainte totul!

Mabel îşi ridică privirea spre cer.

Cu tot întunericul, Marguerite o văzu tremurînd. Apoi femeia şopti cîteva cuvinte nedesluşite şi se întoarse din nou spre punctul acela al Parisului, unde se afla Curtea Minunilor, şi întinzînd braţul, ea grăi cu glas blînd, cu un glas pe care Marguerite nu i-l cunoştea:

— În acest moment totul e orînduit. Dintr-o parte Chîtillon, de alta Malestroit. La nord, Hugues de Trencavel; la sud Charles de Valois. Şi fiecare dintre ei conduce sute şi sute de arcaşi. Sunt de faţă şi cavalerii regelui, seniorii nobili, o gloată înspăimîntătoare, care încercuieşte de pretutindeni pe nenorociţi. Şi pentru această vînătoare omenească, scîrbosul şef al vînătorii se vînzoleşte pretutindeni, dînd fel de fel de ordine. Enguerrand de Marigny îşi pîndeşte prada. Toţi nu-l aşteptă decît pe rege ca să se înceapă asaltul Curţii Minunilor…

Glasul lui Mabel era înecat de plîns.

Şi plînsul acela, Marguerite îl asculta cu o nemărginită mirare. Ce însemnau oare Buridan şi Myrtille pentru Mabel, pentru ca soarta lor s-o mişte atît de adînc? Ea se înfioră de durerea ei proprie şi de propriile sale spaime, răscolite de ciudatele cuvinte ale lui Mabel. Se-nfiora de asemenea pentru că simţea că taina acelei femei îi flutura pe buze.

— Într-adevăr, zise ea, cu glas înăbuşit: Fără îndoială, în zorii zilei, Curtea Minunilor nu va mai fi decît o flacără imensă şi tocmai acest lucru am voit să-l văd!

— Da, zise Mabel, solemnă, am ghicit cînd nu v-am găsit la Luvru. Am priceput că pentru a privi de departe la moartea lui Buridan şi a Myrtillei, neîndoios, veţi fi ales Turnul Nesle drept observator. E ordinea şi fatalitatea lucrurilor. Ei bine, Majestate! Închipuiţi-vă că am rătăcit trei zile şi trei nopţi, alergînd la toate intrările, prin toate ulicioarele care dădeau în acel cuib de mizerie. Peste tot n-am izbutit să pătrund din pricina santinelelor. M-au gonit de pretutindeni. Dacă aş fi avut vreme, aş fi izbutit să dau… ştiu eu?… de vreo trecătoare subterană.

M-aş fi tîrît pe genunchi, aş fi scurmat cu unghiile un drum şi poate aş fi ajuns acolo…

Un hohot de plîns puternic o înecă pe Mabel, şi tăcu cîteva minute. În mintea Margueritei bănuielile începură să se strecoare, începuse să priceapă că între Mabel şi Buridan era o legătură misterioasă.

Deodată, Mabel se întoarse spre regină, o apucă de amîndouă mîinile, îşi apropie faţă de a ei, şi îi vorbi cu patimă.

— Cu toate astea, îl iubiţi pe Buridan!

Marguerite se cutremură.

— Îl iubesc! strigă ea. O ştii. Ceea ce nu ştii, e că sufăr îngrozitor cînd ştiu că… şi el o să moară. Iubirea asta mi s-a dezvăluit dintr-o dată, sub o nouă înfăţişare! Mabel, înainte ştiam că-l iubesc pe Buridan. Dar, acum, ştiu că-l iubesc mult… încît am să mor şi eu dacă el va pieri în noaptea asta.

Mabel părea că o ascultă cu un fior de plăcere nemărginit.

— Aşadar, zise ea, cu un accent plin de nădejde, dacă ar fi un mijloc… să-l scăpăm pe Buridan?…

— Dacă aş şti că cineva pe lume, l-ar putea scăpa pe Buridan în noaptea asta, şi dacă acel cineva ar fi în faţa mea, l-aş ucide chiar cu mîna mea, ascultă!… Tu, care, fără îndoială, n-ai iubit niciodată, nu ştii că moartea e mai bună decît chinurile geloziei! Nu ştii, că gîndindu-mă la fericirea lor, îmi vine să-mi smulg inima din piept! Dacă regele ar afla cît sunt de desfrînată, dacă m-ar ucide sau dacă m-ar azvîrli în fundul unei mînăstiri, ca să mă pocăiesc pînă la sfîrşitul vieţii, dacă lumea îngrozită ar afla că Marguerite de Bourgogne, regina Franţei şi-a urît fiica… i-a dorit moartea pentru că era rivala sa… toate… toate nenorocirile astea, Mabel, n-ar însemna nimic. Toate grozăviile astea pier în faţa viziunii care mă împinge la deznădejdea morţii: Myrtille în braţele lui Buridan… Ei bine! acum cînd cunoşti cu de-amănuntul pe Marguerite, ce ai să spui despre Buridan? De ce voieşti să-l scapi, tu care de-abia îl cunoşti, tu… care ai vrut să mi-l dai pe mînă… tu, care ai încercat să-l otrăveşti? Vorbeşte, Mabel!… Vorbeşte, vrăjitoare bătrînă! urmă regina aproape ţipînd, cu o pornire sălbatică, ce trebuie să se fi auzit de departe, vorbeşte! Cine eşti, şi ce vrei?…

Mabel îşi plecase capul. Părea şi mai umilă şi mai rugătoare. Plîngea încet.

În sfîrşit, ridică spre Marguerite faţa-i pe care era întipărită o deznădejde adîncă:

— Cum? Nu vi să rupe inima? Cum? Atît de tînăr, atît de frumos, aşa de brav, şi să moară, cînd viaţa abia înfloreşte în faţa lui?… Nu vă înfioraţi de milă, cînd ştiţi că mii de fiare îl înconjură, îl pîndesc, şi or să se azvîrle asupra lui? Cînd ştiţi că pînă la spînzurătoare, sîngerînd…

— Taci! bîlbîi regina. Taci! Mă ucizi! Ce vrei de la mine!?

— Graţierea lui Buridan! gîfîi Mabel. Puteţi s-o obţineţi de la rege. Un singur zîmbet al vostru poate îmblînzi fiarele îndîrjite.

Regina se îneca. Se vedea că în inima ei se dădea o luptă grozavă.

Mabel o privea cu o nădejde atît de arzătoare, încît ochii îi scînteiau.

În sfîrşit, cu un fel de nehotărîre, Marguerite grăi înăbuşit:

— Spune-mi!… Ce trebuie să fac, ca Buridan să trăiască… Ai dreptate!… Ar fi prea grozav ca, putînd să-l scap, să-l las, totuşi, să moară… Ştii apoi… cine ştie?…

— Ce? zise Mabel, tremurînd.

— Cine ştie dacă… ea moartă…

— Ea? strigă Mabel. Myrtille?

— Da, Myrtille!… E infernal, e oribil… asta depăşeşte măsura omenească a crimei… O ştiu… Taci!… Dar, trebuie să moară!

— Trebuie să moară… fiica voastră?…

Cu glas înăbuşit şi grăbit, cu acel glas care de-abia îndrăzneşte să se audă singur, Marguerite urmă:

— Spune-mi… ce trebuie să fac acum, cînd mi-ai strecurat în suflet această nădejde… Oh! nu mai trăiesc! Vezi tu? Vreau să-l scap pe Buridan… să-l scap numai pe el!… Da, m-ai făcut să mă gîndesc la lucrul ăsta… Asta înseamnă şi scăparea mea!… Căci soarta mea e legată de a lui!

Mabel păru că se adînceşte în gînduri. Se clătină. Era ca acele fiinţe care, cînd ameţesc, dau din mîini ca şi cum ar căuta un sprijin pe care nu-l au.

— Doamnă! urmă Mabel, atît de rugătoare, încît Marguerite nu mai simţi milă, ci o adîncă mirare. Doamnă, voiţi să-l salvaţi pe Buridan? Dar asta e ca şi cum aţi vorbi să luminaţi pămîntul în negura asta adîncă şi să stingeţi soarele în zorii zilei… Dacă ucideţi pe Myrtille, omorîţi pe Buridan! Sărmanul copil! În minutul suprem al agoniei, poate că va muri cu un zîmbet de fericire, dacă o şti că Myrtille trăieşte!… Dar să-l condamnaţi să trăiască, doamnă, şi să-i spui că ea a murit… Ah! doamnă, mai bine să i se pregătească fiarele… mai bine să-l ducă la Curtea Minunilor… mai bine spînzurătoarea!

Mabel abia răsufla. Mîinile tremurătoare căutau pe ale Margueritei. Ea se aplecă. Genunchii i se îndoiau.

Marguerite se încovoie deasupra ei şi o întrebă aspru:

— Spune-mi, de ce vrei să-l scapi pe Buridan?

Mabel căzu în genunchi, şi cu blîndeţe neînchipuită, cu un accent tragic şi simplu, răspunse:

— E fiul meu!

— Fiul tău?… Buridan e… fiul tău?

— E fiul meu! repetă Mabel cu glas mai îndrăzneţ. Şi se sculă în picioare. Ascultaţi, zise ea. În curînd va fi prea tîrziu… pentru mine, pentru fiul meu şi pentru voi. Vă spun că Buridan e copilul meu. Vă spun că trebuie salvat, precum trebuie scăpată şi aceea pe care el o iubeşte şi fără de care viaţa nu i-ar fi decît o lungă agonie…

— Niciodată! strigă Marguerite. El, da!… Ea, nu! Dar, cum eşti tu mama lui Buridan? Spune-mi!

— Într-adevăr e drept, să aflaţi! zise Mabel cu un ton ciudat. Ziceaţi adineauri că… n-am iubit niciodată. Ei bine! Am iubit şi eu! Iată istoria mea: Eram tînără, frumoasă, bogată, purtam un nume respectat, unul din cele mai frumoase ale nobleţei ţării în care m-am născut. Numele acelei ţări? O să-l aflaţi… Sosi un om! Sosi ca ambasador al Franţei. Îl văzui la curte. Şi avu, pe dată, o putere fără îngrădiri asupra mea. Deveni amantul meu şi-mi jură că, în curînd, voi fi soţia lui, în faţa lui Dumnezeu şi a oamenilor… Cu toate astea îmi era ruşine de greşeala mea. Plecai de la curte. Mă dusei să mă ascund într-o mahala a oraşului, unde mă născusem. Numele acelui oraş? Îl veţi afla!… Născui un copil. Îl iubeam. Îl adoram. Trecură cîţiva ani. Amantul meu se înapoiase în Franţa. Apoi, se întoarse, şi-mi jură aceleaşi lucruri. Numele acelui amant? O să-l aflaţi…

Marguerite o asculta cu un fel de groază. Ochii ei se holbau din ce în ce şi căutau să citească pe faţa lui Mabel o asemănare, o reamintire a unei imagini întîlnită pe vremuri şi ştearsă, poate, din mintea ei. Mabel urmă:

— Aşadar, amantul meu se înapoie. Speram că revederea copilului va hotărî să mă ia în căsătorie. N-o făcu. Amantul meu nu mai mă iubea, îi era dragă altcineva… o fată de la curte, ca mine, dar… mult mai frumoasă… mai puternică decît mine! Acum ascultă, regină. Într-o zi amantul meu veni să mă vadă, în casa în care mă ascunsesem. De-abia intrase şi amanta lui pătrunse pe neaşteptate, în casă.

— Numele celeilalte? gemu Marguerite, verde la faţă.

— Îl vei afla, ca şi restul. Acea fată care se dăduse amantului meu, avea un suflet înfocat; inima ei vibra, dar… cum poate vibra, bronzul, pe care nu-l moaie nimic! Gelozia era stăpînă pe gîndul său, dar o gelozie capabilă de crime monstruoase… Acea fată sări asupra mea şi mă înjunghie…

Marguerite mormăi un blestem înăbuşit.

— Ea mă crezu moartă!… urmă Mabel. Dar trăiam! Vedeam! Auzeam!… Pricepeam!… Numai că… nu puteam să mă mişc!… Atunci, doamnă, se întîmplă cel mai groaznic lucru.

Rivala mea ordonă să mi se omoare copilul, după cum credea că mă ucisese şi pe mine!… Şi acest lucru nu i l-am putut ierta niciodată!…

Amantul meu i se supuse! Îi dădu copilul… pe fiul meu!… copilul său! Îl încredinţă unui servitor, care se duse să-l arunce pe sărmanul micuţ în rîu!…

De data asta un geamăt se strecură pe buzele Margueritei.

— Acum, ascultaţi urmarea! urmă Mabel înţepenindu-i-se dreaptă, în faţă cu glasul aspru şi cu faţa îmbujorată ca un geniu al răzbunării. Ascultaţi! Sluga nu înecă acel copil! Îi fu milă! Îl lepădă într-o cocioabă, de unde nişte oameni care treceau pe acolo îl luară şi-l duseseră la Béthune, în Artois, unde-l crescură!… Copilul nu muri, după cum nici eu n-am murit!… Am venit la Paris; şi am aşteptat ca vremea să-mi schimbe trăsăturile feţei. Cîţiva ani fură de ajuns să facă din mine o femeie bătrînă, căci vremea curgea îndoită pentru mine, şi fiecare minut îmi era o durere.

— Taci! taci!…

— Atunci, urmă Mabel, fără să audă, mă strecurai pe lîngă aceea care mă înjunghiase şi dăduse ordinul să-mi ucidă copilul. Am ajuns slujitoarea ei cea mai apreciată, prietena ei. Eu o studiam. Recunoscui într-însa femeia cu pasiuni puternice, şi îmi pregătii cea mai grozavă răzbunare!…

— Taci, stafio!…

— Trebuie să vă spun totul!… Numele ţării unde se petrecură toate astea: Bourgogne!…

Numele capitalei acelei ţări: Dijonul!

Numele amantului meu: Charles de Valois, unchiul regelui Franţei!… Numele fetei care se dădu lui şi care mă înjunghie: Marguerite de Bourgogne!

— Şi numele tău, spectru blestemat, n-ai nevoie să ţi-l spui! căci adesea a sunat ca un clopot de moarte la urechile mele… Eşti, Anne de Dramans!…

— Da! răspunse Mabel cu o simplitate mîndră şi teribilă.

— Ei bine! strigă Marguerite. E ultima dată cînd se pronunţă acest nume! De data asta, pumnalul meu va desăvîrşi ceea ce a început la Dijon!…

În acelaşi moment, Marguerite azvîrli mantia-i de pe umeri, apucă pumnalul care-i atîrna la brîu, fără ca Mabel să facă vreo mişcare să fugă sau să se apere.

— De data asta, mori! strigă Marguerite.

Şi o lovi, cu putere în piept.

Mabel nu căzu…

Ea izbi a doua oară, mai puternic.

De data asta, arma se rupse.

Marguerite sări înapoi, speriată, bolborosind:

— Oh! adevărat că eşti o vrăjitoare?

Drept răspuns, Mabel dădu la o parte haina, în locul în care fusese lovită, şi arată un pieptar de oţel cum se fabricau pe atunci în atelierele din Milan şi în acele din Toledo, cele două mari centre de prelucrare a oţelului, unul în Italia, altul în Spania.

Şi Mabel zise atunci:

— Din ziua în care am început să trăiesc pe lîngă Marguerite de Bourgogne, a trebuit să mă apăr, din vreme, împotriva fierului şi a otrăvii. Dacă aţi fi o minte vulgară, Marguerite, v-aş zice: „Da, sunt vrăjitoare!” şi m-aţi crede, poate, cum m-a crezut şi regele Ludovic, soţul vostru, după cum a crezut-o şi Charles de Valois, care ar fi trebuit să fie soţul meu. Dar, în această oră de groază, pe care o trăim amîndouă, minciuna e zadarnică şi mă mulţumesc să vă afirm că dacă mă loviţi cu pumnalul, vîrful se va toci, şi că dacă o să-mi daţi otravă, ea nu va avea nici un efect asupra-mi, căci de ani de zile mi-am obişnuit trupul cu ea. Acum, ştiţi cine sunt şi ce vreau, sau mai bine ce am voit… Iată cum, de îndelung Marguerite, vă pregătesc cursa în care a trebuit să cădeţi. Aduceţi-vă aminte. Eu am învins primele voastre nehotărîri şi ultimele voastre simţuri de ruşinare. Eu v-am orînduit Turnul Nesle. Eu vi l-am dat pe Stragildo. Şi, din vremea îndepărtată, de cînd s-a desfăşurat aici prima dramă amoroasă şi de crimă, din care e ţesută existenţa voastră, toate infamiile voastre sunt notate, act cu act, minut cu minut!… Astfel v-am condus spre prăpastie. Dintr-o singură mişcare, pot să vă împing într-însa. Dacă vreau ca regele să ştie… va şti totul. Şi acum, Marguerite, iată ce mai am de spus: De cînd ştiu că fiul meu trăieşte, răzbunarea mea pregătită de atîta timp şi cu atîta îngrijire, nu mai e în mintea mea decît un vis care piere. Vă scap, dacă-l scăpaţi pe fiul meu şi pe aceea pe care el o iubeşte.

Marguerite tăcu îndelung, cu capul aplecat, cu ochii aţintiţi asupra pumnalului ale cărui frînturi zăceau la picioarele ei.

În sfîrşit ea strigă:

— Aşadar, mă pui să aleg între răzbunarea şi iertarea ta… între pieirea mea şi salvarea lui Buridan?…

— Da! Vă ofer pacea, ori războiul. Şi vă jur, adăugă Mabel ridicînd mîna spre cer, unde stelele începeau să dispară, vă jur că: dacă alegeţi războiul… veţi fi zdrobită, Majestate!

— Ei, bine! Aleg războiul. Chiar de-ar trebui să fiu zdrobită, după cum spui, chiar de-ar trebui să-mi pierd… pînă şi rangul şi să duc o viaţă de plîns! Totul… îmi e mai dulce decît siguranţa fericirii lor. Războiul?… Fie! Războiul, a căror prime victime vor fi fiul tău şi fata mea.

Şi sălbatică, cu pumnul întins, într-un gest ameninţător spre Curtea Minunilor, pe platforma Turnului Nesle, Marguerite de Bourgogne păru, o clipă, una dintre cele mai înspăimîntătoare eroine din dramele lui Euripide, pe care misterioasa fatalitate le înarma cu pasiuni sălbatice contra propriilor lor familii.

Fără nici un gest, fără nici un cuvînt, Mabel se îndreptă spre scara întortocheată pe care se coborî şi ieşi din Turn.

Din umbra sălciei, sub care Philippe d’Aulnay pîndise atît de des, un om înaintă şi întrebă:

— A sosit momentul? Pot lucra?

Mabel răspunse:

— Da, Wilhelm Roller. Ceasul răzbunării tale a bătut! Du-te şi mă aşteaptă la locuinţa de la cimitirul Nevinovaţilor. Şi dacă nu m-oi arăta pînă la douăsprezece, să duci regelui Franţei hîrtiile despre care ţi-am vorbit.

Apoi Mabel plecă grăbită, iar Roller rămase cîteva minute pe loc… Apoi, plecă şi dînsul.



*

* *

De abia făcuse Roller cîţiva paşi, că din tufişul care-şi apleca ramurile în valurile Senei sări un om. În cele dintîi licăriri ale zorilor se zări sclipirea unui pumnal. Un braţ se ridică şi se lăsă cu repeziciune.

Roller căzu cu un geamăt înăbuşit.

Omul îl privi o clipă, zîmbind, apoi îl apucă de picioare şi-l tîrî pînă la Sena. Acolo, cum nenorocitul se mai zbătea într-un spasm de agonie, omul îi înfipse iarăşi pumnalul drept în piept şi-şi lăsă arma în rană.

Apoi se sculă şi privi în jurul lui.

În clipa aceea, Marguerite de Bourgogne se ivea fatală şi tragică la poarta Turnului Nesle. Ea îl zărise pe om.

— Stragildo!

Banditul se apropie de regină. Cu un gest şi un surîs, i-l arată pe cel ucis de el, care zăcea neînsufleţit pe marginea fluviului, cu picioarele în apă.

Marguerite nu făcu nici un semn de mirare. Doar întrebă:

— Pentru ce?

— Pentru că am auzit cîteva cuvinte pe care le spunea stimata dumneavoastră cameristă omului acestuia.

Stragildo adăugă:

— Ştiţi doamnă că slujitoarea voastră este o viperă primejdioasă?… Ei bine! acesta era dintele veninos care trebuia să vă muşte azi. Am smuls dintele. Asta-i totul!

Marguerite se apropie gînditoare de trupul neînsufleţit. Îl privi şi tresări, recunoscînd pe arcaşul pe care-l pusese să-l azvîrle în temniţele Luvrului.

Cîteva minute rămase aplecată asupra acelui nenorocit, adîncită în gînduri, care nu pot trece decît prin mintea marilor criminali.

Apoi îşi ridică pumnul spre cer ca într-o sfidare supremă şi se aruncă într-o barcă legată la picioarele Turnului Nesle. Stragildo sări şi el în barcă şi începu să vîslească.

— Du-mă înapoi, la Luvru! porunci regina, şi povesteşte-mi ce ai văzut şi ce ai auzit în camera lui Philippe d’Aulnay.





II. TEMNIŢELE SUBTERANE ALE LUVRULUI



În închisoarea lui, Philippe d’Aulnay, avusese o viziune după un timp ce nu se poate preciza, de la închiderea lui… poate după un ceas, sau poate după mai multe… Mai întîi, se zbătu în delirul unei sete adînci. Apoi, încetul cu încetul, un fel de ceaţă îi învăluise mintea care se zbătea de atîtea luni sub nălucirile dragostei. Şi, cu toate viziunile care-l munceau ştergîndu-se una după alta, Philippe avu impresia că ceaţa aceea se risipea şi că o femeie de o frumuseţe uimitoare îi apărea, surîzîndă. Philippe d’Aulanay căzuse în genunchi murmurînd:

— Marguerite!…

Ochii extaziaţi i se aţintiseră asupra apariţiei.

— Fii binecuvîntată, Marguerite!… Tu, care vii să compătimeşti pe un nenorocit în agonie, şi care n-a încetat să te adore.

Ceea ce vedea, nu era o apariţie, ci o femeie în carne şi oase, dar nu era Marguerite, ci Juana.



*

* *

Cum de-i venise în minte, micuţei slujitoare a reginei, să descindă în subterana aceea grozavă a marelui Turn, unde se aflau temniţele Luvrului?

Era un suflet sentimental şi milos.

Era în inima ei, poate, tot atîta milă cît şi dragoste curată; Juana nu-l văzuse pe Philippe d’Aulnay decît de două-trei ori. Singură şi îngîndurată, o impresionase adînc. Fără să cunoască suferinţa tînărului, îl compătimise din toată inima. Adeseori o bătuse dorinţa ca… Philippe să fie rănit, numai pentru ca ea să-l poată îngriji. Alteori visa că-i alina suferinţele. Astfel, încetul cu încetul, chipul palid al tînărului i se strecurase în gînd, îi stăpînea visurile, iar cînd fusese arestat şi dus în temniţa nr. 5, ea simţise o mîhnire sfîşietoare. Cu toate astea, nu-i trecuse prin minte gîndul că ar fi putut să-l scape. În primele momente plînsese îndelung, apoi îşi zise că, poate, el va izbuti să scape din închisoare. Dar, în urmă, începu s-o chinuiască ideea grozavă că… acei care erau închişi în temniţele din al doilea subsol nu mai ieşeau vii de acolo.

Îşi aduse aminte că nenorociţii închişi în mormintele acestea piereau în chinurile cele mai înspăimîntătoare: de foame şi sete.

Atunci, în suflet îi răsări îndrăzneala uriaşă. Juana îşi zise că dacă-i era cu neputinţă să-l scoată pe Philippe d’Aulnay din temniţă, cel puţin putea să-i prelungească zilele. Şi, cine ştie, îşi zicea ea, dacă o zi mai mult nu înseamnă pentru el chiar salvarea vieţii şi, poate, liberarea?

Cum se gîndea la lucrurile acestea, încetul cu încetul, se lămuri în gîndul ei un plan, pe care-l vom vedea dezvoltîndu-se. Dar, trebuie să spunem că Juana nu se hotărî la înfăptuirea acestui plan, decît în urma unei lupte uriaşe, pe care o duse cu ea însăşi… căci o iubea pe regină cu o sinceritate adîncă şi plină de admiraţie. Pentru ea, Marguerite era o fiinţă superioară prin frumuseţe, prin inteligenţă şi putere. Greşelile, chiar crimele reginei, desigur ea nu le aproba, dar ele îi păreau aplicarea naturală a facultăţilor superioare, întocmai unor acte pe care nu le putea judeca, ca gesturi pe care nu le pricepea. Aşadar, Juana o iubea pe Marguerite, şi nu se hotărî fără să tremure, să încerce imposibilul pentru Philippe d’Aulnay.

Seara pe la ora zece, regina ieşi pe ascuns de la Luvru, după cum i se întîmpla adeseori.

— Se duce la Turnul Nesle, se gîndi Juana. Şi, pe cînd ea alergă spre plăcerile ei, sărmanul acela e în agonie. Ah! asta e o infamie!

De data asta, hotărîrea Juanei era luată. De altfel, ocazia era prielnică.

Juana aşteptă ca regina să se depărteze, apoi, tremurînd toată, se duse la Turnul cel mare al Luvrului, unde parterul era ocupat de temnicerul subsolului. Acel temnicer era un fel de brută care se vedea rareori prin curtea Luvrului. El trăia în întuneric. Se obişnuise cu idei ciudate, şi plăcerile lui erau sinistre.

Cînd închidea un condamnat în vreun subteran, îi plăcea să se coboare noaptea ca o gînganie monstruoasă, se îndrepta fără lumină pe scara îngustă şi întortocheată, cu treptele alunecoase. Se strecura de-a lungul coridorului infect, unde un alt om de-abia putea să răsufle, şi acolo se simţea în largul lui.

Îşi lipea urechea de uşa de fier, în dosul căreia nenorocitul îşi da sfîrşitul, şi-i asculta vaietele, rugile, gemetele. Atunci, punea rămăşaguri cu el însuşi. După puterea glasului, ajungea să stabilească ora exactă cînd, intrînd în temniţă, nu va mai găsi decît un cadavru. În nopţile cînd avea de dus vreun cadavru la Sena, era o plăcere pentru el. Cine l-ar fi întîlnit, l-ar fi zărit aproape surîzînd şi ar fi fugit înspăimîntat de acel rînjet. El aştepta să se stingă toate luminile în imensa fortăreaţă regală, apoi, cînd nu se mai auzea nici un zgomot, şi în liniştea adîncă, cînd nici o lumină nu mai străbătea bezna pe la miezul nopţii, el se cobora în temniţă cu un felinar. Deschidea şi şoptea:

— Ia să vedem; am cîştigat măsura de bere, pe care m-am prins. Şi se apleca asupra prizonierului cu un fel de bătaie de inimă, pe cînd pe gura lui buzată se încrusta un rînjet. Apoi icnea:

— Am cîştigat.

Atunci începea să cînte încetinel. Vîra cadavrul într-un sac pe care-l lega bine la gură, îşi arunca sacul pe umerii lui de uriaş, se suia pe scară, ieşea din Luvru pe o poartă secretă, se cobora pînă la malul fluviului şi urca într-o barcă. Acolo lega două pietre de sac, una la gură şi alta la fund, şi pornea. Prin întuneric, se auzea fîşîitul apei, care-şi primea sacul spre păstrare şi care curgea înainte, nepăsătoare. Apoi omul se înapoia în vizuina lui, petrecîndu-şi zilele în aşteptarea ivirii unui nou prilej de… rămăşaguri.

Trebuie să spunem că, de vreo două trei luni, Chopin fusese zărit rătăcind mai des în acel întins labirint, pe care-l formau curţile şi clădirile Luvrului. Chopin era numele omului! Fără îndoială vreo tulburare se întîmplase în viaţa lui. Părea zăpăcit şi privirile îi erau speriate, ca ale unui cîine care şi-a pierdut stăpînul. Fără îndoială, Chopin căuta ceva. Şedea ore întregi la pîndă, într-un colţ de galerie. Erau zile cînd se înapoia în culcuşul lui mai mohorît şi mai pe gînduri decît la plecare. Alte dăţi, din contră, acea figură bestială se lumina de un zîmbet mai blînd. Zilele cînd Chopin părea că încrustează pe chip o urmă de fericire, erau cele în care o vedea pe regină trecînd.

Temnicerul se amorezase oare de regină?

Nu, doar, de slujitoarea ei.

De cîteva luni, deci, Chopin îşi petrecea vremea întins pe patul său de chingi. Vremea pe care nu şi-o pierdea în rătăcirea prin Luvru, sau cînd nu se ocupa de sinistra lui însărcinare la lucruri pe care nu le putea preciza, nici formula, pentru că niciodată nu le cunoscuse, şi-o petrecea făcînd pariuri. Cum nu-i era lesne să-şi schimbe ideile, mania lui de a paria îi venea în ajutor. Erau momente cînd l-ai fi auzit mormăind:

— Pariez pe o măsură de hidromel cu piper că ea o să vină aici.

Atunci începea a tremura şi urma:

— Ce-ar fi să intre, pe neaşteptate? Ce-ar fi s-o văd înaintea ochilor şi să-i pot vorbi, s-o pot pipăi?… Pariez pe-o oală cu bere şi pe două urechi de porc că aş lua-o în braţe, orice-ar fi, aş săruta-o!

Apoi, Chopin pufnea de rîs şi deodată se-ntrista.



*

* *

Aşadar, într-o noapte, după vechiul său obicei, ori de cîte ori avea vreo carceră de supravegheat, adică atunci cînd aştepta moartea vreunui prizonier, în noaptea aceea deci, coborîndu-se fără lumină pînă la uşa nr. 5, Chopin ascultase multă vreme.

— Nu aud nimic, bombăni el. De data asta, dobitocul mă va face să-mi pierd pariul. Sunt şi şireţi ăştia care mor fără să zică o vorbă, fără cel mai mic vaiet care să mă îndrume, şi… tocmai aceştia sunt mai rezistenţi. Nu face nimic, pariez, totuşi că peste două nopţi, tot pe vremea asta, o să trebuiască să fac un mic voiaj spre Sena.

Plictisit să mai asculte fără să audă nimic, Chopin se înapoie la vizuina lui şi se trînti pe pat, unde căzu din nou pe gînduri. El paria a o mia cană de băutură că o s-o vadă intrînd pe neaşteptate şi pe a mia pereche de urechi de porc că o s-o sărute pe amîndoi obrajii, cînd, deodată, uşa se deşchise şi Juana apăru.

Chopin rămase tîmpit de mirare, cu ochii holbaţi, cu gura căscată. Se aşeză pe patul de chingi şi începu să se scarpine la caierul părului roşcat, cu nădejdea că… doar i-o veni vreo idee. Cum nu-i venea însă ideea aceea aşteptată, Chopin începu să rîdă. Dar nu s-ar fi mişcat din loc pentru nimic de pe lume.

După ce închise uşa, Juana înaintă spre el, repede.

Chopin se făcuse ghem, tremurînd.

Juana îi zîmbi şi Chopin nu mai rîse.

Fata îl luă de mînă, şi Chopin păru speriat ca o fiinţă căreia i se întîmplă o catastrofă neprevăzută.

Trecură cîteva minute de tăcere, apoi Juana îl întrebă:

— N-ai să-mi spui nimic, Chopin?

— Da, se petrec lucruri noi pe aici; mai e cineva în subterane!…

Juana tresări şi îngălbeni.

Cît despre Chopin, el surîdea fericit, ca cineva care, deodată, a găsit lucrul cel mai interesant şi a izbutit să fie cît mai seducător.

— Nu te întreb de lucrul ăsta, zise Juana făcînd pe supărata.

— Atunci ce? făcu Chopin, mirat că spusele lui n-o cuceriseră dintr-o dată pe fată.

— Nu ştiu… dar, credeam… Mi se părea că am văzut că mă priveai… cînd treceam… dar, poate, m-am înşelat… nu mă priveai pe mine?…

— Oh! ba da! strigă Chopin.

— Ei bine! Am crezut că ai avea să-mi spui ceva, şi cum nu veneai tu la mine, am venit eu la tine!… Asta-i tot.

— Asta-i tot? repetă Chopin.

— Vrei să-ţi spun? urmă Juana, după o mică tăcere. Ei bine, eu ştiu că tu mori de poftă ca să mă săruţi.

— Chiar că am şi pariat pe două urechi de porc, prăjite, că am să te sărut. Numai aşa, în glumă. Aşa ceva nu se poate întîmpla.

Şi Chopin aruncă, spre fată, o privire straşnic de speriată, dar plină de patimă.

Înfrînîndu-şi dezgustul pe care i-l inspira temnicerul, Juana se aşeză lîngă el, îi trecu un braţ pe după gît, şi cu mîna ei delicată începu să-i mîngîie barba roşie, deasă şi aspră. Temnicerul credea că visează. Nu îndrăznea să se mişte, de teamă ca visul să nu piară. Îl treceau fiori din cap pînă-n picioare.

Deodată, Juana îi şopti cîteva cuvinte la ureche. Chopin căscă ochii mari şi bolborosi:

— Cum? În odaia ta?…

―Da! stărui Juana. Şi am să vin să te iau.

— La noapte?

— Tocmai cum îţi spun!

Se făcu iar tăcere, timp în care, Chopin, plecînd capul, îşi rumega fericirea nemaipomenită, care dase peste dînsul.

Urechile îi vîjiiau, din cînd în cînd se uita pe sub gene la fată, ca şi cum ar fi vrut să fie sigur că era acolo.

Juana urmărea îngrijorată efectele otrăvii pe care o vărsase în acea inimă sălbatică şi naivă. Cînd crezu că e sigură de victorie, ea urmă cu vocea care-i tremura fără voie.

— Îţi pun însă o condiţie.

— O mie de condiţii! mormăi Chopin.

— Una… îmi e destul şi… iat-o: Sunt curioasă… vreau să vizitez subteranele… Cînd te vedeam Chopin, nimeni în Luvru… nici chiar regele nu mi se părea aşa de frumos ca tine…

Chopin oftă ca un bou pe care-l ucizi.

— Dar, vezi tu, aş vrea să te văd în subterane în exerciţiul funcţiunilor tale grozave… trebuie să fii întocmai după cum te-am închipuit eu…

— E lesne, făcu Chopin, plin de mîndrie. Şi e drept, că nimeni printre cei mai tari, şi cei mai viteji, n-ar putea îndeplini meseria pe care o fac eu aici.

Juana se înfurie.

Dar cuvintele acelea groaznice ale temnicerului, o însufleţiră şi mai tare, căci de data asta îl apucă de gît cu amîndouă mîinile.

— Chopin! şopti ea, dacă vrei să te iubesc, dacă vrei să fiu a ta, trebuie să-mi deschizi uşa de la prizonierul care e la nr. 5.

Chopin sări în sus, zbierînd.

— Imposibil! Nu m-ar aştepta decît spînzurătoarea şi, poate, ceva şi mai rău… Nu… Lasă-mă… Săriţi! Ajutor!…

Strîngerea braţelor Juanei se făcea tot mai blîndă, mai drăgăstoasă, mai puternică.

Protestele disperate ale temnicerului slăbeau din ce în ce…



*

* *

— Marguerite! bolborosi Philippe, în genunchi, cu mîinile întinse spre apariţie.

Juana puse jos, într-un colţ, felinarul pe care i-l dăduse Chopin, oprindu-se în uşa temniţei.

Apoi, ea se apropie de tînăr şi îi lipi de buze gîtul unei sticle plină cu apă rece şi limpede.

Philippe bău cu lăcomie.

— Acum, murmură fata, iată un coş de mîncare. Iată, în cana asta ai de băut. Mănîncă şi bea pînă te vei sătura, căci mîine seară am să vin iarăşi şi o să-ţi aduc alte provizii…

Vorbind astfel, Juana luase mai întîi un coş pe care Chopin i-l trecea prin uşa crăpată, apoi cana, şi le depunea într-un colţ al carcerei.

— Din nenorocire, Chopin nu vrea să-ţi las o faclă, dar fii curajos… şi mănîncă şi bea…

— Marguerite, zise cu foc tînărul, mi-e foame de mîncărurile tale, mi-e sete de sărutările tale, şi n-am nevoie de faclă căci tu eşti însăşi lumina pentru mine…

Inima Juanei zvîcni chinuitor.

— Nu sunt doamna Marguerite, zise ea. Nu mă cunoşti, din nenorocire! De unde să mă cunoşti? Cum erai să mă bagi vreodată în seamă?… Haide!… curaj… Trebuie să plec acum…

— Marguerite! horcăi Philippe, nu mă părăsi, nu pleca!

O apucase pe fată de mîini şi i le strîngea nervos.

O idee îi trecu prin minte Juanei. Ea se aplecă spre prizonier, cercetîndu-i faţa încordată, ochii rătăciţi, şi strigă înspăimîntată:

— E nebun! A înnebunit nenorocitul!…

Philippe îşi dădea drumul pasiunii lui în jeluiri sfîşietoare, amestecate cu strigăte de bucurie.

Spunea tot ce suferise.

Spaima o pătrundea pe Juana din ce în ce, nebunul se exalta.

— Te rog! şoptea Juana. Linişteşte-te, te rog din suflet… Nu sunt regina!…

Deodată, Philippe tăcu. Privi fata mai cu băgare de seamă, şi vorbi:

— Într-adevăr, nu eşti Marguerite!…

O licărire de judecată îi străfulgeră, fără îndoială, în acel moment negura minţii, cum lanterna Juanei lumina întunericul temniţei unde se petrecea o scenă stranie.

— Nu privi în mine decît pe umila sa slujitoare, dar crede-mă, totuşi, gata să fac orice ca să te scap.

Philippe d’Aulnay căzuse pe gînduri.

Dăduse drumul mîinilor Juanei.

— Vrei să-mi vii în ajutor? zise el, deodată. Ei bine, du-te şi-i spune regelui Ludovic că vreau să-i vorbesc… Du-te şi-i spune regelui, că Philippe, senior d’Aulnay, vrea să-l vadă.

— Regele? şopti mirată Juana.

— Da, regele! făcu Philippe nerăbdător. Ce aştepţi? De ce nu te duci, să-l chemi?

— Mîine!… Îţi făgăduiesc că mîine…

— Nu!… Acum, îndată! strigă Philippe. Oh! zice că vrea să-mi vină în ajutor, şi-mi refuză singurul lucru pe lume, care să mă mai poată scăpa!

— Poate să te scape acest lucru? zise Juana, răsuflînd greu şi cu totul încredinţată că, în minutul acela, prizonierul era lucid.

— Dacă îl văd acum, răspunse nebunul, n-am decît să spun o vorbă şi suntem salvaţi cu toţii!

Juana şovăi o ultimă dată, dar ceea ce se petrecea cu sufletul ei era grozav.

Îi trebuia un curaj straşnic, ca să îndrăznească să pătrundă pînă la regele Franţei.

— Aşadar… am să mor! urmă Philippe, amărît.

— Nu! nu! zise Juana care începuse să plîngă. Întîmplă-se orice, n-o să se poată spune că n-am făcut tot ce am putut, ca să te scap.

Juana ieşi repede, vioaie şi uşoară, ca purtătoarea speranţei.

Chopin închise uşa. Carcera se întunecă, şi gîndurile lui Philippe se înnegurară iarăşi.

De-abia dispăruse Juana, şi bietul nebun şi uită că ceruse să-l vadă pe rege. Nebunia îi învălui iar creierul şi şopti cu foc:

— Ea a venit! Marguerite a fost aici… Se va înapoia. Mi-a jurat-o! Dacă aş putea număra minutele care mă despart încă de ea!…

Trecu un ceas, sau două.

— Cînd a fost aici? se întreba nebunul. Ieri? sau mai demult?… E mult de atunci!… Mi-a jurat că se întoarce… Ce lungi sunt minutele pentru cine aşteaptă!… Oh!… Iată-o!…

Un zgomot de paşi şi de zăvoare trase puternic… Şi intrară doi oameni în timp ce mai mulţi arcaşi se înşiruiau de-a lungul zidului, în galeria îngustă, şi temniţa se umplu de lumină. Cei doi oameni erau regele şi contele de Valois.

Philippe îi privi mirat.

— Cine sunteţi? întrebă el.

— Întrebarea e hazlie! strigă Ludovic. Haide, eşti hotărît acum să-mi spui numele aceleia care mă trădează? Voi putea afla secretul acelor hîrtii… pe care le-ai ars la Turnul Nesle? Ascultă! Ai îndrăznit să te împotriveşti regelui tău!… Ai îndrăznit să ridici mîna asupra mea… Îţi iert totul… dacă vorbeşti.

… În clipa aceea, printre arcaşii care păzeau uşa, se strecură un om, care, fără îndoială, putea să intre pretutindeni, căci soldaţii îl lăsară să treacă cu un fel de teamă respectuoasă.

Era Stragildo…

El îşi vîrî capul pe uşă şi ascultă ce se vorbea.

— Să vedem, zicea regele. Cine te-a arestat? Cine te-a aruncat în carcera aceasta?… Te voi ierta, auzi tu? Îţi voi da drumul, dacă vei consimţi să vorbeşti, să spui regelui tău adevărul!…

Philippe d’Aulnay îl privea ciudat. O muncă grozavă se dezlănţuia în mintea lui. În capul lui nu era decît un haos. Şi în haosul acela, un fulger, o singură lumină sinistră se învăluia.

Philippe era nebun… Şi în clipa aceea, îşi dădea seama de nebunia lui!…

Îl recunoscuse pe rege!

Philippe pricepea că dintr-un minut într-altul era să recadă în aiuriri, că raţiunea îi scăpa puterii lui de supraveghere…

Oh! atunci… oare fiecare din cuvintele lui inconştiente nu era să fie o acuzare grozavă ridicată împotriva Margueritei?…

— Vorbeşte! strigă din nou Ludovic… Pentru Dumnezeu, vorbeşte odată! Sau pun să te jupoaie de viu, şi te dau cîinilor?

— Regele! îşi zise în gînd Philippe, înspăimîntat. Soţul Margueritei!…

El se vîrî în colţul temniţei sale, se ghemui cu capul în mîini, astupîndu-şi urechile ca să nu audă. Îşi închise ochii să nu vadă, îşi strînse dinţii să nu vorbească! Şi, totuşi, – simţea că n-o să poată tăcea!…

Simţea cum cuvinte de dragoste stau gata să-i scape dintre buze!

Nebun de necaz, Ludovic îl zgudui de umeri.

— Vorbeşte! urlă el. Numele! Numele aceleia… pe care-l ştii!… Numele aceleia care mă trădează şi care e amanta ta! Mii de draci! Vorbeşte sau… te omor!…

Deodată regele se trase înapoi, cu un strigăt de groază…

Şi Valois chiar, Valois care nu era milos îl imită.

Strigătul îl repetară şi arcaşii, care vedeau ce se petrecea…

Stragildo îngălbeni…

Într-adevăr era groaznic ce se-ntîmplase. Era una din viziunile acelea înspăimîntătoare, cum se pot întrevedea numai în delir…

Philippe d’Aulnay se sculase…

Şi, pe faţa lui ca de ceară, gura-i apăru însîngerată, roşie… şi, în acelaşi timp, din gură căzu jos o bucată de carne însîngerată.

Dintr-o muşcătură furioasă, Philippe d’Aulnay îşi tăiase limba, ca să nu denunţe pe Marguerite de Bourgogne!… Se prăvăli la pămînt, leşinat!



*

* *

— Sire, zise Valois lui Ludovic cînd se înapoiară în apartamentul regelui, mă însărcinez să-i smulg acestui om mărturisirile trebuincioase; de-ar vorbi sau de-ar scrie, îl voi sili eu să dăruiască numele pe care-l căutaţi! Vă cer numai autorizaţia să pun să-l transporte pe om la Temple, unde îl voi avea la îndemînă.

— Fă-o, Valois! răspunse regele.

După cîteva minute, mereu leşinat, Philippe d’Aulnay era aruncat într-o căruţă şi dus la Temple.

— Acum, murmură contele de Valois, tu nu mai poţi spune nimic împotriva mea, Marguerite, căci am o armă grozavă contra ta!…

Şi, punîndu-l pe prizonier în loc sigur, Valois se grăbi să se îndrepte spre Curtea Minunilor, ca să asiste la asalt.

Şi Ludovic se pregăti să încalece. Dar, înainte de a pleca, întrebă dacă regina dormea, şi cum i se răspunse că Marguerite, îngrijorată de toate zgomotele acelea, era în oratoriul său, el se îndreptă într-acolo…

Marguerite sosise tocmai atunci.

O înfiorase dar o şi liniştise, cele ce-i istorisise Stragildo, aducînd-o la Luvru. Deci, îl primi pe soţul său cu fruntea senină.

Ludovic, care, în toate expediţiile, oricare ar fi fost ele, nu vedea decît o partidă de plăcere, îi propusese să asiste la distrugerea Curţii Minunilor, precum şi la spînzurarea lui Buridan şi a celorlalţi răzvrătiţi.

— Iartă-mă, Sire! începu Marguerite, îngălbenind. Nu sunt decît o femeie şi toate împrejurările brutale îmi fac rău. Mă voi ruga pentru Voi, Sire…

— Da! zise Ludovic, strîngînd-o în braţe cu pasiune. Eşti cea mai blîndă dintre femei! Şi sunt foarte fericit, Marguerite, să fiu iubit de un înger ca tine!… Adio, dar! Nădăjduiesc, că voi veni peste cîteva ore ca să-ţi anunţ că toţi răzvrătiţii aceia mizerabili sunt morţi…

— Dumnezeu să te apere, Sire!

Ludovic al X-lea plecă.

Marguerite simţea că se sfîrşea. Ea nu se mai gîndea nici la rege, nici la Philippe d’Aulnay, nici la ameninţările lui Mabel.

— S-a sfîrşit! gemu ea, înspăimîntată. Buridan o să moară. Nimic nu-l mai poate scăpa!… Nimic!… Oh! ba da! Mai e o nădejde! Încă această încercare!

Înfrigurată, Marguerite se apucă să scrie următoarele rînduri: „Buridan, vrei să scapi, a ultima oară? Vrei să trăieşti în bogăţii, onoruri, şi putere? Reaminteşte-ţi ce ţi-am spus la Turnul Nesle!… Ce-ţi ofeream atunci, îţi ofer şi acum. Peste cîteva ore vei muri. Momentul e suprem. Dacă vrei… vei spune: da! aceleia pe care ţi-o trimit. Restul mă priveşte!”…

Marguerite îndoi hîrtia fără a o semna, nici pecetlui. Apoi se îndreptă spre un scrin, de unde trase o cutie.

În acea cutie, erau mai multe pergamente albe cu pecetea regală, purtînd semnătura regelui Franţei.

Ea luă un pergament şi scrise deasupra semnăturii:

„Ordin de trecere purtătorului prezentelor”.

Apoi, sună.

Juana apăru, încă emoţionată de ceea ce îndrăznise să facă… de vizita ei la Chopin, de aceea la Philippe d’Aulnay şi la rege. Ea nu aflase încă cele ce se petrecuseră între Philippe şi rege; de asemenea, nu ştia că prizonierul fusese transportat la Temple.

— Juana, îi zise regina, ia acest bilet şi ascunde-l în sîn.

Fata se supuse.

— Acum, urmă Marguerite, iată un ordin de trecere semnat de rege. Cu acest pergament vei străbate prin cordonul trupelor orînduite de pază în jurul Curţii Minunilor. În acea Curte a Minunilor, îl vei găsi pe Jean Buridan. Îi vei da biletul pe care-l porţi în sîn şi te vei înapoia să-mi spui ce a spus? Dacă nu te vei întoarce pînă la ziuă, sunt pierdută, Juana mea.

Juana plecă pe dată. Am spus că dînsa o iubea pe regină cu o dragoste adîncă şi sinceră.





III. ORDINUL DE TRECERE



După ce şoptise cîteva cuvinte, la picioarele Turnului Nesle, omului care aştepta acolo, Mabel se îndepărtase.

S-a văzut ce i se întîmplase elveţianului.

O îndoită lovitură de pumnal a lui Stragildo şi omul rămase întins, pe mal, unde Stragildo îl lăsase, fie din nepăsare, fie că era grăbit să se ducă la regină.

După ce trecuse Sena, ea se îndreptase spre Curtea Minunilor ca să-şi reînceapă o ultimă încercare nebună de a pătrunde la Buridan.

După cum spusese şi reginei, Mabel petrecuse trei zile şi trei nopţi încercînd să se strecoare prin linia arcaşilor, care încercuiau Curtea Minunilor. Respinsă de peste tot, s-a văzut la ce hotărîre o împinsese deznădejdea şi că o căutase pe regină la Luvru şi apoi la Turnul Nesle. Mabel ieşise din Turn şi mai deznădăjduită decît venise. Din clipa aceea pieirea Margueritei fu hotărîtă în inima ei. Nu mai vedea nici un mijloc de a-şi salva fiul. Nu mai găsea nici un mijloc, să-l vadă pentru cea din urmă dată.

Cu toate astea, împinsă de un fel de instinct, ea se apropiase de Curtea Minunilor. Cu cît înainta, cu atît vedea mai mulţi soldaţi înşiraţi de-a lungul străzilor, stînd gata să pornească la luptă. În clipa aceea, ridicînd capul printre acoperişurile aproape alăturate ea zări cerul luminîndu-se. Se revărsau zorile.

— Încă un ceas, se gîndi Mabel, şi totul se va sfîrşi.

Ea îşi urmă drumul şi se izbi, în fine, de o patrulă de soldaţi care închidea trecerea uliţei în care se găsea. Acolo era şi un ofiţer, şi Mabel tresări recunoscîndu-l pe Geoffroy de Malestroit. La depărtare de o sută de paşi, ulicioara dădea într-un fel de curte unde totul părea pustiu şi întunecat: era Curtea Minunilor.

— Copilul meu e acolo! gîndi Mabel. E acolo, plin de viaţă încă, şi… peste o oră totul se va sfîrşi!

— La o parte! strigă un arcaş.

Cu furia deznădejdii, Mabel se repezi înainte strigînd:

— Senior de Malestroit, ascultaţi-mă, vin din partea reginei.

Soldaţii încrucişară suliţele şi una dintre suliţe îi sfîşie umărul. Ea nu-şi simţi rana. Privea cu ochii rătăciţi spre Malestroit, care înainta spre dînsa şi o întrebă:

— Vii din partea reginei?

— Da! îngăimă mama lui Buridan. Adică… nu! Am să vă spun adevărul. Ascultaţi-mă, seniore.

— Îmi pare că, într-adevăr, te-am mai văzut femeie.

— M-aţi văzut la regină. Sunt camerista ei… Mabel.

Geoffroy de Malestroit, soldat grav dar superstiţios, ca toţi cei de pe vremea lui, se trase doi paşi înapoi, căci Mabel trecea nu numai drept depozitara credincioasă a secretelor reginei, ci şi drept una din acele fiinţe care avea legături cu puterile infernale. Şi, cum Mabel încerca să prindă mîna ofiţerului, el strigă:

— Nu te atinge de mine, femeie!

— N-am să vă ating, bolborosi nenorocita, dar ascultaţi-mă! Sunteţi unul dintre cei buni printre cei de la curte. Cred că o să vă fie milă de mine!

Mabel îşi împreună mîinile, rugătoare. Miraţi soldaţii asistau la acea scenă pe care o luminau torţele înfipte din loc în loc.

— În sfîrşit! zise Malestroit. Ce vrei?

— Un lucru foarte simplu: Lăsaţi-mă să străbat pînă în Curtea Minunilor. Ce vă pasă de o femeie mai mult sau mai puţin, în prăpădul care o să înceapă…

Malestroit dădu din cap şi făcu un semn oamenilor care strînseră rîndurile.

Mabel observă acel semn şi manevra soldaţilor. Un hohot de plîns o înecă.

— Nici dumneavoastră n-o să vă înduraţi de mine. Ascultaţi-mă… am să vă spun tot seniore. Presupuneţi că sunteţi în acea Curte a Minunilor, presupuneţi că nuielele pe care le vedeţi îngrămădite de jur împrejur, sunt pregătite să vă ardă şi toţi soldaţii aceştia ca să vă răpună… Presupuneţi că mama voastră vrea să vă vadă, o ultimă dată înainte de a muri…

Malestroit tresări.

— Vă înduioşaţi? grăi Mabel, stăpînindu-şi plînsul. Sunt mamă, scumpe seniore. Şi fiul meu e acolo. Închipuiţi-vă că, de cînd avea şase ani, l-am văzut numai în două rînduri şi toată viaţa mi-am petrecut-o ducîndu-i dorul… că mi-am prăpădit ochii plîngîndu-l. Nu vă cer cine ştie ce favoare. Ce vreau? Să mă duc să mor lîngă fiul meu. Fie-vă milă, monseniore…

— Cum îl cheamă pe fiul tău? întrebă Malestroit, înduioşat.

— Buridan, răspunse Mabel.

Nu apucă să pronunţe acel nume, repetat în şoaptă de arcaşi, că şi pricepu că-şi închisese singură drumul, şi se blestemă că nu putuse să ascundă numele lui Buridan.

— Arcaşi, strigă Malestroit, goniţi-o pe femeia asta.

Vreo cinci-şase soldaţi se aruncară asupra ei şi îndepliniră ordinul ce li se dase.

— Şi tu! strigă Mabel, blestemat să fii! Şi să mori printre cei dintîi, sub loviturile bandiţilor din Curtea Minunilor!

Malestroit îngălbeni şi voi să mai dea un ordin. Dar, respinsă cu lovituri de suliţe, din soldat în soldat, ca o minge, Mabel era departe acum.

Ea se îndepărtă, rătăci cîtva timp mîhnită, murmurînd nedesluşit, cînd rugăminţi, cînd blesteme.

Deodată se pomeni în Strada Froidmantel, în faţa vechiului hotel d’Aulnay şi se opri acolo.

— Aici, gîndi ea, tresărind, l-am întîlnit prima dată. Aici mi-a spus că-l cheamă Jean. Nenorocită ce sunt! Cum de am putut să-i spun cuvintele blestemate, care trebuiau să-l atragă în capcana Margueritei!

Îşi ascunse faţa în mîini şi începu să plîngă. Deodată, i se păru că un pas uşor trecea pe furiş, prin apropierea ei. Îşi deschise ochii şi, la zece paşi de dînsa, zări o tînără care înainta repede.

— Juana! gemu înăbuşit Mabel. Unde se duce oare, la ora asta? Cu ce însărcinare infamă?

Recunoscînd-o pe Mabel, fata se oprise.

În starea de tulburare în care se afla, Mabel, rumegîndu-şi gîndurile de răzbunare împotriva Margueritei, apariţia neaşteptată a Juanei îi stîrni ceva ca un simţămînt de plăcere. Ea gîndea să lovească nu numai în regină, dar şi în cei care o serveau cu devotament, adică în Stragildo şi pe Juana.

Fata înaintă cu îndrăzneală. Cînd ajunse lîngă dînsa, Mabel o apucă deodată de amîndouă mîinile şi i le strînse cu putere.

— Tu aici, micuţo Juana? scrîşni Mabel, cu un rîs duşmănos. Unde te duci? Pe ce nenorocit îl mai cauţi să-l tragi în plasa desfrînatei?

— Oh! îngînă Juana, mă sperii! Nu te-am văzut niciodată aşa. Lasă-mă. Trebuie să îndeplinesc o poruncă ce nu suferă nici o întîrziere.

— O însărcinare de-a reginei, nu e aşa? făcu Mabel cu acelaşi accent batjocoritor.

— Fără îndoială, răspunse Juana, care-şi venea încet în fire. Nu e regina stăpînă noastră? Nu i-ai dus şi dumneata, de o sută de ori, scrisorile? Dacă ai fi fost adineauri la Luvru, te-ar fi însărcinat pe dumneata să te duci în locul meu.

— Ei bine, s-a făcut! . Mă însărcinez, zise Mabel cu răutate, fără altă idee, de altminteri, decît să stînjenească orice proiect al reginei.

— Imposibil! zise Juana. Lasă-mă să trec.

Mabel strînse şi mai tare mîinile Juanei şi strigă:

— Şi eu, m-am rugat cu foc, ca să mă lase să trec, şi am fost gonită. La rîndul meu îţi zic: „Nu vei trece”.

— Ce?… Eşti nebună? Îţi spun că scrisoarea e grabnică. Îţi spun că, dacă regina o afla că m-ai întîrziat, te-ai putea căi. Oh!… dar mă faci să sufăr!… Lasă-mă!

— Scrisoarea!… O vreau!

— Poţi să mă şi omori.

— Oh! Aşadar… e lucru serios! Haide, Juana, supune-te de bună voie sau o să mori şi tu, ca toţi nenorociţii care s-au apropiat de desfrînata de la Turnul Nesle, şi… ca şi dînsa chiar.

Juana ţipă îngrozită şi se uită repede în juru-i. Strada era pustie. Pe Mabel, parcă o prinsese un fel de nebunie. Faţa i se îmbujorase. Părea stăpînită de o criză de nervi, de furia ucigaşului… Pentru că fiul ei era să moară, în sufletul ei, adînc rănit, de ani lungi de durere şi de ură, nu mai erau decît îndemnuri de moarte.

În mintea ei încordată nu mai erau decît gînduri de distrugere. Ea dase drumul unei mîini a fetei, şi cu mîna ei liberă îşi căuta pumnalul, pe care-l purta la brîu, ca toate femeile de rang, din vremea aceea.

— Vrei să mă ucizi? îngăimă Juana, zăpăcită de spaimă.

Fără să răspundă, Mabel îşi ridică arma.

Încă o clipă şi jungherul i-ar fi străpuns sînul fetei. În minutul acela Juana cotrobăi repede sub mantie, scoase două hîrtii, învelite una într-alta, şi i le trecu lui Mabel.

În mişcarea pe care o făcu aceasta ca să le apuce, Juana se smuci şi se puse pe fugă ca o căprioară urmărită de haita de lupi.

Mabel rămase tîmpită, cu hîrtiile în mînă, cu ochii duşi după Juana, care dispărea la capătul uliţei.

— Trebuia s-o lovesc! strigă ea. Vreau să-i omor pe toţi!… Apoi, privind pergamentul, îngînă:

— Fără îndoială, un bileţel pentru vreun nenorocit. Cel puţin el va fi salvat.

Şi cu acea nepăsare plină de amărăciune, pe care o păstra acum pentru tot ceea ce nu-l privea pe Buridan, ea lăsă hîrtiile să-i cadă la picioare, apoi plecă încet.

De-odată se înapoie repede, împinsă de o idee ce-i trecuse deodată prin cap.

— Trebuie să aflu măcar numele nenorocitului. Dacă l-aş putea scăpa de tot! Eu, care am dus atîtea bilete de moarte, trebuie să-l înştiinţez pe necunoscutul acela, să nu cadă în cursa care i se pregăteşte…

Se aplecă şi ridică hîrtiile pe care le aruncase. Desfăcu foaia care servea drept plic şi, îndată, privirea i se opri pe pecetea şi semnătura regală:

„Ludovic, rege”

— Lăsaţi să treacă pe purtătorul acestora! silabisi Mabel.

Sîngele i se sui în obrajii atît de palizi, de obicei.

„Lăsaţi să treacă”, urmă ea, unde însă?

Unde trebuia să se ducă Juana?…

A doua hîrtie o să-mi spună poate.

Dînsa o desfăcu şi o citi repede. În aceeaşi clipă fu prinsă de un tremur spasmodic. O bucurie nebună îi străluci în ochi, căzu în genunchi şi strigă:

— Dumnezeu s-a îndurat de mine!…

Acel bilet, era tocmai acela pe care Marguerite de Bourgogne îl scrisese lui Buridan, şi pe care Juana trebuia să-l ducă la Curtea Minunilor.





IV. CÎND SIMON MALINGRE ŞI GILLONE CRED CĂ VISEAZĂ



Vom ruga acum pe cititor să meargă cu noi, la Curtea Minunilor, unde sub conducerea vechiului vagabond Lancelot Bigorne, veniseră să se adăpostească, tovarăşii pe care ura sau dragostea îi înghesuiseră în acea înfundătură: ura contelui de Valois, ura lui Enguerrand de Marigny, ura regelui Ludovic Vicleanul, trei uri care, laolaltă, erau mai puţin primejdioase decît amorul Margueritei de Bourgogne.

Cine erau acei tovarăşi? Mai întîi Buridan, care, după ce se crezuse multă vreme orfan de tată şi de mamă, îşi găsise, în sfîrşit, un părinte: pe Valois. Dar ce fel de părinte!… Buridan, care, după ce săvîrşise atîtea fapte eroice şi deşarte, pentru ca să-şi regăsească pe logodnica lui, Myrtille, fata lui Enguerrand de Marigny, şi-o văzuse adusă chiar la Curtea Minunilor, de doi servitori al lui Valois: Simon Malingre şi Gillonne, care întreprinseseră o lucrare mare, prin care trădau totodată şi pe Valois, în profitul lui Buridan şi pe Buridan, în acela al lui Valois, nădăjduind să fie bine plătiţi de unul sau altul. Buridan, în fine, din simplu student la Sorbona fusese ales rege al Curţii Minunilor, după cum o vom spune.

Alături de Buridan, în clipele acelea, era Myrtille, blînda şi plăpînda fiinţă, care nu pricepuse nimic din nenorocirile care o ajunseseră şi care nu înţelegea pentru moment decît un singur lucru: că-l iubea din tot sufletul pe Buridan şi că, în sfîrşit, era la un loc cu logodnicul ei, ceea ce era, pentru ea, culmea fericirii, dacă fatalitatea nu l-ar fi pus, tocmai pe acest logodnic, pe picior de război cu tatăl ei, Enguerrand de Marigny.

Ceilalţi tovarăşi, refugiaţi la Curtea Minunilor, erau: Lancelot Bigorne, ciudată figură de aventurier, spirit straniu, în care binele şi răul se precumpăneau în măsuri egale, servitor devotat al lui Buridan, pe care singur şi-l luase drept stăpîn, obraznic şi cinic, puţin scrupulos, foarte îndrăzneţ, nesinchisindu-se de nimic, dar, la urma urmei, om destul de cumsecade. Apoi, Riquet Haudryot şi Guillaume Bourrasque, care, ocupaseră multă vreme posturi oficiale, primul ca rege al Basochei şi al doilea ca împărat al Galiléei, dar care, acum, nu erau decît nişte condamnaţi, capetele fiindu-le puse la preţ, urmăriţi de agenţii poliţiei, ca şi Buridan. În fine, Gautier d’Aulnay, fratele nenorocitului Philippe, pe care cititorii noştri l-au zărit într-una din carcerele subpămîntene ale Luvrului.

Gautier era foarte mîhnit de dispariţia fratelui său. După ce fusese aşa de necăjit pe el, pentru că Philippe scăpase, în două-trei rînduri, viaţa reginei, pe care el, Gautier, o ura, şi după ce se certase cu el, onoratului Gautier îi părea rău din suflet de fratele său. Şi, în gîndul lui, hotărîse să-l caute, să-l găsească şi să-l scape, de cum va putea ieşi din Curtea Minunilor, chiar de ar fi fost în mîinile Margueritei. Hotărîrea aceasta îl liniştise.

Şi, apoi, Gautier era o fire tocmai potrivnică fratelui său. Philippe, o fire subţire, grozav de nervoasă, era un om melancolic, sentimental şi împingînd la extrem logica sentimentelor sale. Gautier dimpotrivă, era un chefliu, un beţivan, cam desfrînat şi ar fi pufnit de rîs, chiar cînd ar fi fost cu ştreangul de gît.

Astfel erau deci personajele pe care trupele regale se pregăteau să le atace.



*

* *

Intrăm în Curtea Minunilor în momentul cînd Simon Malingre şi cu Gillonne au adus-o pe Myrtille lui Buridan, adică în vremea cînd Marigny postase cele cîteva santinele împrejurul Curţii Minunilor, dar cînd, de fapt, nu începuse încă asediul. Aşadar, Gillonne şi cu Malingre putuseră să pătrundă cu înlesnire, să-şi îndeplinească prima parte a programului lor, care consta în a face să se întîlnească cei doi logodnici atît de lungă vreme despărţiţi. A doua parte a programului, era să-l vestească pe Valois că-l va găsi pe Buridan cu Myrtille la Curtea Minunilor. A treia parte era să pună să-l asasineze pe Buridan.

În momentul acela, Malingre şi Gillonne socotiră că ceea ce trebuia făcut deocamdată, era să plece de la Curtea Minunilor, căci se temeau de întrebările lui Buridan şi de explicaţiile pe care ar fi trebuit să i le dea.

Profitînd, deci, de clipa de emoţie provocată în tot cercul lui Buridan de sosirea neaşteptată a Myrtillei, Gillonne cu Malingre dispăruseră binişor. După ce ieşiră din frumoasa locuinţă pe care Hans i-o oferise lui Buridan, ei se îndreptară spre una din ulicioarele care şerpuiau ca nişte braţe în jurul capului unei caracatiţe.

Gillonne şi Malingre păşeau încet, ca nişte burghezi care vizitează un muzeu de grozăvenii. Gillonne surîdea monştrilor pe care-i întîlnea, şi Malingre, foarte politicos, saluta pe dezmăţatele cu sînii goi, care-l priveau ca pe un fenomen.

Dar nu li se zicea nimic, şi Gillonne se fîţîia de colo-colo, mirîndu-se.

— Dar ştii că-s drăguţi, haimanalele şi cerşetorii ăştia!…

— Ca şi dezmăţatele astea, care sunt, de altfel, femei foarte cinstite, adăugă Malingre.

Ceea ce nu-i împiedică de a răsufla uşuraţi şi mulţumiţi cînd ajunseră, în sfîrşit, în ulicioara care trebuia să-i despartă cu totul de Curtea Minunilor.

Atunci se puseră pe fugă, întocmai cum fac copiii, care, cînd trec pe lîngă un buldog, umblă încet, de frică să nu sară asupră-le şi care, cînd cred că nu-i mai văd, o iau la picior. Dar nu făcuseră nici douăzeci de paşi şi Malingre se simţi înşfăcat de picior şi Gillonne de braţ.

Malingre se uită la picior şi văzu că era oprit de un cîrlig de fier.

Gillonne îşi privi braţul şi constată că era apucată tot de un cîrlig de fier.

În acelaşi timp, două voci se răsteau, răguşite şi batjocoritoare.

— Pe-aici nu se trece!

Malingre mai băgă de seamă că acel cîrlig care-l ţinea pe loc, nu era decît extremitatea unei sîrme atîrnată de piciorul ciunt al unui olog.

În vremea asta, Gillonne constată că acel care-o oprise pe ea, era cum am zice, mîna unui ciunt de amîndouă braţele. Oamenii aceia fără de picioare şi fără de mîini se aşezară în faţa celor doi fugari. Se înţelege că ologul era aşezat pe un fel de cărucior, pe care-l conducea cu repeziciune.

Malingre îşi scoase pălăria şi salută, pe cînd Gillonne făcea plecăciuni peste plecăciuni.

Mîna de fier a ciungului dădu drumul Gillonnei şi piciorul de fier îl slobozi pe Malingre. Şi cei doi sluţi începură să vorbească împreună pe nas:

— Faceţi-vă milă şi pomană! În numele Domnului şi al Maicii Preciste, aveţi milă de doi nenorociţi, victime ale războiului.

Gillonne şi Malingre scormoniră grăbiţi în pungă şi aruncară cîţiva bani, pe care tîlharii îi prinseră din zbor. Apoi, mulţumiţi că au scăpat numai cu atît, cei doi fugari porniră. Dar, aproape în acelaşi timp, se simţiră iarăşi prinşi şi de data asta fiecare dintre ei, de cîte două mîini zdravene, două mîini de carne şi oase, dar care păreau şi ele tari ca fierul.

Malingre şi Gillonne se întoarseră, şi, speriaţi, recunoscură pe olog care, găsind pesemne că nu-i mergea destul de iute căruciorul, o pornise la fugă în chip firesc, cu picioarele lui şi pe ciung care, de sub mantia-i zdrenţăroasă, îşi scosese braţele vînjoase.

— Ce încăpăţînaţi! zise batjocoritor ciungul.

— Vi s-a spus, odată, că pe aici nu se trece! urmă ologul.

Malingre şi cu Gillonne îşi reîncepură saluturile şi se îndepărtară de-a-ndărătelea, cu ochii ţintă asupra celor doi cerşetori, dintre care unul iarăşi nu mai avea braţe şi celălalt se instalase din nou în căruciorul său. Cei doi asociaţi se înapoiară în Curtea Minunilor şi, zărind o altă ulicioară pustie, se îndreptară grăbiţi într-acolo. Dar, de-abia ajunseră şi cinci-şase orbi se arătară din întunericul unei cocioabe păcătoase şi înaintară cu mîinile întinse, nehotărîţi, pipăind şi strigînd jalnic: „Fie-vă milă!”

— În numele Domnului şi al Sfintei Fecioare, faceţi-vă milă şi pomană de nişte bieţi orbi, fără vedere!

Gillonne şi Malingre se cotrobăiră din nou în pungă şi lăsară să pice cîţiva bani pe pămîntul noroios al şoselei. Orbii se repeziră, în genunchi şi, într-o clipă, monedele se făcură nevăzute. Malingre care era un zgîrcit şi jumătate, oftă.

Gillonne admiră îndemînarea cu care orbii găsiseră moneda aceea micuţă, pe care ea, cu ochii cei atît de pătrunzători, n-ar fi izbutit, poate, s-o mai găsească.

Dar, cum, de fapt, aceştia nu erau decît nişte orbi, Malingre şi cu Gillonne se gîndiră la acelaşi lucru: unul în dreapta şi celălalt în stînga, încercară să se strecoare binişor, pe lîngă ziduri.

Dar, atunci, orbii, apucîndu-i de braţ, făcură un zid viu, care se puse, ca o barieră, în lărgimea uliţei şi strigară:

— Pe aici nu se trece!

Cei doi fugari începură să creadă că visau un vis fantastic şi se întoarseră, alergînd în Curtea Minunilor, unde se mai potoliră puţin înaintea înfăţişării liniştite a puţinilor locuitori ai acelui loc, care se făceau că… nici nu-i bagă în seamă.

Căutară o a treia ieşire, trăgînd cu coada ochiului în dreapta şi în stînga, ca să vadă dacă ologul, ciungul şi orbii nu-i urmăreau. Ulicioara a treia pe care o aleseră, ca să-şi asigure fuga, le păru atît de liniştită, încît de data asta crezură că au scăpat de cerşetorime.

Într-adevăr, era un drum foarte paşnic, pe care nu se vedea decît un pitic sărind pe şosea, ca un animal cu labele rupte, de parcă ar fi căutat vreo gaură, în care să se ascundă.

— Un pitic! mormăi Malingre; dacă şi ăsta îmi cere de pomană, îl strîng de gît.

— Unde mai pui, urmă Gillonne, că dacă o merge tot aşa, o să mi se golească punga.

Malingre înaintă îndrăzneţ, pe drum, urmat de Gillonne, care devenise prudentă.

Servitorul contelui de Valois, înaintă spre pitic, care, văzîndu-l, privi cu frică şi păru că încearcă să se facă şi mai mic.

— Foarte bine! bolborosi Malingre. Iată unul căruia îi e frică de noi! Loc! – strigă el! Fă loc, stîrpitură! Sau… te fac terci! Piticul scoase limba, apoi sărind, deodată, în mijlocul şoselei, începu să strige cu glas răguşit:

— Faceţi-vă milă! Înduraţi-vă de un biet nevolnic, înalt numai de trei picioare, cu tocurile de la ghete şi părul din cap, cu totul!

Şi de data asta privirea piticului se făcu atît de ameninţătoare încît Gillonne îşi goli toată punga, pe cînd Malingre căutîndu-şi-o pe a sa, simţi cu deznădejde, că n-o mai avea la brîu.

Întinzîndu-şi braţele, piticul i-o şterpelise.

Şi atunci, stîrpitura urmă liniştit:

— Înapoi! Pe aici nu se trece!

— Prea e lată! strigă Malingre, care, exasperat de pierderea pungii şi sigur de a învinge cu uşurinţă, îşi ridică pumnul, pentru ca să-l abată peste capul piticului, ce nu-i ajungea decît pînă la brîu.

Dar… rămase încremenit de spaimă…

Pumnul nu-l atinsese pe pitic în cap, ci… în burtă! Înălţîndu-se ca un resort, piticul se lungise în chip nemăsurat şi se transformase într-un uriaş! Astfel că Malingre, care la început era nevoit să se uite în jos ca să-l vadă pe om, trebuia să privească acum în sus, ca să se încredinţeze că e acelaşi individ.

— V-am spus că… nu se trece prin regatul piticilor şi al uriaşilor! zise omul, fără să se supere.

— Daţi-mi voie, boier pitic! bolborosi Malingre.

— Nu sunt pitic! strigă cerşetorul, încruntînd sprîncenele.

— Daţi-mi voie, boier uriaş! urmă Malingre speriat.

— Nu sunt uriaş, zise omul care imediat, se prefăcu într-un om de statură mijlocie.

Gillonne cu Malingre, priviră încremeniţi la acea nouă transformare. Dar deja, omul minune, scurtîndu-şi iarăşi talia, se făcuse la loc, piticul fricos, şi numără liniştit, pe genunchi, conţinutul pungii lui Malingre.

— Daţi-mi voie, domnule! bîlbîi Malingre.

— Nu sunt domn! zise cu asprime piticul.

— Dar atunci… cine eşti?

— Mi se pare cu toate astea că se vede îndestul: fac parte din breasla cerşetorilor.

— Ei bine! jupîne cerşetor, ai putea să ne spui pe unde am putea ieşi din această localitate, care e încîntătoare, o recunosc, dar pe care cred c-am admirat-o destul, de data asta?

— Pe unde veţi vrea! zise omul, toate drumurile sunt libere, afară, fără îndoială, de drumul piticilor şi al uriaşilor.

— Mulţumim boier cerşetor, răspunseră împreună, Gillonne şi Malingre, ploconindu-se pînă la pămînt.

— Şi afară de regatul orbilor! urmă piticul, precum şi de strada ciungilor şi a ologilor!

— O ştim prea bine, zise Malingre înapoindu-se urmat de Gillonne; dar, în fine, dacă celelalte trecători sunt libere…

— Şi afară de strada chiorilor, strigă de departe piticul, şi încă de trecătoarea leproşilor şi a buboşilor! Şi a gheboşilor… şi a guşaţilor!…

— Dar, atunci ce ne rămîne să mai facem, ca să putem pleca? urlă Malingre, care începea să cam priceapă că era cu mult mai lesne să intri în Curtea Minunilor decît să şi ieşi.

Piticul nu le mai răspunse şi cei doi tovarăşi se pomeniră, iarăşi, în Curtea Minunilor, zăpăciţi, înspăimîntaţi, întrebîndu-se: pe ce cale aeriană ori subterană ar putea scăpa?

Dar, atunci, băgaseră de seamă că înfăţişarea Curţii Minunilor se schimbase mult.

Pîlcuri numeroase stăteau ici-colo, şi-i priveau batjocoritor. Încercară să facă cîţiva paşi, şi fură înconjuraţi de o bandă de sluţi, de ciungi, printre care recunoscură şi pe ciungul şi pe ologul de mai înainte.

— Nu pe acolo! Nu pe acolo! strigară sluţii, îmbrîncindu-i.

Astfel, cei doi nenorociţi se pomeniră în mijlocul unui grup de orbi, care începură să-i împingă urlînd:

— Nu pe aici! Nu pe aici!

În sfîrşit, îmbrînciţi, azvîrliţi din grup în grup, de la pitici la guşaţi, de la leproşi la uriaşi… Simon Malingre şi Gillonne se pomeniră aruncaţi peste uşa unei locuinţe, care se închise îndată în urma lor. Nimeriră într-o încăpere largă, dar prost mobilată, şi unde lumina nu pătrundea decît printr-o crăpătură cu gratii de fier gros.

În fundul acelei săli, un om sta pe scaun. Şi omul le vorbi:

— Bine că aţi venit! De un ceas vă aştept!

— Lancelot Bigorne! strigă Simon Malingre, şi pe faţa lui speriată se ivi un zîmbet ciudat.

Într-adevăr, era Lancelot Bigorne. El pusese la cale toată comedia aceea a căror victime fuseseră Gillonne şi Malingre. Îi urmărise cînd ieşiseră din locuinţa lui Buridan. În cîteva clipe şi graţie acelui soi de francmasonerie a Curţii Minunilor, cei doi nepoftiţi fuseseră semnalaţi, cuvîntul de ordine fusese dat.

— Ne aşteptai? întrebă Malingre, pe care prezenţa lui Bigorne îl liniştise.

— Adică, de cînd cu faimoasa convorbire pe care am avut-o la Noël-Picioare-Strîmbe, te caut peste tot. Deci, zărindu-te adineauri, mi-am zis că veniseşi aici numai ca să-mi vorbeşti de afacerea aceea bună.

— Ah!

— Şi prezenţa stimatei Gillonne m-a întărit în credinţa mea… Oare, urmă Bigorne, îngrijorat, oi fi renunţat la… hum!… Hi han!… Cum spuneai?

Malingre privi repede spre Gillonne. Acea privire voia să zică:

— Asta e o întîlnire neaşteptată! Cu ideea lui Bigorne suntem siguri de victorie!… N-am renunţat la nimic, urmă el cu glas tare. Din contră, proiectul meu s-a mărit, îmbunătăţit, şi dezvoltat…

— Deci, a devenit un proiect important?

— Da, mare… Uite! Ca dealul de la Montmartre…

— Sau… ca muntele Faucon, zise cu nepăsare Bigorne.

— Tocmai! răspunse Malingre, pufnind de rîs.

Dar Gillonne pricepu fără îndoială aluzia la spînzurătoare, căci tresări, şi fu aceea care răspunse, privindu-l drept în faţă pe Bigorne:

— Acum! toată chestia e să ştim dacă Lancelot Bigorne mai e de-ai noştri, sau dacă renunţă să împartă cu noi averea, pe care o vom cîştiga.

— Averea? Drace! Nu, nu renunţ. Şi chiar mă grăbesc s-o apuc, fie şi de un singur fir de păr, pe această zeiţă capricioasă, care pînă acum nu mi-a făcut onoarea să mă privească măcar odată. Ia să vedem, ar fi vorba deci de?…

Bigorne făcu gestul de a înfige pumnalul în cineva.

— Da! şopti Simon Malingre.

— Buridan? întrebă Bigorne, şoptind.

— Da! repetă Malingre.

Lancelot îşi plecă capul şi căzu pe gînduri

Gillonne urmărea cu băgare de seamă, jocul acelui chip expresiv. Cît despre Malingre… el era sigur de izbîndă.

În sfîrşit, Bigorne îşi ridică capul şi zise:

— Hi-han!…

— Ce, hi-han? făcu Malingre zăpăcit.

— Nimic! E felul meu de a-mi vorbi, ca să mă luminez. Ia să vedem… dacă-mi reamintesc bine, ar fi vorba, cum zice jupînul Buridan, care a studiat ca să fie doctor, să punem un silogism. Deci: 1 – noi probăm nobilului conte de Valois că, nici mai mult, nici mai puţin, Buridan e fiul său. Valois vrea, atunci să se scape de acest fiu supărător. Aşa e?

— Bigorne, zise Malingre, totdeauna am fost de părere că… eşti un adevărat doctor.

— Bine! Rămîne concluzia: îi facem vînt lui Buridan ad patres…

— Şi Valois ne plăteşte slujba de înmormîntare! zise Malingre, rîzînd cu poftă. Dar… asta nu e totul. Cu aceeaşi ocazie, frumoasa Myrtille…

— Stai! zise Lancelot, am ghicit. Aici vine un al doilea silogism, tot atît de interesant ca cel dintîi. Nobilul conte de Valois e îndrăgostit de Myrtille, care e logodnica lui Buridan. El ştie că în minutul ăsta, aceea pe care o iubeşte e în mîinile rivalului său. Suprimăm rivalul şi o ducem pe „duduie” prinţului. O îndoită lovitură. Deci… un îndoit cîştig. O îndoită slujbă: nuntă şi înmormîntare.

— Admirabil! făcu Malingre. Ce spirit pătrunzător ai! Nu ne mai rămîne, Lancelot, decît să trecem la faptă. În ceea ce-o priveşte pe Myrtille, treaba e… ca şi făcută: ea e în mîna lui Jean Buridan. Şi Valois ştie de asta! Acum trebuie dar să-i facem cunoscut nobilului senior că nu numai că acest Buridan e un rival fericit, dar că e şi un fiu periculos, a cărui existenţă înseamnă o primejdie perpetuă pentru el. De aici încolo, pricepi triumful nostru, din ziua cînd îi vom duce-o înapoi pe Myrtille şi-i vom spune: „Monseniorul Buridan a murit!”…

— Hi-han! zbieră Bigorne.

— Ce? tresări Malingre.

— Nimic. De bucurie!… Dă-i înainte, scumpul meu tovarăş!

— Deci… ne-am înţeles?

— Perfect!

— Ei bine, deocamdată trebuie să mă duc, cu Gillonne, la Valois! zise Malingre, sculîndu-se. Haide Gillonne. Bigorne o să ne scoată din Curtea Minunilor fără să mai dăm ochii cu orbii, piticii, ciungii, ologii, uriaşii, cocoşaţii, şi mai ştiu eu cu cine!

— Un minut, zise cu sînge rece Gillonne, care nu încetase de a studia fizionomia lui Lancelot Bigorne. Nu vreau să plec!

— Ah! ah! zise Bigorne, şi la rîndul lui privi acea faţă enigmatică.

— Bine, dragă! Eşti nebună? zise Malingre.

— Nebună ori nu, eu rămîn! se împotrivi Gillonne vorbind răspicat. Ce vrei? Mi-e dragă Myrtille, mititica! N-aş vrea s-o fac să plîngă. Ascultă Malingre, găsesc că averea căpătată cu preţul ăsta ar fi foarte greu de dus în spinare…

— Haide, uite. S-a smintit!… strigă Malingre.

— Nu vreau să mă amestec în trădarea asta, urmă Gillonne! Bietul Buridan merită să trăiască şi încă să trăiască fericit cu aceea pe care o adoră! Nu pot să-l sufăr pe contele de Valois, care urmăreşte cu ura lui doi îndrăgostiţi drăgălaşi care nu cer altceva pe lume decît dreptul de a se iubi!…

— Oh! oh! se gîndi Bigorne, cumătra asta e şi mai primejdioasa decît păcătosul de Malingre!… Ce viperă!… Ia să văd, dacă aş face-o terci cu totul?…

— Bigorne! strigă Malingre. N-o asculta.

— Ce am zis, e bine zis! urmă Gillonne. Dacă seniorul Buridan ar fi aici, i-aş striga: „Bagă de seamă! Vor să te omoare. Vor să ţi-o ia pe Myrtille!…”

Înmărmurit, Malingre o privi pe Gillonne, şi Bigorne şopti:

— Vrăjitoarea asta m-a priceput!… Dragii mei prieteni, urmă el, văd cu părere de rău că nu vă înţelegeţi. Mi se rupe inima din pricina asta. Una vrea să rămînă, să-l scape pe Buridan. Celălalt vrea să iasă din Curtea Minunilor şi să se ducă la ilustrul conte de Valois! Ce-i de făcut?

— Să rămînă Gillonne? hotărî Malingre. Voi lucra singur… numai cu tine, Bigorne!

Lancelot clătină din cap, întristat.

— Nu mi-ai spus că ai să te căsătoreşti cu Gillonne? zise el.

— Da… Dar… ce-i cu asta?

— Ei bine! Niciodată n-am să îndrăznesc să vă despart. Ar fi o adevărată crimă plină de remuşcări pentru mine! Mi-aş pierde pînă şi… somnul.

— Ducă-se dracului, Gillonne! bombăni Malingre. N-o mai vreau! O gonesc!

— Nu se poate! se împotrivi Bigorne. Nu sunteţi încă cununaţi?

Bigorne se îndreptă spre uşă. Malingre se agăţă de el.

— Nu, nu! strigă Bigorne. Nu pot să am pe conştiinţă despărţirea unor logodnici ca voi. Aşadar, rămîneţi împreună. Cînd vă veţi înţelege să-mi spuneţi!

Şi, îmbrîncindu-l pe Malingre, Bigorne ieşi repede.

Simon auzi zgomotul zăvoarelor trase, şi căzu pe un scaun, înspăimîntat. Nu-şi veni în fire decît ca s-o ocărască şi s-o înjure pe Gillonne. Dînsa îl lăsă să vorbească, posomorîtă şi dusă pe gînduri. Apoi, cînd sfîrşi, scrîşni scurt:

— Dobitocule!

— Cum dobitoc? tresări Malingre.

— Nu vezi că Bigorne ne-a păcălit? Nu simţi că-i trup şi suflet cu Buridan? Nu înţelegi că ne-a smuls secretul, vorbă cu vorbă şi că suntem prizonierii lui?

— Prizonierii lui? sări Malingre, speriat. Aşadar, ciungii, orbii, piticii?

— Oamenii lui… pe care i-a pus ca să ne taie drumul şi să ne împingă aici unde ne aştepta!…

— Suntem pierduţi! murmură Malingre, înspăimîntat.

— Nu încă! făcu Gillonne.





V. VEGHEREA ARMATELOR



Trecuseră trei zile de cînd cu întîmplările acelea, adică de la întîlnirea lui Buridan cu Myrtille şi de la prinderea lui Malingre şi a Gillonnei de către Lancelot Bigorne.

Ajungem în seara cînd regina Marguerite se sui pe platforma Turnului Nesle, în noaptea aceea cînd Juana se strecură în temniţa lui Philippe d’Aulnay şi cînd acelaşi Philippe fu transportat, plin de sînge, rănit, la Temple, unde Valois trebuia să-l supravegheze şi să-l silească să destăinuiască numele pe care regele voia să-l afle.

În cele trei zile, o întîmplare ciudată se petrecuse la Curtea Minunilor.

Prima zi a întîlnirii lui Buridan cu Myrtille trecuse ca o clipă de fericire.

Iubiţii aveau să-şi spună multe. Îşi istorisiră întîmplările, apoi de o mie de ori îşi puseră aceleaşi întrebări, urmate de aceleaşi răspunsuri, şi cum întrebările şi răspunsurile acelor uniforme nu aveau alt scop decît să asigure pe Myrtille că Buridan o iubea mai mult ca oricînd şi pe Buridan că Myrtille îl adora ca şi cînd era în Grădiniţa cu trandafiri.

Vom trece peste această conversaţie, care păru, totuşi, prea scurtă logodnicilor, dar care, dimpotrivă, ar părea prea lungă cititorului. Orice ar fi, Buridan se deşteptă seara din acel vis de fericire, pe care-l visase treaz şi atunci se gîndi să-şi ascundă logodnica, adică să părăsească cît mai repede nu numai Curtea Minunilor, ci şi Parisul.

Dar, cînd Guillaume Bourrasque şi cu Riquet Haudryot, trimişi ca cercetaşi, se duseră să spioneze uliţele învecinate, ei băgară de seamă cum Curtea Minunilor era înconjurată de pretutindeni şi nu era nici un chip de ieşire.

Pentru Buridan lovitura fu grozavă.

Imposibilitatea de a încerca o ieşire chiar cu arma în mînă îi fu demonstrată pe dată. Buridan îşi petrecu toată noaptea căutînd chiar el o trecătoare, dar se încredinţă că orice încercare ar fi zadarnică. Erau asediaţi…

Ce va însemna asediul acela?

Nimănui din Curtea Minunilor nu-i trecea prin minte că acea cetate a cerşetorilor putea fi atacată. Se credea numai că Buridan şi tovarăşii săi vor fi somaţi să se supună, şi că, după o demonstraţie oarecare, arcaşii or să sfîrşească prin a se retrage, după cum se mai întîmplase de altfel, şi în alte rînduri. Trebuiau să rămînă închişi vreo zece, douăsprezece zile.

Şi, apoi, hrană se găsea din belşug.

Curtea Minunilor era liniştită.

Buridan se instală în locuinţa unde-l dusese Hans. Lancelot Bigorne, Guillaume Bourrasque şi Riquet Haudryot se aşezară în catul de jos. Buridan cu Gautier d’Aulnay se mulţumiră cu primul etaj.

Myrtillei îi fu dată o odaie foarte curată, din pod, care avea avantajul să o izoleze de Curtea Minunilor. În afară de asta, în cazul improbabil cînd regatul d’Argot şi al Egyptului ar fi fost luat cu asalt, năvălitorii ar fi cuprins mai întîi parterul, apoi primul etaj de sus, pînă să ajungă la Myrtille.

După ce luară toate măsurile de pază, nu le mai rămînea decît… să aştepte, şi Buridan îşi muşca pumnii de nerăbdare.

Dar a doua zi de dimineaţă, Hans veni la el. În timpul nopţii, Hans avusese sfaturi foarte însufleţite cu grupul de cerşetori. Ce se vorbise în acele conciliabule o vom afla.

Hans intră la Buridan, tocmai în vremea cînd acesta aştepta cu nerăbdare clipa cînd Myrtille, sculată şi îmbrăcată, l-ar fi putut primi.

— Bună ziua, scumpă gazdă! îl întîmpină Buridan. Se pare că suntem prizonieri?

Fără să-i răspundă, Hans îl luă de mînă şi-l duse la fereastra care dădea spre curte şi deschise oblonul.

— Priveşte în stînga, zise Hans.

Buridan se aplecă peste prichici şi se uită în direcţia aceea.

— Ce vezi?

— Drace! Văd un maldăr de suliţe şi fel de fel de arme îngrămădite. Cu ce-o să înarmezi două regimente de a căror împotrivire are atîta nevoie regele nostru?…

— Bine. Şi ce mai vezi?

— Vreo cincizeci de femei, şi tinere şi bătrîne şi frumoase şi urîte, dar toate parcă se ocupă cu acelaşi lucru.

— Da, zise Hans, freacă halebardele, ascut vîrfurile suliţelor şi cercetează dacă tăişurile pumnalelor sunt în stare bună.

— Acum jupîne Buridan, priveşte în dreapta. Ce vezi?

— Drace! zăresc alte femei ocupate cu ceva… care nu se deosebeşte prea bine, dar pare c-ar fi… tot un lucru de război…

— Într-adevăr, femeile acelea, Buridane, cercetează, la rînd, toate arbaletele pe care le avem, şi… avem, doar, vreo două mii. Ele înlocuiesc coardele de la arcurile stricate şi pun în mişcare trăgaciurile… Şi… în faţa noastră, ce e?

— Mii de draci! Văd că cei din faţă sunt ocupaţi să fabrice săgeţi în vîrfurile cărora se pun oţeluri. Hei! scumpa mea gazdă, zise Buridan întorcîndu-se, vom avea război, nu glumă!

— Aşa se pare! zise Hans.

— Şi… cu cine, Doamne?…

— Păi, cu oamenii regelui Franţei; cu acei ai seniorului de Chîtillon şi ai contelui de Valois; cu al lui Malestroit şi Trencavel, cu poliţia, cu prefectul Précy, cu întreg Parisul; este o armată întreagă; şi, încă, o frumoasă armată, comandată de primul ministru Enguerrand de Marigny.

— Enguerrand de Marigny? zise înăbuşit Buridan. Tatăl Myrtillei! se gîndi el.

— Enguerrand de Marigny, urmă Hans. Chiar el conduce toată armata, care o să dea asalt regatului d’Argot. Cîţiva de-ai noştri au putut să se dea pe lîngă el. Îţi spun: acest om e hotărît să distrugă Curtea Minunilor. Numai de n-ar fi stăpînit de alt gînd, zise Hans, privindu-l ţintă pe Buridan.

Jean Buridan îşi plecă fruntea o clipă şi căzu pe gînduri. Apoi îşi ridică spre Hans acel cap cu trăsături mîndre, pe care răsărise o rază de îndrăzneală şi de sfidare:

— Ai dreptate, zise el, Marigny e împins de o idee: Enguerrand, ministrul a tot puternic, mai tare ca regele, Enguerrand de Marigny, omul cel mai bogat al Parisului şi al Franţei, omul care nu-şi poate număra nici galbenii şi nici servitorii… omul care nu ştie cîte castele are, ei bine! În viaţa acestui om e un vierme care roade: cît voi trăi eu, Enguerrand de Marigny nu va fi fericit…

— Ei bine! zise Hans, crezînd că Buridan a sfîrşit.

— Ei bine! Nu a strîns Enguerrand toate aceste trupe în uliţele vecine împotriva Curţii Minunilor.

— Dar contra cui?

— Împotriva mea! zise Buridan.

La rîndul lui, Hans căzu pe gînduri. Un fel de înduioşare amară se răspîndi pe faţa-i tulburată, îşi roti privirea pe deasupra întinsului careu neregulat, pe care-l forma Curtea Minunilor, şi, rezemîndu-şi mîna puternică pe cercevea, murmură:

— Sunt cincisprezece ani de cînd aceşti oameni, pe care-i vezi, m-au ales şeful lor. Îi cunosc pe toţi. Ştiu neclintita încredere pe care o au în mine, începînd cu ducele de Thunes şi cu ducele Egyptului, pînă la cel din urmă vagabond. Dacă trupele lui Enguerrand de Marigny ne atacă, ce mai măcel o să fie! Cîţi dintre oamenii aceia zdraveni, ingenioşi, îndrăzneţi, vor mai vedea răsărind soarele de mîine? Cîte din aceste femei tinere vor mai fi în viaţă peste două zile?

Acea înduioşare care se întipărise pe faţa lui Hans se mai şterse. Pumnii i se strînseră. Ochii îi scînteiară. În clipa aceea Buridan vorbi:

— E un mijloc cu care am putea înlătura măcelul: Du-mă la Enguerrand de Marigny şi-ţi jur că… trupele regale se vor retrage pe dată.

Hans nu răspunse. Părea adîncit în nişte gînduri care-l duceau departe.

— Da! îngînă el, dar aşa de încet că Buridan nu-l auzi. Ce puteri răzvrătite, ce putere s-ar putea împotrivi puterii blestemate a nobililor dacă cineva ar putea şti mai bine decît am ştiut eu s-o fac să-şi atragă acea armată de cerşetori!

Atunci se întoarse încet, spre Buridan, şi-i zise:

— Te-am primit aici ca pe un frate; ţi-am dat un adăpost şi-mi răspunzi cu o insultă.

Buridan tresări.

— Eşti tînăr, urmă Hans, şi, apoi şi mintea ţi-e tulburată de dragoste. De altminteri insulta ta era generoasă, deoarece, propunîndu-mi o faptă josnică, aveai numai intenţia să scapi o mînă de cerşetori şi de desfrînate. Dar, află un lucru, nu e un cerşetor, şi nici o femeie pierdută, care ar primi să i se salveze viaţa în schimbul laşităţii pe care mi-o propui. Să nu mai vorbim!… Astă seară are loc o întrunire generală, în curtea asta, şi acolo, în faţa regatului întreg, strîns la un loc, am să-ţi fac eu altă propunere.

După vorbele astea, Hans ieşi, lăsîndu-l pe Buridan încremenit.



*

* *

Ziua aceea trecu într-o îngrijorare de moarte pentru Buridan. Dacă ar fi fost singur, ideea unei bătălii l-ar fi oţelit.

Dar acolo era şi Myrtille! Şi, numai la ideea că tînăra fată era să moară fără îndoială, Buridan se simţea paralizat, ceea ce dovedeşte odată mai mult, că amorul e piedica oamenilor de acţiune.

În sfîrşit, se înseră.

Împrejurul Curţii Minunilor se auzeau zgomotele, cîntecele şi strigătele trupelor regale, nerăbdătoare să înceapă lupta, şi înfierbîntate printr-o îmbelşugată distribuţie de vin.

Cînd se înnoptă, în Curtea Minunilor începu o mişcare ciudată. Trei străzi, în care dădeau o mulţime de ulicioare, alcătuiau regatul Calicilor a cărui capitală era Curtea Minunilor. Aceste străzi erau: Francs-Archers, Saint-Sauveur, şi strada Piètres.

Din cele trei străzi, un val de bărbaţi şi de femei, ca nişte rîuri care-şi ies din matcă, se îndreptau spre Curtea Minunilor. Se aprinseseră trei focuri. Împrejurul fiecărui foc fuseseră rînduite mese şi bănci. Din loc în loc, ardeau facle. Puţin mai departe de fiecare faclă era aşezat cîte un butoi. Pe mese, în jurul cărora se aşezau cei care soseau, care şi cum apucau, erau căni şi căniţe. Din cînd în cînd, cîte un cerşetor se scula, şi se ducea să-şi umple cana la butoi, şi turna de băut celor de la masa la care era el.

În mijlocul pieţii se înălţa prăjina împodobită cu sfertul de vită, zicem împodobită căci pentru oamenii aceia alcătuia un adevărat ornament. La cîţiva paşi, îndărătul acelui scîrbos steag, pe nişte butoaie goale fuseseră sprijinite nişte scînduri care alcătuiau o estradă, pe care o luminau mai multe facle şi de unde se putea domina ciudata şi întinsa arie pe care cerşetorii erau strînşi.

O tăcere relativă domnea în mulţimea care nu se strînsese acolo pentru cine ştie ce jaf, ci în urma unui ordin, dat de şeful lor suprem, adică de regele calicilor. Erau vreo cinci-şase mii de bărbaţi şi femei, care se adunaseră din toate părţile. Toţi se aşezară în linişte. Ducele de Thunes, ducele ţiganilor, conţii, breslaşii, ţiganii, clerul lor, nătărăii, haimanalele: fiinţe hidoase, sălbatice, zdrenţăroase, chipuri mohorîte, tot ce avea lumea aceea nemaipomenită, fantastică, fabuloasă, alcătuia un adevărat coşmar.

Şi, cu toate astea, toate chipurile acelea erau grave, toate privirile erau îndreptate spre estrada goală în acel moment.

Deodată se făcu o mare tăcere: Hans apăruse pe estradă.

Statura lui uriaşă, care se desprindea pe fundalul roşu al torţelor, era monstruoasă. El privi lung mulţimea haimanalelor şi a desfrînatelor.

Apoi, cu un glas care răzbătu pînă în marginea Curţii Minunilor, grăi:

— Burghezi, cerşetori prefăcuţi, falşi mutilaţi, şnapani, orfani, pungaşi, bandiţi, breslaşii noştri, v-am spus că, în faţa trupelor regale, gata să ne atace, am să vă fac o propunere. Iat-o: Trupele regale n-au nimic cu noi. Şeful lor Enguerrand de Marigny n-are alt scop decît să pună mîna pe Jean Buridan, care e refugiat printre noi. Dacă-l dăm pe Jean Buridan pe mîna lui Enguerrand de Marigny, nu va mai avea loc atacul care ne ameninţă şi ne vom păstra drepturile şi privilegiile, între care şi pe acela de a face din Curtea Minunilor un teritoriu în care arcaşii poliţiei nu au dreptul să intre. Vă propun dar să poftiţi aici pe şeful poliţiei şi să-i daţi pe Jean Buridan…

O tăcere mormîntală înghiţi propunerea ce li se făcuse.

— Acei care gîndesc ca mine, să se scoale în picioare! zise Hans.

Am spus că acolo erau strînşi cinci-şase mii de oameni, şi toţi oamenii aceia erau cerşetori, hoţi, pungaşi, bandiţi, iar femeile erau nişte desfrînate. Unele trăiau din depravările lor, altele din furturi.

Cînd Hans sfîrşi vorba, din toată mulţimea aceea se ridicară numai trei oameni. În aceeaşi clipă cei trei căzură loviţi de moarte. În fiecare grup din care făceau parte, avu loc un vuiet scurt şi groaznic, apoi din fiecare grup ieşiră cinci-şase inşi, ducînd cîte un cadavru. Unii se îndreptară spre strada Francs-Archers, alţii spre Saint-Sauveur, ceilalţi în strada Piètres.

Ajunseră la primele linii ale trupelor regale şi aruncară în mijlocul arcaşilor înmărmuriţi cadavrele celor trei calici, care fuseseră ucişi. Apoi purtătorii, liniştiţi şi sălbatici, se întoarseră la locurile lor.

— Ei bine, Jean Buridan! strigă atunci Hans cu glas tare. Ce crezi de aceşti oameni fără adăpost, fără credinţă, fără de lege… buni de dus la spînzurătoare şi la rug, buni să-i priveşti mai cu seamă cînd sunt expuşi la stîlp şi se strîmbă în dureri în faţa burghezilor cinstiţi din Paris, ceea ce amuză, întotdeauna, pe oamenii cumsecade!

În vorbele acelea tremura o amărăciune adîncă, în tăcerea care răsună prelung de moarte…

Buridan, Bigorne, Bourrasque, Haudryot şi Gautier d’Aulnay erau la picioarele estradei.

— Răspundeţi, monseniore de Valois! zise Lancelot Bigorne.

— Mă duc! zise Buridan. Da, eu, fiul lui Valois şi văr bun al regelui Franţei, mă duc să spun acestor bandiţi, ce idei am despre ei!

Se sui pe estradă.

În mulţime se făcu un murmur de curiozitate. Numele lui Buridan trecu de la masă la masă, din gură în gură.

Apoi se făcu iar tăcere.

— Calici din regatul Calicilor! zise el. Vreţi să vă fiu tovarăş?

O aclamaţie zguduitoare răsună, se dezlănţui, şi urletul enorm al mulţimii străbătînd uliţele ca vuietul vijeliei, făcu să se cutremure de spaimă burghezii baricadaţi în casele lor, pe cînd santinelele trupelor regale strigau: „La arme!…”

Încetul cu încetul, tăcerea se restabili. Buridan urmă:

— Iată răspunsul meu, regelui Calicilor. Tîlhari, femei pierdute, ticăloşi fără lege şi credinţă, fără adăpost, buni de spînzurătoare şi de rug, am văzut de aproape pe regele Franţei şi l-am găsit laş. Am văzut de aproape pe monseniorul, contele de Valois, unchiul regelui, şi Marigny, primul ministru al regatului, şi l-am găsit crud. Am văzut-o pe Marguerite de Bourgogne, regina, şi am găsit-o infamă. În clipa asta cincizeci de mii de parizieni se bucură de apropiata mea moarte numai pentru că am încercat să mă apăr împotriva laşităţii, mîrşăviei, cruzimii şi infamiei întovărăşite împotriva mea! Douăzeci de mii de capete se gîndesc cum să mă dea pe mîna lor, pentru că au de cîştigat bani, capul meu fiind pus la preţ. Am căutat în clasele de sus ceea ce face din om o creatură nobilă, adică legea umanităţii pe care legile celor puternici încearcă s-o sugrume. Şi numai printre voi tîlharilor, oameni fără lege, am găsit-o!…

Tîlharii se priviră cu nemărginită mirare. Îi cuprinse un fel de mîndrie sălbatică.

Dar, să vorbim drept, ce era un tîlhar?

Cuvîntul lui Hans, repetat de Buridan, îi definea: oameni fără lege.

Mai toţi dintre oamenii aceia erau nişte bestii; însă respectul găzduirii era unul din sentimentele lor. Şi Buridan, emoţionat, inspirat, poate de spectacolul grozav şi impunător pe care-l avea înaintea ochilor, atribuia acelei mulţimi simţăminte pe care nu le avea decît el.

Haimanalele nu pricepură decît un lucru, că Buridan îi lăuda. Şi ce era Buridan pentru ei? Un om care ţinea piept tuturor forţelor acelora împotriva cărora se luptau şi ei: rege, miniştrii, prefect, arcaşii poliţiei…

De astă dată, izbucni o furtună de aclamaţii.

Buridan aştepta pe estradă, în picioare, alături de Hans care surîdea ciudat.

— Iată-l pe urmaşul lui Valois, înhăitat cu tîlharii! zise Bigorne. Ei bine! Sfinte Barnabé, asta-i face chiar onoare lui Valois!

Hans făcu semn, şi tăcerea se restabili.

— Calici, zise el, deoarece nu vreţi să-l daţi pe mîna duşmanului, pe Jean Buridan şi pe tovarăşii lui, trebuie să ne gîndim la apărare. Mîine, poate, Curtea Minunilor va fi atacată… Aţi azvîrlit o sfidare supremă autorităţii regale, declaraţi război primului ministru, prefectului, forţei, ordinii…

— Război! Război! strigară haimanalele, întocmai cum strigaseră şi seniorii, întruniţi în marea galerie a Luvrului.

Căci oamenii sunt aceiaşi peste tot pămîntul şi în toate vremurile. La fel se deşteaptă în ei, instinctele măcelului, abia aţipite de civilizaţiile veacurilor.

— La moarte prefectul şi arcaşii! strigară desfrînatele.

— La spînzurătoare Marigny şi Valois! urlară mişeii şi canaliile.

— Ei bine, fie! Războiul! zise Hans cu glas tare. Dar e o luptă nouă la care nici unul din noi nu e obişnuit. Noi ştim doar să ne batem pe străzi. Ştim cum să întindem cursa unde să cadă banii burghezilor. Dar nu ştim să ne războim. Eu, regele Calicilor, declar că ne trebuie un şef: un căpitan. Eu, regele Calicilor declar că mă voi supune acelui om care ne poate duce la o izbîndă de unde privilegiile noastre vor ieşi întărite pentru veacuri de-a rîndul…

— Da! da! Un şef!… Şi eu mă voi supune lui! zise ducele Egyptului.

— Un căpitan, care să ne îndrume! strigă şi ducele de Thunes.

— Duci, conţi, breslaşi, mişei, calici! urmă Hans. Acel şef este aici. Iată-l. E Jean Buridan!

— Ura! Ura! Ura!

— Să trăiască căpitanul Buridan!…

Un urlet formidabil se ridică în văzduh.

Şi, în cîteva parohii vecine, crezînd că Parisul e atacat de calici, se traseră clopotele care sunară, prelung în noapte.

— I-auziţi-l pe popa de la Saint-Eustache, prietenul meu, care se roagă pentru mine! rînji Bigorne.

— Fir-ar al dracului! urlă Gautier, electrizat. O să înveţe Marigny să ne cunoască!

— Pe ei! zbierau Guillaume şi Riquet.

La toate mesele, toate haimanalele erau în picioare. Şi în capul lui Buridan se învîrteau tot atîtea vuiete ca şi în aer!… „Şeful haimanalelor” … Tînărul repeta mereu, în gînd, vorba asta îngrozitoare. Palid, posomorît, tulburat de gînduri care se ciocneau, se contraziceau, el se cutremura de groază.

Şi, cu toate astea, nu zicea: nu!…

Accepta acea căpitănie fantastică şi scîrboasă care făcea din el un şef de bandiţi!…

— Pentru tine, Myrtille! murmură el. Ca să te scap!… De-ar trebui să pier în mîrşăvie chiar!

Şi cum sta, nemişcat, aclamaţiile se înălţau mai puternice, mai sălbatice.

Hans desfăcu de la brîul său o sabie scurtă, pe care o scoase din teacă şi-o puse în mîna lui Buridan, ca un fel de semn deosebitor… În mod maşinal tînărul o luă. La lumina torţelor oţelul scînteia…

Atunci, cerşetorii, ţiganii, bandiţii, formară o coloană lungă care defilă în faţa estradei, ciudată combinaţie de fiinţe zdrenţăroase şi soioase, de feţe hidoase şi înflăcărate, procesiune înspăimîntătoare de unde porneau ameninţări, strigăte de moarte şi aclamaţii, în care se amestecau claie peste grămadă, femei tinere cu frumuseţea veştejită, bătrîne care mormăiau blesteme şi făceau semne cabalistice, uriaşi cu umeri de Hercule, pitici cu picioarele sucite şi totul trecea ca un torent care ar fi tîrît în drumul lui flori, stîrvuri, arbori, cadavre…

— Ura! ura! ura!

— Trăiască căpitanul Buridan!



*

* *

Buridan se înapoiase la el, acasă. Acea emoţie grozavă care-l strînsese de gît se calmase, şi cu un surîs de sfidare murmură:

— Căpitanul domnilor bandiţi!… Şi ce sunt, la urma urmei cavalerii regelui decît nişte bandiţi, cu un pic de aur pe haine?… Într-o seară, cînd n-aveam bani, Bigorne mi-a propus să mă fac tîlhar, şi am vrut să-i tai urechile…

Îşi trecu mîna peste frunte şi tresări.

— S-o scap! S-o scap cu orice preţ! Voiam să mă fac doctor! dar doctor în tîlhărie… Eu, tîlhar!… Eu!

Pufni în rîs şi privi arma pe care i-o dăduse regele Calicilor.

— S-o scap! repetă Buridan. Şi dacă nu ajung s-o scap, să mă sinucid cu spada asta, însemnul căpităniei şi al infamiei mele… O! Myrtille, pentru tine înfrunt moartea… cu ce drept aş refuza infamia?

Vorbind astfel, el deschise repede uşa odăii în care locuia cu Gautier şi, la lumina slabă a unei torţe, o văzu pe Myrtille, care-l aştepta…

Fata se îndreptă repede spre el…

El o strînse în braţe… Myrtille tremura…

— Buridane, zise ea, ce însemnau strigătele de moarte… urletele acelea… oamenii aceia la lumina faclelor?… Am văzut tot, am auzit tot, de sus… M-am dat jos… Buridane, scumpul meu logodnic, ce se petrece?

— Nimic care să te sperie… dar, ai făcut rău că te-ai dat jos din odaia ta…

— Nu-i nici o primejdie! zise Myrtille. Nu mi-e frică. Dar, îţi spun că am auzit tot! Buridane, ai să te baţi! Buridane, arcaşii regelui înconjură aceste case şi vor să pună mîna pe tine!

— Ei bine! Aşa e! îi zise Buridan. Daca ai auzit, nu-ţi mai pot ascunde primejdia care ne ameninţă.

— O primejdie? murmură Myrtille exaltată. Nu era decît o primejdie, iubitul meu, să fiu despărţită de tine. Tot ceea ce ni se poate întîmpla mai grozav, în acest caz, e… să murim împreună şi, mă poţi crede, această primejdie e mai puţin înspăimîntătoare decît cealaltă…

Buridan privea cu o mîndrie înfocată pe fata delicată şi gingaşă, care-i vorbea astfel, ca o războinică din vremurile acelea barbare, cînd femeile, ca şi bărbaţii, mînuiau suliţa, pumnalul sau securea.

Dar, în inima lui, tremura de acel curaj care-o însufleţea pe Myrtille. Si, într-adevăr, Myrtille adăugă îndată:

— Buridane, deoarece tu trebuie să te baţi, voi fi alături de tine. Vreau să am şi eu în bătălie, partea mea din primejdiile tale, şi n-ai dreptul să mă dai la o parte, deoarece trebuie să murim împreună.

— Şi mă indignam! se gîndea Buridan, beat de fericire. Mă indignam că ajung şeful tîlharilor. Şi numeam o infamie gloria de a salva o fată ca asta sau să mor cu ea!… Myrtille, urmă el, vorbind tare, iubita mea, în împrejurarea asta, curajul tău trebuie să fie acela de a mă lăsa să lucrez singur. Dacă ne poate salva ceva, trebuie să încerc acest noroc. Singur pot încerca o minune. Tu, lîngă mine, în luptă, înseamnă moartea pentru amîndoi…

Myrtille clătină din cap cu un fel de energie deznădăjduită. Se aruncă în braţele lui Buridan şi murmură:

— Vorbeşti astfel, căpitane Buridan, pentru că tu crezi că sunt o fetiţă, pentru că m-ai văzut sfioasă şi fără îndrăzneală, dar îţi spun că te înşeli. Voi fi lîngă tine Buridane şi… fără să te supăr. Voi fi ca acele femei care vor să se bată, dar pe care nu le interesează lupta.

Buridan se înfioră de eroismul plin de nevinovăţie, cu care vorbea Myrtille.

Dar, ea urmă:

— Voi fi lîngă tine, ca acele femei pe care, le-am văzut de la fereastra mea, pe cînd defilau în lumina torţelor. O, Buridane! cît de grozave erau! Cînd au ajuns în fundul Curţii, lîngă maldărul de pumnale, care străluceau în umbră, s-au aplecat şi fiecare şi-a luat cîte o armă! Voi face ca ele, Buridane! Şi eu, voi ridica arma care-mi va ajuta să te apăr, sau să mă omor peste trupul tău, dacă tu cazi.

Buridan făcea sforţări grozave ca să-şi păstreze liniştea în faţa acelei exaltări care-l înfiora şi pe el, şi ca să-şi păstreze sîngele rece şi să reziste beţiei eroismului şi a dragostei, care izvorau din toată fiinţa tinerei fete…

— Myrtille, scumpă Myrtille, femeile acelea ducîndu-se să se lupte, nu primejduiesc nimic din ceea ce primejduieşti tu!

— Şi în ce primejdie pot fi eu, mai mult ca ele? îngînă Myrtille.

Buridan rămase nehotărît o clipă, mai înfricoşat decît chiar fata, apoi răspunse încet:

— Myrtille, dacă te amesteci în luptă, dacă loveşti cu pumnalul de care vorbeşti, pe unul dintre cei care vor să ne atace şi dacă acel om moare sub ochii tăi, ţi se poate întîmpla ca lăsînd să-ţi cadă privirea asupra cadavrului, să recunoşti în el chiar pe tatăl tău.

Fata îngălbeni.

Ea se trase înapoi cîţiva paşi, îşi ascunse faţa în mîini şi Buridan o auzi plîngînd încet.

Atunci el luă de mînă pe fiica lui Enguerrand de Marigny şi, fără ca ea să i se împotrivească, o conduse în camera ei. Apoi, pe cînd Myrtille cădea în genunchi şi se ruga Sfintei Fecioare, Buridan sta înfrînîndu-şi îndemnurile iubirii care clocotea în el şi, liniştindu-şi gîndurile, – se coborî în sala din catul de jos, unde îi găsi pe tovarăşii lui.

Printre ei, mai erau şi Hans, ducele de Thunes, ducele Egyptului şi cîţiva conţi, breslaşi sau membri de corporaţii, personaje importante în ciudata ierarhie a regatului cerşetorilor şi al bandiţilor.

— Şi acum, zise Buridan, deoarece sunt căpitanul vostru şi voi locotenenţii mei, să ţinem sfatul de război!…



*

* *

Ziua care urmă trecu făcîndu-se pregătiri ciudate spre străzile Francs-Archers, Saint-Sauveur şi cea numită Piètres. Ele fură baricadate. Şi desigur că acele baricade erau astfel întocmite că ar fi putut să reziste luni de zile.

Deci, în urma consiliului de război care se ţinu şi în care Buridan îşi dezvoltă planul, strada Francs-Archers, cu toate că era strada principală, nu fu baricadată. Cu toate astea, în partea aceea trebuia să se dea asaltul cel mare.

Se înseră. Noaptea învălui Curtea Minunilor, care era adîncită în tăcere.

Fiecare era la postul său.

Spre ziuă, Buridan care lucrase toată noaptea în strada Francs-Archers, se întoarse acasă.

Totul era gata pentru o apărare deznădăjduită.

Atacul avea loc în dimineaţa aceea sau a doua zi? Sau… mai tîrziu? Buridan nu ştia.

Era gata însă. El credea că asaltul va avea loc imediat. Într-adevăr, haimanalele trimiseseră să spioneze, raportaseră că trupele regale erau concentrate. Nu numai că ei credeau că lupta o să aibă loc, dar o doreau chiar!…

Oricare ar fi fost rezultatul, el însemna un sfîrşit, înfrîngerea şi moartea Myrtillei, sau victoria şi fericirea ei. Asta era situaţia la sfîrşitul nopţii… în acei zori de ziuă cînd Marguerite de Bourgogne aştepta la Luvru răspunsul scrisorii trimise lui Buridan prin Juana.

Myrtille se ruga pentru salvarea tatălui şi a logodnicului ei. În închipuirea ce şi-o făcea, în ruga ei, dînsa vedea realizîndu-se imposibilul: Enguerrand de Marigny întinzînd braţele lui Buridan.

Hans făcea o ultimă inspecţie baricadelor.

Gautier d’Aulnay se gîndea la mijlocul de a-l regăsi pe fratele său, şi, după ce l-ar fi regăsit, să-l scape, apoi să se întoarcă împotriva Margueritei şi să sfîrşească cu dînsa, la nevoie, chiar printr-o lovitură de pumnal.

Guillaume Bourrasque şi Riquet Haudryot, jucători pătimaşi, jucau zaruri. Numai pentru că n-aveau decît un singur galben, şi-l împrumutau pe rînd, unul altuia, şi-l cîştigau tot pe rînd.

Neavînd altceva de făcut, Bigorne dormea.

O tăcere mare domnea în Curtea Minunilor. Trupele regale păreau că dorm.





VI. LIBERA TRECERE



Pe la orele cinci, de dimineaţă, Buridan fu înştiinţat că spre baricade, se observă o mişcare de trupe, adică spre strada Saint-Sauveur şi spre strada Piètres, pe cînd strada Francs-Archers era liniştită.

— Să fi mirosit cursa? se întrebă Buridan.

Se sui în odaia Myrtillei şi o găsi în faţa uşii deschise, ascultînd şi pîndind.

— A sosit ceasul… nu e aşa? întrebă ea.

— Da! zise Buridan.

O emoţie nemărginită îl cuprinse atunci, în clipa cînd era să se despartă de aceea pe care o iubea, poate o despărţire pe vecie. Căuta cuvinte s-o îmbărbăteze pe Myrtille, dar nu le găsea.

Palidă ca moartea, ea îşi păstra încă acel zîmbet de bravură, care-l electriza pe Buridan.

Dînsa vorbi:

— Du-te, dacă soarta noastră e asta. Buridane, în clipa asta supremă, cînd te văd poate pentru ultima dată, adu-ţi aminte că te aştept în pace şi cu încredere. Dacă te întorci, dacă scapi de condamnarea pronunţată împotriva ta… dacă eşti învingător, gîndeşte-te că din minutul ăsta îţi fac sacrificiul, singurul sacrificiu pe care ţi-l pot face. Deoarece tatăl meu te urăşte, deoarece între voi e o luptă de moarte, deoarece ura tatălui meu e nedreaptă şi te iubesc… în sfîrşit, pe tine te voi urma Buridane. Şi cînd preotul ne-o binecuvînta, pe cît poate fi binecuvîntată căsătoria noastră, vom pleca din Paris şi chiar din Franţa, dacă Parisul şi Franţa sunt primejdioase pentru tine. Dacă nu te mai întorci, dacă pieri în luptă, mori liniştit scumpul meu logodnic, căci ceasul în care-ţi vei da sfîrşitul, va însemna şi ceasul morţii mele.

Buridan o asculta cu un fel de admiraţie religioasă.

Ea îşi stăpîni hohotul de plîns, care o îneca şi urmă extraordinar de liniştită.

— Dacă te întorci învingător, şi dacă soarta va voi ca Enguerrand de Marigny să cadă sub loviturile tale, atunci scumpul meu, vom fi despărţiţi pe veci, despărţiţi prin sîngele vărsat. Jură-mi Buridane, jură-mi că dacă vă veţi întîlni faţă în faţă, spada ta n-o să-l atingă!…

Buridan îngenunche şi zise:

— Jur că nu-l mai urăsc pe Enguerrand de Marigny!… Jur că, în sufletul meu, nu-i port nici un gînd de moarte părintelui Myrtillei!… Jur că, dacă în luptă, întîmplarea ar face ca să se încrucişeze spada seniorului de Marigny cu aceea a lui Jean Buridan, sabia mea se va apleca, chiar de ar fi să mi se străpungă pieptul. Eşti mulţumită, Myrtille?

Cu puterile sleite, Myrtille puse mîinile pe capul lui Buridan şi grăi:

— Te binecuvîntez pentru probele de dragoste pe care mi le dai. Te binecuvîntez, iubitul meu, pentru că mai bine doreşti să fii unit cu mine prin moarte, decît să fii despărţit pe vecie prin sîngele vărsat!

Buridan se sculă.

Myrtille stătu puţin la îndoială, apoi urmă:

— Ştiu răul pe care ea ţi l-a făcut. Ştiu că Marguerite de Bourgogne, regina Franţei, a putut fi acuzată de crimă, de tine şi de tovarăşii tăi şi că groaznica învinovăţire e dreaptă. E mama mea, Buridane! Orice-ar fi făcut, orice-ar fi încercat împotriva ta şi a altora, e mama mea!… Buridane, cruţ-o pe mama mea, cum mi-ai jurat că-l vei cruţa şi pe tatăl meu.

De data asta Buridan se cutremură, dar răspunse fără şovăială:

— Dumnezeu s-o ierte pe Marguerite de Bourgogne! Dacă vreodată el ar înarma braţul cuiva, care să facă dreptate contra mamei tale, va fi braţul lui Ludovic, regele Franţei şi nu pe acel al meu!… Jur să nu întreprind nimic, nici cu vorba, nici cu fapta împotriva Margueritei de Bourgogne, regina Franţei!…

O bucurie sublimă se răspîndi pe faţa Myrtillei. Dar, pesemne, era sfîrşită de puteri, căci ea şovăi şi căzu în braţele lui Buridan, care cu ochii scînteietori, şopti:

— Marguerite de Bourgogne! Enguerrand de Marigny! Am făcut fetei voastre un dublu jurămînt, dar luaţi aminte! Dacă ea moare, voi o veţi fi omorît-o, voi tatăl şi mama ei! Şi atunci dacă voi fi condamnat să trăiesc, fac aici un al treilea jurămînt, pe care-l fac pe capul copilului vostru!…

Şi fără îndoială acel jurămînt trebuie să fi fost grozav, căci cuvintele se stinseră pe buzele albe ale căpitanului Buridan de parcă l-ar fi înspăimîntat chiar pe el.

Myrtille leşinase.

Buridan a ridicat-o în braţe şi a lăsat-o întinsă pe pat.

— Ohe! senior căpitane! strigă în minutul acela o voce de jos.

Buridan recunoscu vocea lui Lancelot, şi-şi zise că dacă Bigorne îl chema, însemna că atacul era iminent.

— Adio, Myrtille! şopti el, plîngînd.

Se aplecă şi sărută acea frunte feciorelnică, apoi se repezi afară, fără să-şi mai întoarcă capul.

În minutul acela, se întîmplă ceva grozav.

Vocea lui Bigorne răsună iarăşi strigînd:

— Ohe! căpitane, avem prizonieri…

Buridan se coborîse.

— Un prizonier? zise el.

— Sau, mai bine, o prizonieră! zise Bigorne, cu o voce care i se păru ciudată lui Buridan. E acolo! urmă el, arătînd sala cea mare de la parter.

Buridan se îndreptă spre uşă.

Deodată, Bigorne îl apucă de braţ şi-l opri.

— Ce vrei? zise Buridan, care, în starea de exaltare în care se afla, se temu deodată de vreo catastrofă.

— Stăpîne! zise Bigorne cu un fel de emoţie pe care nu i-o văzuse niciodată. Adu-ţi aminte de momentul solemn cînd ai ridicat sabia asupra unui om pe care-l aveai sub picioare. Spada era să lovească. Omul era să moară. Atunci te-am apucat de braţ cum te apuc şi acum, şi ţi-am zis: Nu omorî pe contele de Valois, căci contele de Valois e tatăl tău.

Buridan începu să tremure şi, cu glasul înăbuşit, întrebă:

— Şi, acum, ce ai de zis:

— Adu-ţi aminte, răspunse Bigorne, ce ţi-am spus. Ţi-am vorbit de o femeie…

— Femeia care, într-o seară, în strada Froidmantel, mi-a dat o întîlnire la Turnul Nesle? Femeia care mi-a vorbit a doua oară la picioarele turnului cel mare de la Luvru, ca să mă atragă la Turnul Nesle! Mi-ai spus Lancelot, mi-ai spus că acea femeie era… cuvîntul se stinse pe buzele lui Buridan.

El tremura convulsiv.

— Ţi-am spus că era mama ta! zise Bigorne. Şi acum, Jean Buridan, şi acum fiu al contelui de Valois şi al Annei de Dramans, poţi intra!

— Mama mea? bolborosi Buridan.

Şi intră.

Mabel era singură în sală.

Buridan o văzu atît de palidă, cu o faţă atît de îndurerată şi totodată aşa de vioaie, încît simţi că i se moaie picioarele şi se opri lîngă uşa închisă. Numai că… izbucni în plîns, îşi întinse braţele, instinctiv şi zise:

— „Mamă!”

Mabel înaintă cu paşi şovăitori.

Dînsa voia să vorbească, dar, din gura ei nu ieşea nici un sunet.

Buridan voi să înainteze spre ea, dar o ceaţă i se puse pe ochi. Nu mai simţi pămîntul sub el. I se păru că se prăvale. Simţi că i se rupe inima… Şi, deodată, avu senzaţia că două braţe pasionate şi duioase îl apucau cu putere şi blîndeţe… Avu acea senzaţie necunoscută lui, că capul lui înfierbîntat, i se odihnea pe sînul unei femei, care bătea cu putere… Avu acea senzaţie de vis, cum că redevenea copil, şi că adormea într-o siguranţă blajină pe sînul matern… Simţi pe frunte picături calde, dese, repezi, ploaia lacrimilor mamei… şi nelămurit, pierzîndu-şi cunoştinţa, el auzi aceste cuvinte:

— Jean al meu! Fiul meu! În sfîrşit!

Clipele acelea, fără de asemuire, nu se pot descrie. Cuvîntul poate vibra ori de cîte ori emoţia omenească palpită în ce are ea mai nobil şi mai sfînt, pe o scenă de teatru, după sentimentele pe care le exprimă, dar în scris rămîne de cele mai multe ori rece. Vom zice dar numai că cele două ore care urmară, fură pentru Mabel şi Buridan, adică pentru mamă şi fiu ceasuri neuitate, dintre acelea de care omul, ajuns la adînci bătrîneţi, îşi mai aminteşte cu înduioşare.

Cele două ore trecură, pentru mamă şi fiu, cu o repeziciune uimitoare.

Buridan uitase că mai era pe lume o Curte a Minunilor şi că acea curte era asediată de toţi arcaşii Parisului. Dar mama, Mabel, nu o uită.

Venise cu voinţa să-şi scape fiul şi voinţa aceea încăpăţînată îi stăpînea deocamdată oricare alt gînd.

Îl privea cu foc pe fiul său şi-l ţinea mereu de mînă ca şi cum ar fi vrut să se încredinţeze că, în realitate, era al ei. Mai cu seamă, acum cînd minunea se împlinise, ea voia din tot sufletul să-l scape pe Buridan.

— Acum, urmă ea, trebuie să pleci…

— Să plec?…

— Fără îndoială. Dacă rămîi aici, te aşteaptă moartea. M-am strecurat printre trupe. Sunt o mulţime!… O mulţime!… Şi apoi trupele n-ar însemna nimic! Ceea ce-i mai grozav, vezi tu, cei ce nu te-ar ierta, ceea ce nu poate fi învins, sunt cei ce stau îndărătul trupelor…

— Şi cine sunt acolo, buna mea mamă? zise Buridan cu un zîmbet care încerca s-o liniştească pe Mabel.

— Mamă! îngînă ea, tremurînd. Mai zi-mi vorba asta.

— Bună mamă! repetă Buridan, al cărui surîs se făcu şi mai duios.

— Vezi tu, n-am auzit de mult cuvîntul ăsta. Şi, pricepi tu, norocul meu? Venind încoace mă temeam. Mi-era frică să găsesc în copilul meu numai pe Jean Buridan. Şi iată că aflu un fiu, după cum mi-l dorea inima!

— Şi eu… de-ai şti de cîte ori te-am dorit, mamă! zise cu gravitate Buridan. Şi eu am suferit mult, cînd a trebuit să scriu în registrele Sorbonei: Născut din părinţi necunoscuţi.

Mabel se cutremură. Făcu un gest ameninţător ca şi cum ar fi ameninţat pe cineva nevăzut, pe toţi acei care creaseră fiului său situaţia aceea atît de umilitoare.

— Mizerabilii! bombăni ea. Au să plătească scump… Dar în ceasul ăsta trebuie să ne gîndim la ceea ce-i mai urgent. Trebuie să le scapi din mîini… Mă întrebi ce e în spatele armatei? E regele, care-ţi vrea moartea, pentru că, urmă ea cu mîndrie, l-ai biruit la Turnul Nesle… Valois care-ţi vrea moartea… pentru că… (Valois, şopti ea într-un hohot de plîns… tatăl lui!)… E Marigny, şi mai îndîrjit. Şi deasupra tuturor, învăluindu-i cu umbra ei funebră, împingîndu-i cu sufletu-i veninos, e Marguerite de Bourgogne!… Trebuie să fugi, îţi spun!

— Să fug! Dar chiar dacă aş vrea, mamă, chiar de-aş dori să înlătur printr-o laşitate, o durere pe care tremur de a ţi-o impune, cum aş face?

Mabel scoase din sîn un pergament şi i-l întinse lui Buridan.

Era ordinul de trecere, semnat şi pecetluit cu ştampila regală, pe care Marguerite i-l dase Juanei.

Cît despre scrisoarea destinată lui Buridan, Mabel o rupsese şi o aruncase.

Buridan citi rîndurile care puteau să-l scape şi strigă bucuros.

— Vezi? zise Mabel, tremurînd de nădejde.

— Vino, mamă! Vino! o curmă Buridan luînd-o de mînă, şi, suindu-se grabnic pe scară, o împinse în odaia Myrtillei.

Buridan îi arătă mamei sale copila încă leşinată.

— Mamă, zise el, dacă vrei ca să trăiesc, dacă vrei să-mi dai putere să trec cu tovarăşii mei peste o armată întreagă, iată pe cine trebuie să scapi!



*

* *

După vreun ceas, Mabel cu Myrtille treceau peste una dintre baricadele ridicate de calicii şi bandiţii Curţii Minunilor şi intrau în strada Piètres.

Iată ce fusese hotărît: Myrtille cu Mabel trecînd printre trupele regale, trebuiau, să aştepte două zile pe Buridan la casa cu stafii de la Cimitirul Nevinovaţilor.

Apoi, dacă pînă atunci Buridan, nu putea să le ajungă, ele trebuiau să încerce să iasă din Paris, locuinţa nemaifiind sigură, deoarece era cunoscută de Valois.

Dacă izbuteau să plece din Paris, trebuiau să se refugieze în satul Montmartre şi să aştepte acolo, să se întîmple ceea ce le-o fi scris de soartă.

Myrtille nu voise să se supună acelei orînduieli, şi scena despărţirii fu sfîşiitoare. Buridan n-ar fi putut să învingă singur acea rezistenţă, dar Mabel era acolo, şi în momentele acelea era în stare să facă orice, numai s-o salveze pe Myrtille, ceea ce echivala cu salvarea lui Buridan. Mabel juca o partidă grozavă, în care punea tot sîngele rece al jucătorului care dă ultima lovitură de unde poate ieşi izbînda, sau moartea.

Myrtille era învăluită cu o mantie care o acoperea toată şi a cărei glugă îi ascundea frumosul ei chip.

Mabel o susţinuse pînă la baricadă.

Dar după ce trecură de baricade, nu o mai ţinu de braţ. Myrtille se clătină…

— A sosit ceasul, zise Mabel. Dacă şovăi, dacă te temi, dacă tremuri, dacă plîngi, suntem pierdute şi logodnicul tău se prăpădeşte de moartea ta! Nu uita că trebuie să pari servitoarea mea. Trebuie să umbli fără teamă şi chiar nepăsătoare, alături de mine, sau mai bine cu doi paşi în urmă. Ia-ţi inima în dinţi, usucă-ţi lacrimile, fiica mea. Dacă-ţi bate inima, stăpîneşte-o!… Dacă tresari, comandă nervilor tăi să fie de fier. Mergi înainte, cu credinţa care a îngăduit Domnului nostru Isus să umble pe valuri ca şi pe pămînt…

Mabel porni. Myrtille o urmă.

Cine ar fi ştiut cele ce tulburau sufletul acelei femei ca şi al fetei aceleia, le-ar fi privit trecînd cu admiraţie şi respect.

Mabel avea o înfăţişare liniştită şi nepăsătoare, ca şi cînd se afla lîngă Marguerite, la Luvru; la Myrtille ar fi fost cu neputinţă să deosebeşti vreun semn de teamă, sau de emoţie. Ea umbla ca în vis…

Deodată, Mabel se întoarse spre ea şi dintr-o privire grozavă îi făcu recomandaţia supremă: erau în faţa celor dintîi linii de arcaşi.

— Hei! desfrînatelor! strigă batjocoritor şeful de post. Staţi…

Mabel se îndreptă spre ofiţerul care le vorbise astfel şi, faţă în faţă, riscînd orice:

— Aţi insultat două femei ale reginei! Numele vostru?

— Ei aş! pufni ofiţerul nedumerit. Eşti nebună femeie?… Hei, să le aresteze…

— Numele vostru repetă Mabel, arătînd ofiţerului pergamentul regal.

Ofiţerul îngălbeni… El salută şi bolborosi:

— Nu ştiam… Vă rog nu-mi cereţi numele şi… iertaţi-mă!…

— Bine!… Vă iert!… Daţi-mi o escortă, pînă trec liniile.

— Zece oameni de escortă! strigă ofiţerul, răsuflînd uşurat. Şi să băgaţi de seamă ca să nu le displacă nici un cuvînt, nici o privire acestor femei, pînă cînd vor ajunge să treacă de linii! Că… de nu, vă pun în fiare!…

Oamenii porniră la rînd, urmaţi de Mabel şi de Myrtille.

Cu cît înaintau, cu atît numărul arcaşilor se înmulţeau. Se vedeau îngrămădiţi în toate curţile. Locuitorii fuseseră siliţi să-i lase pe soldaţi să se instaleze în locuinţele lor. Arcaşii care nu găsiseră loc prin case, improvizaseră tabere pe şoseaua întortocheată, gătindu-şi în vasele de bucătărie de prin casele părăsite. Unii frigeau sferturi de vite la nişte focuri uriaşe. Alţii jucau zaruri. Soldaţii îşi vorbeau de la grup la grup, în limba franceză, italiană, germană şi flamandă, căci trupele regale şi senioriale, erau recrutate cam de pretutindeni, astfel că strada Piètres avea înfăţişarea unui colţ de oraş cucerit.

Rîdeau, cîntau şi beau, întocmai cum făceau nemţii în orice bătălie. Se auzeau înjurături grozave, ameninţări cu moartea, şi totul se amesteca într-un vuiet imens: dar nimeni nu îndrăzni să vorbească celor două femei, care treceau protejate de escorta lor.

Deodată, la un colţ de stradă, pricepură că se aflau în vecinătatea unui şef însemnat. Într-adevăr, cu toate că acolo soldaţii erau mai numeroşi, domnea o tăcere apăsătoare.

În faţa unei case, un îndoit şir de soldaţi stau de gardă.

Mabel era tare şi curajoasă. Dar simţi că i se tăiau picioarele.

Soldaţii aceia purtau la piept blazonul lui Enguerrand de Marigny!

— Mergi mai repede! îndemnă ea cu un glas care nu tremura, şefului escortei, căci regina aşteaptă răspunsul, pe care i-l duc.

În momentul acela sunară trompetele. Mai mulţi ofiţeri ieşiră din casă, şi printre ei un om înalt, cu înfăţişare aspră, cu privirea posomorîtă.

— Marigny!… şopti Mabel.

Instinctiv ea se întoarse şi trecu braţul în jurul taliei Myrtillei ca pentru a o avea sub paza ei.

Dar Marigny le şi văzuse.

— Cine sunt femeile acelea? întrebă el. De ce au o escortă şi de unde vin?

Repede ca fulgerul, Mabel dădu şefului escortei pergamentul regal, şi-i strecură cuvintele acestea la ureche:

— Răspunde! Ai cincizeci de galbeni dacă acest şef nu ne ţine mult aici. E din partea reginei.

— Monseniore! zise soldatul desfăşurînd pergamentul, aceste femei au un bilet de liberă trecere şi sunt aşteptate la Luvru, numaidecît.

Marigny aruncă o privire asupra pergamentului, şi cu un gest indiferent, ordonă să le lase să treacă.

În aceeaşi clipă, privirea sa se îndreptă asupra lui Mabel. El tresări.

Faţa lui îngălbeni. Din doi-trei paşi fu alături de Mabel.

— Mabel! zise el cu glas înăbuşit.

— Ei bine, da!… Eu sunt, monseniore! răspunse Mabel, care printr-o minune de energie izbuti să-şi păstreze liniştea.

Şi, în acelaşi timp, strîngea cît putea mîna Myrtillei.

— Vii din Curtea Minunilor?

— Da, monseniore.

— Cine te-a trimis?

— Cine, dacă nu regina?

În clipa aceea simţi că Myrtille îşi pierdea puterile, şi din nou o cuprinse de mijloc ca s-o ţină.

Situaţia era îngrozitoare.

Dacă leşina, se gîndi Mabel, cu un sînge grozav de rece, suntem pierdute, şi fiul meu moare. Mabel nu şovăi.

Dintr-o mişcare atît de rapidă şi atît de mlădioasă încît nimeni nu avu vreme să vadă ce face, ea scoase pumnalul, pe care-l purta la brîu: şi trecîndu-şi braţul pe după gîtul fetei, o înţepă în gît.

Myrtille scoase un geamăt înăbuşit.

Dar durerea fizică îşi produsese efectul dorit de Mabel: ea domină şi zădărnici un minut durerea morală a fetei, care se afla în faţa părintelui ei, şi care se şi gîndea că nu-i era îngăduit să i se arate.

Imaginea logodnicului său îi trecu pe dinaintea ochilor, şi se întări printr-o sforţare supremă.

— Ce ai căutat la Curtea Minunilor? urmă Enguerrand de Marigny, cu glas rugător. Ascultă! Nu-ţi cer secretele tale, nici pe ale reginei! Nu te întreb ce solie ai dus lui Jean Buridan din partea Margueritei de Bourgogne.

Dar dacă ţi-e milă de mine mai mult decît ţi-a fost într-o seară cînd te-am rugat în zadar la Luvru, spune-mi numai dacă ai văzut pe fiica mea… Oh! nu ştii, nu poţi să şti ce suferă sufletul unui tată; cînd…

În momentul acela, un suspin deznădăjduit o înecă pe Myrtille.

Ea căzu în braţele lui Mabel.

Gluga i se dete la o parte puţin!…

— Mii de draci! strigă Enguerrand de Marigny. Myrtille, a mea!

În acelaşi timp, în faţa lumii încremenită, cu un fel de strigăt în care era o bucurie furioasă şi o sfidare supremă, el luă pe fiică-sa în braţe şi o duse pe muribundă în casă.

— Blestemat să fii! gemu Mabel, şi se repezi dintr-un salt pe urmele lui Marigny.

Acesta o aşezase pe Myrtille pe un fel de canapea, plină de perne, fără să se mai ocupe de ea la zgomotul făcut de Mabel care intra, se-ntoarse aruncîndu-i o privire fulgerătoare. Se îndreptă spre ea, înspăimîntător, aproape măreţ, căci, în clipa aceea, pe chip i se întipărise îndoitul sentiment al bucuriei şi al durerii părinteşti.

— Iată dar, zise el cu un ton sălbatic, ce te-ai dus să cauţi la Curtea Minunilor! Iată, dar, ce trebuia să duci Margueritei de Bourgogne! Te ştiam fiinţă crudă, căci nu ţi-a fost milă de mine în seara aceea, cînd cu o vorbă puteai să mă ajuţi să-mi scap copila! Ghicisem în gîndul tău planuri ascunse, căci adeseori am surprins zîmbete pe buzele tale şi în ochii tăi, care m-au înfricoşat. Ştiam că, dacă Marguerite e un demon pe pămînt, tu eşti sufletul ei blestemat. Vă cunoşteam îngrozitoarele taine, căci am întrebat pietrele Turnului Nesle, şi acele pietre mi-au răspuns cu rîsul demonic al orgiilor, ori cu vaietul groaznic al acelora pe care i-au văzut murind. Dar, toate astea nu mă privesc, pe mine. Ceea ce mă priveşte e fata mea. O am în mînă. Şi nu-i dau drumul. Du-te şi spune-i stăpînei tale că o desfid să vină aici, să ia pe copilul nostru. Du-te, demon! Pleacă! Piei, din ochii mei, sau, pe sfîntul Dumnezeu, te zdrobesc cu pumnalul acesta care n-a lovit niciodată vreo femeie…

Enguerrand de Marigny îşi ridică pumnalul puternic, care tremura, gata să se abată peste capul lui Mabel.

— Marigny, zise Mabel, uită-te la spatele tău.

Marigny se întoarse şi o văzu pe Myrtille care, împleticindu-se cu mîinile împreunate, înainte spre el.

— Enguerrand de Marigny, urmă Mabel, întreabă pe fata ta dacă vrea să rămînă la tatăl ei sau să urmeze pe Mabel cea blestemată.

Pumnalul i se lăsă binişor în jos şi Marigny, zăpăcit, bolborosi:

— Ce vrea să zică asta?… Ea nu te luase cu forţa? O urmezi de bună voie?… Vorbeşte!… Pricepe, urmă el deodată lovindu-şi fruntea, Marguerite e mama ta! Şi, sărmană copilă, vrei să te duci la mama ta?… Oh! fata mea, copilul meu iubit, nu ştii, sper că nu vei afla niciodată, ce fel de mamă ţi-a dat soarta!… Cînd aşteptai încrezătoare şi fericită sosirea mea la grădiniţa cu trandafiri şi pentru tine nu eram decît maestrul Claude Lescot, neguţătorul, cînd te luam pe genunchi şi tu mă întrebai fel de fel de lucruri despre lungile mele absenţe, adesea întrebările tale nevinovate m-au făcut să îngălbenesc. Şi cînd mă întrebai de ce îngălbenesc, de ce nu-ţi spuneam, inima mi se sfîşia de durere; teama şi groaza mi se strecurau în suflet cînd mă gîndeam că într-o zi ai putea să-mi smulgi secretul pe care-l tîram după mine şi să afli că, de fapt, Claude Lescot era Enguerrand de Marigny, şi că mama ta, copilă, se numeşte Marguerite de Bourgogne!… Fatalitatea ţi-a destăinuit acest secret, acest îndoit secret pe care eu aş fi vrut să-l duc cu mine, în mormînt. Dacă nu pot să-ţi destăinui tot adevărul despre aceea care te-a născut, află cel puţin aceasta: cînd erai închisă în fundul unei carcere de la Temple, a venit la tine o femeie: aceea era Marguerite de Bourgogne. Marguerite ştia că erai fiica ei, ţi-o jur pe Dumnezeu care ne aude şi ne judecă! Da, Marguerite ştia că vrăjitoarea Myrtille era copilul ei… Marguerite putea s-o scape cu o singură vorbă, dar Marguerite a închis tocmai ea uşa de fier, în dosul căreia fiica ei trăgea să moară… Acum, Myrtille, scumpul meu copil, uită o clipă că-ţi vorbeşte primul ministru… Adu-ţi aminte că pentru tine sunt încă Claude Lescot, pe care l-ai iubit atît de mult. Aminteşte-ţi cum mă înlănţuiai de gît cu amîndouă mîinile şi cum îmi ziceai cu drag: „Tată, cînd vei rămîne totdeauna lîngă fiica ta?”… Şi, acum, Myrtille, spune-mi, vrei să te duci la Marguerite de Bourgogne? Sau vrei să ai puţină milă şi de sufletul meu, zdrobit?… Myrtille, rămîi lîngă tatăl tău, sau urmezi pe Mabel, dezgustătoarea executoare a ordinelor mamei tale?… Vorbeşte!…

Myrtille îngenunche, apucă o mînă a lui Mabel şi zise binişor:

— Tată, e mama lui Buridan!…

Enguerrand de Marigny ameţi. Îşi duse mîna la frunte, şi în pieptul lui horcăi un hohot de plîns care se sfîrşi într-un rîs îngrozitor.

— Buridan! strigă el. Aproape că-l uitasem pe acesta, în bucuria mea nebună. Da, nebună! deoarece uitasem că atunci cînd nebunia unei iubiri blestemate intră în capul unei fete, îşi uită şi iubirea, şi respectul uman. Ce însemnează dovada îngrijirilor drăgăstoase ale părinţilor, anii petrecuţi în îngrijorări, veghea, nevoile, durerile, calculele făcute ca să asigure, ca să statornicească fericirea unui copil? Se duce dracului orice părinte, în ziua cînd cine ştie ce vagabond îi face numai un semn fetei lui! Aşadar… iubeşti! Şi printre atîţia cavaleri nobili, printre care sufletul meu nu se mai pricepe pe care să-l aleagă, te duci, şi alegi pe cine? Pe o haimana! Pe omul care l-a înfruntat pe tatăl tău în faţa Parisului întreg, cu dispreţul şi cu insultele lui!…

— Tată! suspină Myrtille, pe cînd Mabel, nemişcată şi ţeapănă, asista la acea scenă de care atîrna soarta fiului ei, ca o statuie a fatalităţii antice.

— Îl iubeşti pe Buridan! urmă Enguerrand de Marigny cu glas tare. Aşa şi trebuie să i se întîmple fetei Margueritei de Bourgogne! Ah!… şi asta e mama haimanalei! urmă el rîzînd cu hohote. Ei bine! trebuia să ghicesc! Fiul ca şi mama!… Mama?… o infamie, fiul nu-i decît fructul! Mama?… umila şi infama slujnică a unei desfrînate încoronate… fiul pîndeşte pe trecători la colţurile străzi ca să-i pingelească şi, pe fete, în fundul curţilor, ca să le încînte!… Ei bine, pe Dumnezeul meu, nu mai sunt aici părintele care plînge şi se roagă, sunt ministrul, care ordonă şi judecă! Mama lui Buridan, te arestez! Şi crima ta e că ai drept fiu pe şeful calicilor revoltaţi, contra autorităţii regelui. Fiică a Margueritei de Bourgogne, te arestez! Şi crimă ta e…

În clipa aceea pe cînd Marigny beat de furie, bolborosea şi ridica amîndouă mîinile ca şi cum ar fi vrut să apuce deodată pe Mabel şi pe Myrtille, în clipa aceea, un zgomot de trîmbiţe răsună în stradă.

Un vuiet groaznic se iscă, apropiindu-se şi ajunseră pînă la Mabel strigătele, repetate de mii de ori: „Trăiască regele!”. Marigny nu auzea nimic.

Dar Mabel auzise. Ea se repezi la fereastră, unde deschise oblonul.

— Ei bine! strigă ea, pentru că se arestează fiica Margueritei de Bourgogne, trebuie să afle şi lumea! Trebuie ca lumea înspăimîntată, să ştie că regina Franţei a fost amanta lui Enguerrand de Marigny! Trebuie ca regele să ştie că primul său ministru arestează pe fiica soţiei sale!

Marigny, ramase trăsnit.

— Regele! bîlbîi el, privind în jurul lui cu ochii însîngeraţi.

— Trăiască regele! Trăiască regele!

Deodată, zgomotul se potoli, şi vocea lui Ludovic al X-lea răsună pînă la Marigny.

— Da, copii, strigă regele, o să ne batem. Mai aşteptaţi puţin, bravii mei dulăi, şi o să vă dăm pe mînă pe toţi mistreţii. Numai să mă înţeleg cu credinciosul meu Marigny, şi totul e gata. Război! mii de draci! Război, vreau şi eu!

— Trăiască regele! Război! Săriţi, pe haimanale!

Pe scară, se auzi pasul lui Ludovic, şi al escortei sale.

— Trăiască regele! urlă şi Mabel. Ce zici, monseniore?… Să cer soţului Margueritei de Bourgogne graţierea fiicei, lui Enguerrand de Marigny?

— Taci, femeie! strigă Marigny.

— Lasă-ne să trecem, monseniore… sau pe Dumnezeul de care vorbeai adineauri, regele va afla totul.

— Taci! gemu Marigny căruia i se făcuse părul măciucă.

— Dacă suntem libere… tac! Dacă nu…

Marigny se repezi la o uşă, deschise, sau mai bine zis, o sfărîmă cu o lovitură de picior. Uşa da pe scara ticsită de soldaţi.

Marigny se aplecă. Şi cu un glas care părea mai mult un geamăt, strigă:

— Din ordinul regelui, lăsaţi să treacă.

Mabel o apucase pe Myrtille, şi ţinînd-o în braţe, sălbatică, grozavă, înflăcărată, ţeapănă, coborî scara, ducînd cu sine pe logodnica fiului său…

— Regele! strigă o voce puternică la cealaltă uşă.

Cu faţa descompusă, Marigny, înaintă şovăind spre Ludovic al X-lea.

— Sire, bolborosi el, încovoindu-se mai mult ca un om copleşit de nenorocire decît ca un senior care-şi salută regele.

— Ei bine, Marigny? începu Ludovic, cu glas vesel. Ai auzit, că bravii mei vor să se bată? Suntem gata?

— Da, Sire, totul e gata! răspunse Marigny, îndreptîndu-se şi de data asta cu un accent aşa de straşnic încît fiecare se gîndi că haimanalele or să fie nimicite cu desăvîrşire. Suntem gata, şi… vai, de nesupuşi!…

— Aşadar, război! strigă Ludovic.

Mabel şi Myrtille ajunseră la locuinţa cimitirului Nevinovaţilor. Prima grijă a mamei lui Buridan fu să baricadeze uşa de la intrare. Apoi veni şi se aşeză lîngă fata, pe care întîmplarea aceea o zdrobise, cu totul.

Ea plîngea încet. În sfîrşit izbuti să vorbească:

— Nu aveam mamă, şi acum… nu mai am tată…

— Omul acesta e în seama Domnului, zise Mabel, cu un aer solemn care o făcu pe fată să se cutremure.

— Unde se duce? Spre ce catastrofă?

— Nu ştiu… dar e însemnat, judecat…

— O, tată!…

— Trebuie să te obişnuieşti cu gîndul că tatăl tău a murit din ziua cînd l-ai văzut pentru cea din urmă dată pe Claude Lescot… Şi, cît despre Enguerrand de Marigny, l-ai auzit! Deci… soarta să ţi se împlinească… şi cît despre aceea care ţi-e mamă… acum, la ora douăsprezece, o să vină cineva care o să poată să-ţi vorbească de ea.

— Cineva? întreabă Myrtille.

Dar Mabel nu răspunse. Căzuse pe gînduri.

Acela pe care-l aştepta la ora douăsprezece: nenorocitul Roller nu mai era în stare să vină; i se îndeplinise soarta, cum am zice. Dacă murise sau îi mai rămînea vreo şansă de trai, vom vedea mai tîrziu. Orice-o fi, Mabel nu-şi putea închipui pentru ce nu venea, şi, dacă trebuie să spunem drept, nu-i părea rău de acea lipsă.

Într-adevăr, inima omului e ca plantele care înfloresc şi răspîndesc parfum şi frumuseţe cîtă vreme stau în aer şi la Soare. Puse în umbră, ele pălesc. Dacă umbra creşte ele par că înţelenesc; la umbră mai multă, paraziţii înlănţuiesc biata plantă, ciupercile otrăvitoare o sugrumă… Să vină iar lumina şi frunzele îşi recapătă puterea, frumuseţea, iar ciuperca, moare.

Umbra e nenorocirea. Ciupercile sunt gîndurile răzbunării şi urii.

Un pic de fericire, adică soarele, şi gîndurile care ucid pier şi omul se miră că în unele clipe a putut dori răul altei fiinţe.

Dacă n-ar fi nenorociri pe lume, n-ar fi nici răutatea.

Mabel ieşi din întunecimea urii.

Ea îşi regăsise fiul. Ţinea de mînă pe aceea pentru care murea copilul ei; ea dădea de lumină.

În visarea ei se întreba cu mirare: şi constata că ura care fusese îndreptăţirea vieţii ei de pînă atunci, trecea pe planul al doilea al preocupărilor sale. Se trezea gîndindu-se că regina era poate mai puţin criminală decît părea. Un fel de nepăsare o cuprindea. Chestiunea vitală nu-i mai era răzbunarea că puţin încerca să-i pese dacă Marguerite de Bourgogne îşi va recăpăta pedeapsa, sau va urma să trăiască în putere şi glorie, pricepea Mabel.

În cele două zile pe care le petrecu la locuinţa de la cimitir, ea se gîndi la toate faptele astea fără să ia vreo hotărîre. Myrtille începuse să se mai îmbărbăteze. Şi să nădăjduiască.

A doua zi, pe seară, Mabel ieşi. Fără îndoială că se ducea să culeagă ştiri. Cînd se înapoie ochii îi străluceau. Şi la întrebările Myrtillei, ea-i răspunse numai atît:

— Cred că acum ne putem duce să aşteptăm la Montmartre, unde Buridan va veni în curînd… Vom pleca mîine dimineaţă.

A doua zi, în zorii zilei, cele două femei erau gata de plecare.

Mabel se gîndea la Wilhelm Roller care nu se mai ivise.

— E semn că nu trebuie să mai mă ocup de soarta Margueritei… îşi zise ea… Hîrtiile sunt aici… Hîrtiile acuzatoare care probează regelui infamia Margueritei. Să le distrug? De ce? Să le iau cu mine?… Nu! tot ceea ce trebuie să fac, e… să nu m-amestec!… Hîrtiile vor rămîne unde sunt! Dacă vine Roller şi le găseşte… ei bine! Marguerite va îi pedepsită! Dacă nu vine, sau dacă venind nu le găseşte, ei bine! atunci e semn că Dumnezeu o iartă pe Marguerite, cum iertată e, poate, şi de mine. S-o lăsăm, dar, în seama Domnului!

Această orînduială în care era un fel de fatalism, era riguroasa expresie a credinţelor acelor vremuri.

Mabel şi Myrtille porniră la drum.

În ajun, Mabel cumpărase un măgar pe care puse singură cu multă îndemînare o şa dublă.

O ridică pe Myrtille şi o aşeză pe una din părţile samarului, pe cealaltă parte puse un sac în care erau mai multe lucruri şi, în special, o casetă foarte grea.

Caseta era plină cu aur.

Astfel ieşi Myrtille din Paris.

După două ore, mama şi logodnica lui Buridan ajungeau la Montmartre, sat compus din cîteva cocioabe mizerabile aşezate în jurul unei bisericuţe.

Ele se instalară într-una din acele cocioabe. Şi cum sus, pe culmea pădurilor care acopereau dealurile, se zăreau în depărtare forturile şi turnurile Parisului, Myrtille căuta cu privirea punctul unde se afla Buridan. Dar nu zări nimic alta decît acoperişuri înalte, şi, în depărtare, turnurile mari ale Luvrului.

Iar în fund, departe de toţi, un singur turn care se desprindea din ceaţa vînătă, ca o nălucă, ce se ivea dintr-un vis.

— Mamă, întrebă ea, ce este acel turn ciudat şi singuratic?

Mabel tresări şi răspunse:

— Turnul Nesle!





VII. BĂTĂLIA



Buridan pusese să se baricadeze strada Saint-Sauveur şi strada Piètres; erau nişte baricade puternice alcătuite din bîrne, căruţe răsturnate, saci plini cu pămînt, toate astea formau ziduri groase cu neputinţă de străbătut şi greu de dărîmat. În toiul luptei, strada Francs-Archers fusese lăsată liberă. Strada aceea era ocupată de o trupă deasă, aleasă dintre cei mai straşnici tîlhari. Voinicii aceia, zdraveni şi hotărîţi erau la postul lor, în număr de vreo mie. Ei înaintaseră pe cît se putuse, şi prima lor linie se afla numai la cîţiva paşi de linia arcaşilor.

Tîlharii şi arcaşii îşi petreceau vremea sfidîndu-se, înjurîndu-se azvîrlindu-şi unii altora insultele cele mai straşnice. Era războiul cuvintelor, înainte de acel al suliţelor şi topoarelor. Cu toate astea, în casele din strada Francs-Archers cu care se învecina Curtea Minunilor, se petrecuse un lucru ciudat peste noapte.

Sute de calici pătrunseseră în case şi sub conducerea regelui lor, întreprinseră zoriţi, o muncă misterioasă.

Cam pe vremea cînd între Marigny, Mabel şi Myrtille se petrecea scena pe care am schiţat-o, Buridan cu tovarăşii săi se întruniseră în sala cea mare a casei pe care le-o dăduse regele Calicilor.

Guillaume Bourrasque, Riquet Haudryot şi Lancelot Bigorne, vorbeau liniştiţi şi făceau fel de fel de proiecte.

— Iată ce am să fac. Eu, am să caut să mă întîlnesc nas în nas cu Valois; bineînţeles îl voi dezarma, şi cînd îl voi ţine bine, îi voi pune vîrful pumnalului la gît şi-i voi zice: Monseniore…

— Punga ori viaţa! întrerupse Bigorne.

— Punga e prea puţin. „Monseniore, jumătate din averea voastră şi vă dau viaţa!”. Valois consimte. Atunci, după victorie…

— Şi dacă suntem învinşi? rînji Guillaume.

— După victorie, urmă Riquet, dînd din umeri ca şi cum o astfel de supoziţie era nebunească, mă duc la Valois. El îmi dă o jumătate din avere…

— Dacă nu te-o spînzura!…

— Şi atunci… mă retrag. Cumpăr o slujbă şi… mă fac burghez. Şi cine mă va împiedica să-mi cumpăr chiar titluri de nobleţe? Şi atunci îmi petrec şi eu viata… ca să mă îngraş, căci slavă Domnului am slăbit în aşa hal, încît nu mai mă cunosc cînd mă privesc în oglindă, Ăsta-i planul meu, zise cu modestie Riquet Haudryot.

— Eu, făcu Guillaume Bourrasque, nu văd de ce nu ne-am duce chiar la Luvru, după victorie.

— Şi dacă suntem învinşi? îl urmă Riquet, cu aceleaşi cuvinte ale lui Guillaume.

De data asta Bourrasque ridică din umeri.

— Ne ducem la Luvru, urmă el. Stăpîni pe Paris, stăpîni pe Luvru, ne instalăm în fortăreaţa regală. Îi facem pe toţi ofiţerii… bucătari, pe toţi arcaşii… rîndaşi…

— Şi pe regele Franţei, ce-l faci?

— Regele chefului! Un rege, care şi-ar petrece vremea orînduind bancheturi, ar fi, cel puţin, tot atît de interesant ca acela care-şi petrece viaţa să ridice impozite. Ăsta-i planul meu!

— Eu, începu Bigorne, am planuri mai glorioase. Bufonul regelui a murit în ultimul an al domniei trecute. Regele nostru Ludovic nu are încă un măscărici. Cînd l-om învinge, mă voi duce să-i cer slujba asta.

— Ce? Te-ai da de partea vrăjmaşului?

— Vreau să încerc fericirea! zise Bigorne. Un nebun, trebuie să fie fericit, deoarece văd atîţia oameni cu judecată ca Bigorne, amărîţi.

Vorbind astfel avea, poate, ceva în gînd. Căci trăgînd cu o ureche la cele ce-i spunea Guillaume şi Riquet, cu cealaltă prindea ce-şi vorbeau Gautier d’Aulnay şi Buridan. Şi cei doi se ocupau de cele ce ar face în cazul cînd ar scăpa cu viaţă din Curtea Minunilor. Buridan se gîndea la mama şi la logodnica lui, cu care trebuia să se întîlnească în satul Montmartre.

— Dacă ne-o ajuta Dumnezeu să scăpăm din buclucul ăsta, zicea el, am să plec din Paris, care devine din zi în zi mai greu de locuit pentru noi. Îl voi lua cu mine pe Bigorne, care mi-e devotat ca un frate şi pe care-l iubesc deci, întocmai ca pe un frate…

La cuvîntul de frate, Gautier tresărise, şi pe faţa-i sclipitoare se furişă o umbră.

— Şi tu, scumpe prieten, urmă Buridan, nu vrei să vii cu noi?

Gautier clătină din cap.

— Voi rămîne, zise el, pentru că trebuie să aflu mai întîi ce s-a făcut Philippe… să-l scap dacă trăieşte, şi să-l răzbun dacă l-au ucis! Recunosc, Buridane, că mă bizuiam că-mi vei da o mînă de ajutor. N-am să-ţi vorbesc de Marigny, pe care hotărîsem să-l lovim împreună. N-am să-ţi vorbesc de Valois…

— Valois, îmi scapă pentru veci, îl întrerupse Buridan.

— N-am să-ţi vorbesc nici de blestemata căreia toţi cîţi suntem aici, vei recunoaşte, ar trebui să-i purtăm pică. Da, Buridane, dacă n-ar fi vorba decît de toţi aceştia, ţi-aş zice: ai dreptate! Lupta pe care am întreprins-o, e lupta oalei de pămînt cu cea de fier. Mai curînd sau mai tîrziu vom fi zdrobiţi. Ei bine! Să plecăm!… Dar… e vorba de fratele meu, Buridane!…

Aici, Lancelot Bigorne îşi ciuli urechile.

— Să luăm aminte! şopti el. După răspunsul jupînului Buridan, voi mai fi, sau nu, bufonul regelui?…

Şi Buridan răspunse:

— Gautier, cînd ţi-am propus să pleci cu mine, cum ai putut presupune că m-am gîndit să-l părăseşti pe Philippe?…

— Bine! mormăi Bigorne. Mă voi duce la Luvru!… Dacă regele e tot în aceleaşi bune dispoziţii, voi pune mîna pe sceptrul cu clopoţei.

— Aşadar, urmă Gautier, nu ai pleca fără Philippe.

— Desigur! răspunse Buridan. Unde şi cînd m-ai văzut, vreodată, lăsînd vreun prieten în primejdie?

— Într-adevăr, scumpe prieten, dar… de! Iubeşti! Ţi-ai regăsit pe mica Myrtille şi, cu toate că nu sunt prea iubăreţ, aş fi priceput de data asta ca amorul să treacă înaintea prieteniei. Vai! Philippe, caracterul acela nobil, inima aceea mîndră şi independentă… s-a lăsat să fie, totuşi, robit de o Margaretă!

— Ei aş! făcu Buridan. O să-i treacă.

— Dacă ne dai o mînă de ajutor, îl salvăm… numai dacă n-ar fi prea tîrziu, şi atunci…

— La arme! se auzi urlînd de afară.

— Bine, hotărî Buridan, vom vorbi diseară despre asta, aici sau, după cum zicea Leonidas, la Pluton.

Şi ieşi, urmat de Gautier. Lancelot Bigorne îi urmă. Cît despre Guillaume şi Riquet, tocmai începuseră o partidă de zaruri.

— Cinci… şase! strigă Riquet. Am cîştigat.

— Ai pierdut! zise Guillaume, scoţînd un dublu şase. Deci vei da cîştigul…

Regele Basochei şi împăratul Galiléei jucaseră, în trei lovituri, prada pe care socoteau să o culeagă asupra cadavrelor duşmanilor lor.

Scoaseră săbiile din teacă şi se repeziră afară.

Vuiete puternice se înălţau din Curea Minunilor. Împărţiţi în trei companii, haimanalele se îmbulzeau la baricada Saint-Sauveur şi la baricada Piètres. A treia trupă, mai puţin numeroasă, înainta în strada Francs-Archers.

Blesteme grozave, glăsuite în toate limbile din lume, răsunau într-o amestecătură, ca aceea care trebuie să fi fost numai la Turnul lui Babel.

Pe pragurile uşilor, femeile urlau.

Bătrînele blestemau şi-şi smulgeau părul din cap, bocind dinainte pe cei care se duceau la moarte. Cele tinere plecau cu luptătorii, mai îndrăzneţe, mai exasperate, mai sălbatice decît tovarăşii lor, bărbaţii…

— Înainte, golanilor, să vă scăpaţi copiii şi muierile!

— Pe ei! bondocilor şi slăbănogilor!

— Pe ei! Pe arcaşi!

Un urlet grozav se auzi dinspre strada Piètres; apoi, cam în acelaşi timp, dinspre strada Saint-Sauveur; arcaşii atacaseră cele două baricade

În străzile înguste, se împingeau, se suiau unul în spinarea altuia, înfierbîntaţi de luptă, turbaţi de plăcerea de a ucide… Veneau ca o bandă de lupi. Unii aruncau în aer mănunchiuri de săgeţi, alţii îşi aruncau arbaletele ca să se suie pe baricade cu ghioaga sau cu securea în mînă. În cîteva minute vreo cincizeci dintre cei mai furioşi apărură în vîrful baricadelor din strada Saint-Sauveur unde comanda Valois. Urlete întîmpinară apariţia lor. Printre haimanale, se ivi un fel de panică, arcaşii începeau să descindă de pe baricade.

Atunci, o femeie cu sînul gol, cu fusta prinsă în brîu, cu braţele goale, cu o secure în mînă, sări înainte. În urma ei, două, trei, zece femei se repeziră blestemînd.

Astfel că, din amîndouă părţile baricadei, oamenii se suiau, se agăţau, cădeau, se sculau, ca să se repeadă iar, şi în curînd, în vîrful baricadei, se auziră strigăte. Arcaşi şi tîlhari, bărbaţi, femei, se amestecau. Loviturile plouau şi răsunau ciudat pe căşti şi pieptare… securile scînteiau la soare, şi în furnicarul acela grozav, de trupuri înlănţuite, de arme care se ciocneau, de vaiete, de înjurături, printre cadavre, un om în picioare, dezarmat, azvîrlindu-şi spada, apărea ca silueta fantastică a unei fantasme de coşmar. Cu o mişcare uniformă, potolit, cu gesturi socotite, Guillaume Bourrasque apuca, unul cîte unul, pe arcaşii care se suiau pe baricade. O clipă îl vedeai ridicînd pe cîte cineva în braţe, apoi, cu un strigăt năbuşit omul făcea o curbă prin aer şi cădea strivit la picioarele baricadei.

— Hei! tovarăşe! ţipa Riquet Haudryot. Nu glumeşti! Nu-mi mai laşi nici unul!

— Dublu şase! zbieră Guillaume Bourrasque, azvîrlind un arcaş.

Riquet se lupta cu sabia. Sărea de la un capăt la altul al baricadei, cu o mlădiere de maimuţă. În jurul lor treizeci de haimanale, femei şi bărbaţi, loveau din răsputeri.

În strada Saint-Sauveur domnea o tăcere grozavă.

Pe baricadă nu mai era nimeni, decît Guillaume cu Riquet. În stradă, arcaşii se retrăgeau luîndu-şi răniţii şi lăsînd vreo cincisprezece morţi. Valois chemă în juru-i pe ofiţeri şi, galben de mînie, strigă:

— O mie de galbeni… celui care-i va ucide pe aceşti doi mizerabili.

— Valois, strigă Riquet. Dă-mi mie o mie de galbeni şi voi muri de rîs!

Săgeţile începură să şuiere în jurul celor doi tovarăşi.

— Să ne dăm jos, zise binişor Guillaume, aici totul e liniştit, pînă mîine. Nu mai putem petrece…

Se coborîră şi se îndreptară spre baricada de la Piètres. Dar, în minutul acela, un vuiet enorm străbătu strigătele Curţii Minunilor, venind dinspre strada Francs-Archers. Guillaume şi Riquet se repeziră într-acolo; respinşi de trupele lui Marigny, calicii dădeau înapoi în dezordine.

Bourrasque cu Haudryot porniră înainte, strigînd:

— Săriţi pe ei! Moarte arcaşilor!

— Unde vă duceţi, tovarăşi? zise un om, aşezîndu-se în faţa lor.

Era Bigorne.

— Nu vezi că dau înapoi ai noştri?

— Ei şi! zise Bigorne, făcînd cu ochiul, lasă-i să dea înapoi!…

Ce se petrecea în strada Francs-Archers? Acolo, Marigny îşi dusese cea mai importantă parte a trupelor sale, nu numai pentru că nu era baricadă, dar pentru că uliţa, fiind mai largă, înlesnea înaintarea în bloc.

Primul ministru comanda în persoană, la spatele cetelor de arcaşi, rînduite să meargă una în spatele celeilalte. În faţa locuinţei lui Marigny, regele, suit pe un butoi, asista de departe la luptă şi dădea din picioare şi ţopăia de înflăcărat ce era. Lîngă el era Valois, care sosise să-i anunţe că baricada Saint-Sauveur nu se putea lua. În acelaşi timp se apropia şi Chîtillon, care-i spunea că cincizeci din oamenii lui nu se mai puteau lupta în faţa baricadei Piètres, care era imposibil să fie cucerită.

— Puţin îmi pasă! striga Ludovic. Haimanalele astea nu ştiu ce-i arta războiului. Uitaţi-vă! Au lăsat liberă trecătoarea cea mai de seamă şi luptătorii mei or să-i facă terci. Doamne, Dumnezeule!… De ce nu pot chiar eu…

— Sire, zise Valois, ar fi nedemn din partea Maiestăţii Voastre să vă vadă cineva luptînd contra unei adunături de cerşetori…

— Într-adevăr, dragă unchiule, dar mor de necaz de titlul ăsta de Majestate.

Ludovic era sincer. În clipa aceea ar fi dat dracului coroana. Marigny, cu seniorii săi mai cu seamă, se căzniseră mult ca să-i probeze că regele Franţei nu se putea bate cu sluţii aceia.

Şi el turba de necaz, dar se mîngîia cu gîndul privind cum se dă marele asalt din strada Francs-Archers.

Cavalerii săi, seniorii, cei mai grozavi militari, erau în capul trupelor.

Şi trebuie să spunem că, dintre toţi nobilii aceia, nici unul nu înşfăcaseră ghioaga sau securea.

Unii dintre ei nu aveau decît cîte un simplu pumnal în mînă, alţii cîte o spadă mică; nici unul nu ţinea vreo armă de război. În fruntea lor se ţinea Marigny.

Era posomorît şi privirile-i scînteiau ca nişte fulgere, care ar fi străbătut nori negri.

Durerea lui de tată era mai mare ca a oricărui alt sentiment. Fără îndoială, nădăjduia ca cea dintîi săgeată trimisă de calici, să fie pentru el.

Mergea în fruntea tuturor, cu pas hotărît. Şi în mînă ţinea un bici de cîini. Asta era arma lui.

În urmă-i veneau trei-patru rînduri de seniori tăcuţi şi dispreţuitori. În spatele seniorilor (floarea curţii regelui Ludovic) păşeau arcaşii, suliţaşii, purtătorii de baltage, în grupuri compacte, care urlau şi se îndemnau la omor. Era o privelişte impunătoare. Blestemele porneau de pretutindeni.

Deodată, Marigny ajunse în faţa ticăloşilor şi strigă:

— Înapoi, cîini!…

— Pe ei! Pe ei! urlau arcaşii.

Şi atunci, lucru grozav de văzut, s-ar fi zis că Marigny voia să înăbuşe singur marea răscoală… s-ar fi zis că omul acela numai prin înfăţişarea lui, înspăimînta cerşetorimea; el era autoritatea, puterea, porunca!

Şi fu dat să se vadă, da, se văzu gloata ticăloşilor dînd înapoi în faţa privirii lui.

Un hohot de rîs grozav răsuna în rîndurile seniorilor.

— Ura! Ura! strigară arcaşii, care se mişcară, gata să se repeadă unii peste alţii.

Marigny ridică mîna şi-i opri, îi sili să înainteze cu pas potolit, în timp ce regele ţopăia de bucurie văzîndu-l cum făcea pe haimanale să dea înapoi sub focul privirilor lui.

Galben de mînie, Valois asista la acel triumf nemaipomenit, care putea să-i redea rivalului său toată gloria şi puterea.

Marigny înainta mereu. În faţa lui, haimanalele, bondocii, cerşetorii, toţi bandiţii, înspăimîntaţi, dădeau înapoi, zbierînd.

— Înapoi cîini!

Şi, într-adevăr, păreau ca nişte haite mari, de cîini, pe care conducătorul lor, îi stăpînea cu biciul în mînă.

Dădeau înapoi, se împrăştiau… înjurau groaznic, dar fugeau, se împingeau, se înapoiau în dezordine în Curtea Minunilor…

Şi Marigny intra în Curtea Minunilor unde din toate părţile răsunară vaietele, rugăminţile de iertare!… Şi, după Marigny intrară seniorii!… În urma seniorilor, două mii de arcaşi!…

Toată lumea asta năvălise în Curtea Minunilor.

Uşile caselor se deschideau repede şi de pretutindeni ticăloşii, ca nişte iepuri care îşi caută culcuşul, se năpusteau spre ulicioare şi se mistuiau, care încotro.

Arcaşii se orînduiau de luptă, în mijlocul Curţii…

Revolta era învinsă!…

— Acei care ţin la viaţă să se supună! strigă Marigny, cu un glas care domina vuietul dezlănţuit.

În clipa aceea un zgomot groaznic răsună în strada Francs-Archers.

Apoi îndată, una după alta, bubuitura aceea înspăimîntătoare, se repetă de două trei ori, şi după aceea începu un bubuit necurmat, pe cînd, din fundul străzii, se înălţa un nor gros, în spirale cenuşii.

Arcaşii, ofiţerii, cavalerii, seniorii, cu toţi se întoarseră spre partea unde se forma norul acela gros, din care ca din fundul unor nori vijelioşi, se auzea tunînd, şi toţi strigară îngroziţi, toţi se repeziră sau voiră să fugă…

Era, însă, prea tîrziu!

În acelaşi moment, cerşetorii, secăturile, mişeii, bondocii, bandiţii, toată lumea aceea extraordinară, care avusese aerul că fuge în faţa biciului mînuit de Marigny, toate fiinţele acelea zdrenţăroase, soioase, sălbatice care pieriseră prin toate ulicioarele, ascunzîndu-se ca un pîlc de iepuri surprinşi de vînători, bărbaţi şi femei armaţi cu securi, cu suliţe, săbii, pumnale… cu toţii, ca un semn, apăreau din nou şi se repezeau asupra trupei lui Marigny. Se învîrteau în jurul ei, urlau, blestemau şi fiecare înjurătură era urmată de o lovitură dată în piept, în cap, pretutindeni. Părea o turmă de demoni zbierînd, vreo patru cinci mii, poate, alcătuind ca un fel de vîrtej care învăluise pe nenorociţii arcaşi, ce-şi aruncau armele… pe seniori care, nemişcaţi şi galbeni ca ceara, aşteptau moartea, şi, în fine, pe însăşi Marigny îngrozit.

Strada Francs-Archers era închisă sau, mai bine zis, nu mai exista, spre partea care învecina Curtea Minunilor.

Casele din amîndouă părţile nu mai erau decît un morman de ruine.

Părea un munte de pietre, bîrne, moloz, ţigle, ca şi cum un ciclon ar fi nimicit acel colţ al Parisului.

În Curtea Minunilor, nu se mai putea intra. Şi nici nu se mai putea ieşi.

Enguerrand de Marigny, cincizeci de nobili, două mii de cavaleri, două mii de arcaşi erau prizonierii bandiţilor şi ai calicilor…

Se zice că întocmai ca Priam în faţa Troiei nimicită, regele Ludovic îşi smulse părul de deznădejde.

— Bravii mei cavaleri! urlă el.

— Sire! porni alături de dînsul, un glas, care semăna cu şuieratul şarpelui. Cere-i, după cum îşi cerea Cezar legiunile lui Varus! Întreabă-l ne Enguerrand de Marigny… cine i-a condus în această cursă!

Regele se întoarse şi-l recunoscu pe Valois.

— Să-i scăpăm, strigă el. Săriţi!…

Ludovic, care se repezea cu sabia în mînă, fu oprit. Ar fi trebuit opt zile de muncă ca să se mai poată trece prin acea stradă, admiţînd că muncitorii ar fi putut lucra fără să se teamă de săgeţile haimanalelor.

Iată ce se petrecuse:

Vreo cinci şase case din fiecare parte a străzii, fuseseră minate, săpate pe sub temelie, pe cînd o trupă de vreo şase sute de haimanale, sub ordinele ducelui de Thunes, se luptau de două zile cu arcaşii, răspunzînd la înjurături prin ameninţări şi insultelor cu blesteme.

Aşadar, pe cînd oamenii ducelui de Thunes îi hărţuiau pe arcaşii regelui, pe cînd trupele regale se concentrau încetul cu încetul, pe cînd şefii hotărau să-şi îndrepte sforţarea cea mai de căpetenie în acea stradă, unde, ei credeau că răzvrătiţii nu avuseseră vreme să înalţe baricade, Buridan însuşi se ocupa cu munca aceea subterană.

Casele minate fură susţinute cu bîrne pe dinăuntru. De capătul fiecărei bîrne fu legată cîte o frînghie lungă. După ce Marigny trecu, urmat de cavaleri şi de companiile a căror comandă o avea, Buridan sună din corn. Era semnalul.

Zece oameni prinşi de frînghii traseră deodată… Bîrnele căzură… zidurile se prăvăliră…

Mormanele de pietre şi dărîmăturile care acopereau strada la o înălţime mare, alcătuiră o puternică baricadă. Atît numai că în loc să fie făcută înainte, baricada aceea se înălţase după atac.

Buridan se întoarse în Curtea Minunilor urmat de Lancelot Bigorne şi de Gautier d’Aulnay.

Gautier puse mîna pe pumnal şi se îndreptă spre Marigny.

Buridan îl apucă de umăr.

Gautier se opri.

În jurul lor, blestemele şi înjurăturile răsunau, haimanalele săreau, arcaşii alergau nebuni de spaimă; peste tot zornăiau zgomote groaznice, vaiete, gemete, ţipetele ascuţite de femei care-şi îmboldeau bărbaţii la măcel…

— Unde te duci? zise Buridan, năduşit şi negru de praf.

— Mă duc să-l ucid! strigă Gautier.

— Nu! îl opri Buridan.

— E prizonierul nostru! răspunse Gautier scrîşnind din dinţi.

— E oaspetele meu! zise Buridan.

Gautier îşi ridică ochii însîngeraţi spre cer şi începu să plîngă.

— Gautier, zise liniştit Buridan. Am jurat Myrtillei că nu-l voi ucide!… Am jurat… Înţelegi tu? Acum… fă cum vrei!

Gautier îşi rupse pumnalul şi-i aruncă frînturile.

Buridan se repezi pînă în mijlocul Curţii Minunilor. Un cavaler îi dădu o lovitură de sabie care-l atinse în umăr. În clipa aceea cavalerul căzu, doborît de pumnalul lui Guillaume Bourrasque. Buridan sări pe estrada vecină, cu steagul bandiţilor.

Sună din corn.

O droaie de săgeţi zburară în jurul lui fără a-l atinge.

Buridan mai sună odată.

— Doborîţi-l! urlă Marigny. Averea mea întreagă aceluia care-l va ucide pe acest om.

Douăzeci de arcaşi se repeziră. Dar, în jurul estradei, se ciocniră de o droaie de cerşetori, cu feţe înspăimîntătoare. Era garda de onoare a căpitanului Buridan.

Buridan sună pentru a treia oară.

În acelaşi timp, în toate părţile, în Curtea Minunilor, securile căzură la pămînt, pumnalele, suliţele se aplecară, vuietul se potoli…

Nu se mai auzi decît gemetele răniţilor, ca murmurul valurilor care lovesc stîncile, după vijelie.

Lupta se sfîrşise.

Fiecare senior avea în jurul lui cîte trei-patru dintre păcătoşii aceia.

Arcaşii, încă în putere, erau împinşi într-un colţ.

Buridan se coborî de pe estradă, se îndreptă spre Marigny şi-l salută.

Apoi se apropie de el, şi palid, de-abia vorbind, murmură:

— Monseniore, fiica voastră mi-a dat ordin să vă scutesc.

— Cîine de cerşetor! strigă Marigny.

— Monseniore, urmă Buridan, vreţi să iertaţi pe fiica voastră?…

— Dacă ar fi aici, aş înfige pumnalul în ea! urlă Marigny.

— Monseniore, urmă Buridan, vreţi să-mi daţi mîna Myrtillei?

— Blestemat să fii! strigă Marigny.

— Ei bine! O iau! zise Buridan.





VIII. CEI DOI REGI



Două ore după luptă, în locuinţa în care Marigny îşi stabilise cartierul general şi unde îşi revăzuse copila şi pe Mabel, în acea sală chiar, în care avusese loc scena de care vorbim, Ludovic Vicleanul, Valois, Chîtillon şi alţi cîţiva, ţineau consiliu.

Necazul regelui era grozav şi, după ce se manifestase în gesturi extravagante, sfîrşise cu o furie nebună.

Abătut, Ludovic asculta sfaturile intimilor lui şi îndeosebi ale lui Valois care se rezumau într-unul singur:

— Să ridice asediul! Da, Sire! repetă unchiul regelui. E singura şansa pe care o avem să ieşim din încurcătură, în chip onorabil. Trebuie să răspîndim vestea că era vorba de o simplă demonstraţie. Trebuie să ne retragem trupele. Şi, peste trei luni, vom reîncepe atacul, pregătindu-l mai bine. Ah! dacă aş fi fost eu însărcinat să-l prepar! Dar aveam încredere deplină în priceperea ministrului vostru…

Ludovic şovăia. Inima lui mîndră, se revolta împotriva umilirii în cazul unei retrageri!

De altă parte, dacă ar fi stăruit, însemna să sufere o înfrîngere sigură. Şi, încă ce înfrîngere!

— Cine ştia la ce dezlănţuiri pătimaşe s-ar fi putut da pătimaşii aceia!…

— Oh! gemea regele, muşcîndu-şi pumnul, de ce nu-i o luptă în cîmp deschis! De ce nu ne putem bate, cu dracii ăştia, corp la corp?

— Sire, ne vom răzbuna şi încă straşnic. E, însă, un mijloc să sfîrşim… Cît priveşte îndeplinirea ameninţării Maiestăţii Voastre, aduceţi o mie, zece mii, douăzeci de mii de mănunchiuri de găteje. În loc să înconjuraţi Curtea Minunilor cu trupe, împrejmuiţi-o cu un zid de vreascuri. O mie dintre oamenii noştri să le dea foc, în acelaşi timp, de pretutindeni. Vom pîrli pe lupii ăştia, în chiar vizuinile lor. Dar… ar fi să ardeţi şi jumătate din Paris. Şi ar însemna să ardeţi şi pe toţi nobilii prizonieri acolo, împreună cu cei două mii de arcaşi, care au pătruns în vizuină. Dacă regele vrea, eu dau ordinele.

— Sire, zise Chîtillon, cu hotărîre. Nu-i puteţi condamna nici pe tovarăşii noştri prizonieri, nici oraşul care ar suferi un dezastru groaznic: trebuie să ne retragem.

În minutul acela, cineva se suia repede pe scară.

— Lăsaţi să intre! zise Ludovic, ascultînd. E poate vreo veste bună.

Chîtillon se duse să deschidă uşa şi se întoarse zăpăcit:

— Sire, zise el, e unul din prietenii noştri prizonieri. E Malestroit.

— Bravul meu Geoffroy? strigă, bucuros, regele. Să intre!

— Iată-mă, Sire! zise Geoffroy de Malestroit, pătrunzînd în odaie. Dar trebuie să anunţ pe rege că sunt urmat de doi ambasadori din partea bandiţilor şi că răspund de viaţa lor.

— Ai făgăduit lucrul ăsta, Malestroit?

— Am făgăduit şi mai mult! Am promis că aceşti oameni vor putea vorbi în faţa regelui.

— Şi cui i-ai promis, Malestroit?

— Căpitanului Buridan, Sire. Şi căpitanul Buridan mi-a zis: „Mă încred în cuvîntul tău, cavalere Malestroit, mă încred în mărinimia regelui”. Făgăduind Sire, trebuie să declar că am greşit. Dacă regele nu-mi confirmă cuvintele, mă înapoiez să mă dau pe mîinile lor.

Malestroit se retrase mai la o parte şi aşteptă cu braţele încrucişate.

Regele căzu pe gînduri. El era un om slab. Avea, uneori furii copilăreşti, dar nu era rău. O voinţă hotărîtă îi ţinea lesne capul. Şi, în fundul acelei inimi, începuse să încolţească o mare îngrijorare pentru prizonieri.

— Un cavaler trebuie să-şi ţină cuvîntul, zise Ludovic, şi, pentru că ai făgăduit în numele meu, oricît ar fi de ciudată solia, îi voi primi pe aceşti oameni.

Geoffroy de Malestroit se duse la uşă şi făcu un semn.

Doi oameni intrară, înaintară, şi se închinară în faţa regelui, care îi privi cîteva clipe în tăcere. Străinii nu păreau nici mîndri de victoria lor, nici stînjeniţi de persoana în faţa căreia aveau cinstea să se înfăţişeze.

— Cine eşti? îl întrebă, în sfîrşit, Ludovic pe unul din ei.

— Ducele de Thunes! răspunse omul.

— Şi tu? urmă regele, adresîndu-se celuilalt.

— Sunt supranumit Hans, regele calicilor.

Hans se aplecase încă odată, mai mult cu bunăvoinţă, decît cu umilinţă, în faţa regelui. Acum sta drept; faţa lui monstruoasă era plină de viaţă; în ochi îi licărea atîta inteligenţă încît urîţenia bestială a acelei figuri trecea neobservată, parcă.

— Tu eşti regele calicilor? zise Ludovic. Şi… dacă aş da ordin să te spînzure.

Hans zîmbi şi răspunse:

— Nădăjduiesc să vă pot arăta, în curînd, cît de puţin mă tem de moarte. Dar, vă spun dinainte cinstit că dacă puneţi să mă spînzure, au să se întîmple nenorociri mari pentru Măria Voastră şi ai voştri.

— Sire, interveni Malestroit.

— Tăcere! zise Ludovic. Am spus că aceşti oameni pot vorbi. Haide, tu, pentru că eşti regele, vorbeşte! Ce ai să-mi spui, în numele tău?

Hans, îşi îndreptă corpul colosal.

— În numele meu? întrebă el mirat. Nimic, Sire! Sau, cel puţin, ce aş avea de povestit ar fi cam lung, atît de multe v-aş spune că n-aţi putea să mă ascultaţi cu răbdarea trebuitoare. Deci, voi vorbi în numele acelor care m-au trimis.

— Fie!… Ce vor să-mi ceară?

— Puţin lucru, Sire. Curtea Minunilor vă cere să retrageţi companiile de arcaşi pe care le-aţi pornit împotriva ei.

— Atît?

— Curtea Minunilor vă cere să-i respectaţi şi să-i confirmaţi privilegiile care i-au fost acordate de regii, predecesorii voştri, şi anume: dreptul să-şi aleagă regele lor, ducii, conţii, breslaşii lor, dreptul de a-şi avea poliţia lor în cuprinsul regatului calicilor, precum şi celelalte drepturi pe care le cunoaşteţi. Dar, printre acele privilegii, Sire, e unul pe care-l vom păstra pînă la moarte. Sau va dura acest privilegiu, sau nu va mai fiinţa Curtea Minunilor.

Mirat de acea demnitate care se manifestă în cuvîntarea, în gesturile şi în ţinuta banditului, regele îşi îndreptă privirea spre el.

— Care e acel privilegiu? întrebă el.

Hans răspunse:

— De cînd există istoria lumii, numai două fiinţe, pînă la ceasul ăsta, îl au în puterea lor: Dumnezeu şi cerşetorul. Dacă nenorocitul condamnat, care urmează să moară şi pe care pedeapsa voastră îl trimite la rug sau la spînzurătoare, ar izbuti să scape din mîinile arcaşilor voştri, de cum intră în biserică sau în Curtea Minunilor, în casa Domnului sau în casa cerşetorului, dreptul lui la viaţă devine inviolabil. Sire! Cerşetorul are dreptul de graţiere cît timp îşi întinde mîna pe capul condamnatului. Luaţi seama, Sire! Atingîndu-vă de acel drept, poate că aţi atins şi dreptul ceresc. Încă odată, rege, luaţi seama. Cînd veţi distruge drepturile Dumnezeieşti poate că le veţi distruge chiar pe ale voastre. Autoritatea voastră este aceea… pe care v-a dat-o Dumnezeu. Dacă o suprimaţi pe una, o stingeţi pe cealaltă. Totul se înlănţuie, de la rege la Dumnezeu, de la Dumnezeu la cerşetor. Numai un ineluş de s-ar rupe şi, meşteşugita clădire pe care se reazemă lumea, se prăbuşeşte.

Regele, Valois, Chîtillon, Malestroit şi ceilalţi care erau de faţă priveau cu mirare pe bruta care vorbea potolit şi în vorba căruia un filosof ar fi deosebit o ironie blîndă, dar Ludovic, ca şi cum ar fi vrut să scape de sub influenţa banditului, clătina din cap, necăjit şi strigă:

— Ştiu ce vrei să spui: e vorba de Buridan, de Gautier d’Aulnay, de Bourrasque, de Haudryot şi Bigorne, în sfîrşit. Dar, m-au ofensat adînc şi… vor muri.

— Dar Lancelot Bigorne, Sire?… După cele ce mi-a istorisit îi făgăduiserăţi…

Regele şovăi.

— Acesta m-a făcut să rîd! zise el luminîndu-se în sfîrşit la faţă. Şi, pe Dumnezeu, prilejurile în care se rîde sunt rare pentru ca să nu-l răsplătim pe cel care ne-a făcut să rîdem. Vei spune, dar, lui Bigorne, că ceea ce am spus la Turnul Nesle e sfînt. Să vină la Luvru să-mi ceară iertare. Nu am nici un măscărici la Luvru, – îi ofer acest post. Cît despre ceilalţi sunt osîndiţi!

— Nu vă cer graţierea lor Sire, zise liniştit regele calicilor. Vă cer să respectaţi Dreptul Curţii Minunilor. Pentru ca acei oameni să fie prinşi, arcaşii voştri trebuie să încerce să-i smulgă cu forţa şi cu armele în mîini din adăpostul lor, şi… asta nu se va întîmpla! Sire, am venit ca sol; vă cer numai atît: ca privilegiile noastre, recunoscute de străbunii voştri, să fie menţinute şi de voi.

— Primiţi, Sire! îi suflă Valois la ureche.

— Sire, zise Chîtillon în locul vostru aş primi.

— Şi dacă nu voi primi? zise Ludovic, posomorît şi tulburat.

— În cazul acesta… ne vom apăra pînă la moarte. Dacă pier drepturile noastre, trebuie să murim laolaltă cu ele. Numai că, dacă ne condamnaţi Sire, îi osîndiţi şi pe aceia care sunt prizonierii noştri. Acest senior v-o poate spune.

— Aşa e! încuviinţă Malestroit. Sire, salvaţi pe cavaleri, floarea nobilimii voastre care, în vremea asta, sunt păziţi fiecare de cîte patru oameni înarmaţi cu pumnale. Dacă nu ne înapoiem pînă într-un ceas, aceşti şaizeci de cavaleri vor muri. Peste o oră cele două mii de arcaşi voi fi măcelăriţi, într-un ceas, zece mii de haimanale şi cerşetori, hotărîţi să moară, se vor împrăştia cu facle în mîini prin Paris.

Toţi cei de faţă ascultau, galbeni de spaimă.

Dimpotrivă ameninţările acelea îi pricinuiau regelui o furie înăbuşită, gata să se dezlănţuie în orice clipă.

— Pe Dumnezeul meu, strigă el, mă mir că un militar nobil poate să devină Parlamentarul acestor porci scîrboşi. Malestroit, bănuiesc că frica a trebuit să-ţi fie groaznică, pentru că să te-mboldească să vorbeşti astfel.

Regele lovea cu pumnul braţul fotoliului pe care şedea. Furia îi sta gata să izbucnească. Se sculă ca pentru a da ordin.

În aceeaşi clipă, regele calicilor îngenunche. Ludovic se opri, nedumerit.

Hans se ploconi pînă la pămînt.

O tăcere de moarte domnea în sală.

Regele care răsufla greu, privea spre banditul îngenunchiat la picioarele sale, şi acea ţinută umilă îl făcu să ia o înfăţişare de îngîmfare. Faţa i se liniştea. Poate că acel gest de umilinţă al omului pe care nimeni nu-l putea supune niciodată, scăpa Parisul de un cataclism.

— Ai să-mi faci vreo rugăminte? îl întrebă Ludovic cu glas îmblînzit.

Hans îşi ridică capul. Şi pe fruntea lui luci o rază de trufie mai curată decît aceea de pe faţa regelui.

— Majestate, zise regele calicilor, de mult foarte de mult, mi-am jurat mie însumi de a nu mă umili în faţa nimănui pe lume, chiar de-ar fi un prinţ ca voi! În ziua cînd mi-am jurat aceasta mi-am zis că: minutul primei mele umiliri va fi şi acel al morţii mele. Sire, mă umilesc în faţa voastră. Deci ascultaţi acum dorinţa supremă a unui muribund.

— Vorbeşte! zise Ludovic cu vocea înduioşată.

— Sire, nu ameninţ, Sire, mă rog. Mă rog umil să vă fie milă nu de noi, dar de oraşul vostru, de Paris, de boierimea voastră, de vii chiar, Sire, un cuvînt al vostru e bucurie, e liniştea, buna înţelegere pe care n-o voi plăti-o prea scump cu moartea mea. Juraţi Sire, juraţi rege, să respectaţi privilegiile Curţii Minunilor, şi îi veţi avea îndată pe slujitorii şi pe prietenii voştri!…

Regele şovăia. Nu mai era necăjit.

Dar se temea de umilinţa de a da înapoi, să-şi recunoască înfrîngerea.

— Sire! strigă Hans, Dumnezeu şi cerşetorul au dreptul de adăpostire. Voi însă aveţi dreptul de graţiere. Iertaţi, Sire! şi veţi fi ca un Dumnezeu, şi veţi fi învins prin bunătate şi generozitate…

— Aşadar, faci apel la bunăvoinţa mea?

— Da, Sire! zise cu umilinţă regele calicilor.

— Şi zici că, drept recunoştinţă a clemenţei mele regale, seniorii mei voi fi eliberaţi?

— Da, Sire!

Regele se sculă. El ridică mîna.

— Iert, zise el. Jur pe Maica Domnului şi Christos, jur să menţin privilegiile breslei cerşetorilor. Conte de Valois, dă ordine să se retragă îndată trupele noastre. Dar santinelele şi patrulele să supravegheze mereu Curtea Minunilor. Vreau ca nici un arcaş să nu intre acolo să aresteze pe criminalii ale căror nume au fost strigate în mulţime de crainicii noştri. Dar porunceşte că dacă Buridan cu tovarăşii lui vor ieşi din domeniul unde se întinde dreptul de adăpost, să fie prinşi şi daţi pe mîna judecătorilor noştri.

Hans se ridică.

— Sire, mulţumesc! Să se dea drumul prizonierilor, de îndată! adăugă el, întorcîndu-se spre ducele de Thunes. Să se abată baricadele. Totul să se liniştească…

Ludovic şi cu cei de faţă nu-l pierdeau din ochi pe Hans. Ducele de Thunes ieşi şi se îndreptă, repede, spre Curtea Minunilor. Hans scoase atunci pumnalul pe care-l purta la brîu.

— Sire zise el, aţi jurat pe Maica Domnului şi pe Cruce să ne respectaţi privilegiile. Eu am jurat, să scutesc monarhia de-o crimă şi Parisul de ruşine. Aici facem un legămînt de la rege… la rege! Nu vă oblig să-l semnaţi. Dar iscălesc eu! Şi iscălesc cu sîngele meu…

În minutul acela, Hans îşi înfipse pumnalul în piept.

Tăişul pătrunse adînc. El îl lăsă în rană. Cîteva secunde rămase în picioare, dar faţa i se prefăcea ca de ceară.

Regele şi cu cei prezenţi îl priveau încremeniţi dar şi cu un simţ de admiraţie.

Hans murmură cu glas slăbit:

— Vedeţi pentru ultima oară figura unui om care nu s-a umilit niciodată şi, acela moare, pentru că a jurat odată pentru totdeauna să moară în ziua cînd şi-o pleca capul în faţa unui om ca şi dînsul!… Adio, fiţi fericiţi!

El întinse mîinile şi căzu greoi la pămînt. Murise.

Regele Franţei îşi scoase încet pălăria.



*

* *

A doua zi, Curtea Minunilor îşi reluase înfăţişarea obişnuită în afară de colţul străzii Francs-Archers, care fusese dărîmat. O zi şi o noapte de muncă stăruitoare erau îndestulătoare haimanalelor să facă să dispară orice urmă de luptă. A doua zi, avu loc un mare consiliu între Buridan, Bourrasque, Haudryot, Gautier şi Lancelot.

Buridan făgăduise să-l scape pe Philippe.

Înainte de a se duce să-şi vadă mama şi logodnica, voia să se ţină de cuvînt.

Dar îndeplinirea făgăduinţei dată lui Gautier era grozav de grea. Cîtă vreme tovarăşii lui ar fi stat la Curtea Minunilor, erau în siguranţă. Dar în afară de hotarele adăpostului, confirmate solemn de Ludovic al X-lea, ei redeveneau condamnaţi la moarte, ale căror capete fuseseră puse la preţ.

În realitate erau tot pe atît prizonieri în Curtea Minunilor pe cît ar fi fost şi într-o fortăreaţă. Vom reveni asupra acelui consiliu ţinut în locuinţa căpitanului Buridan căruia i se atribuia cu atît mai mult titlul de căpitan cu cît Hans murise, căci în acel consiliu se petrecu un fapt de care trebuie să vorbim.

Vom spune numai că Lancelot Bigorne avusese o întrevedere cu ducele de Thunes, care-i spusese tot ce vorbise cu regele Ludovic în privinţa lui. Bigorne ascultase toată discuţia. Apoi îşi zise:

— Deoarece stăpînul meu, Buridan, e destul de nebun ca să nu se agaţe de norocul care-i iese în cale, deoarece nu vrea să plece la Paris înainte de a fi salvat pe celălalt nebun, care se numeşte Philippe d’Aulnay, nu văd decît un mijloc de a potrivi lucrurile… să fac şi eu pe nebunul!…





IX. LANCELOT BIGORNE FACE PE NEBUNUL



Nu era uşor lucru să încerci să-l scapi pe Philippe d’Aulnay. Şi mai înainte de toate trebuie să te întrebi oare mai trăia?

Apoi… unde era?

Aceste întrebări fără răspuns se apucase să le rezolve Lancelot Bigorne. Planul lui era foarte simplu: avea să se ducă la Luvru să capete încrederea regelui deja bine dispus faţă de el, şi acolo chiar, în locul de unde se puteau dobîndi toate informaţiile, ar fi putut afla tot ce ar fi voit. Greutatea era să ajungă la Luvru fără încurcături, adică să treacă printre străzile care încercuiau Curtea Minunilor.

— Adio, tovarăşi, zise Lancelot lui Guillaume şi lui Riquet.

— Cum… adio?…

— Plec. Mă plictisesc grozav aici. Mi s-a urît să văd numai feţe de moroi, de pitici, cocoşaţi, orbi, ciungi… vreau să văd un rege de aproape şi mă duc, de-a dreptul, la Luvru.

— E nebun! strigă Riquet.

— Tocmai astfel şi nădăjduiesc să ajung, zise Lancelot.

Şi plecă fără să mai spună nimic. Apucînd pe strada Saint-Sauveur, încercă mai întîi să se îndrepte spre strada Tirevache, cu gîndul să se oprească la Noël-Picioare-Strîmbe. Uliţa, chiar în afară de marginile regatului calicilor, era cu totul liniştită. Bigorne zări vreo cinci-şase arcaşi, care jucau zaruri în fundul unei cîrciumi.

Arcaşii păreau că nu-l văd.

Bigorne îşi frecă mîinile de bucurie şi înaintă mai repede. Un om gros, cu faţa veselă, care-l privise bine, intră în cîrciuma unde erau arcaşii.

— Bine! zise Lancelot, unde sunt santinelele? Unde sunt patrulele? Hotărît lucru, e mult mai uşor să ieşi din Curtea Minunilor decît îmi închipuiam.

Deodată pufni de rîs.

— Dar onoratul Simon Malingre? Dar onorata Gillonne? Aceşti buni prieteni, pe care, pe legea mea, i-am uitat în locuinţa pe care le-am pus-o la dispoziţie? Drace! de n-or fi murit de foame!… La urma-urmei, chiar de-ar fi pierit de foame, nu-i tot o moarte ca oricare alta?… Oricît ar dori…

— Stai! zise o voce, de-alături de el.

Lancelot Bigorne sări în sus şi încercă să fugă, dar cinci-şase mîini zdravene îl înşfăcară însă, şi-l ţinură bine. Într-o clipă i se legară mîinile la spate. Bigorne se strîmbă ciudat şi mormăi:

— Dacă Malingre şi cu Gillonne mor că n-au ce-şi vîrî pe gît, eu risc să pier cu ceva prea mult în jurul gîtului… Fiecare cu moartea lui!…

— Urmează-ne! urmă cu asprime aceeaşi voce.

— Hei! Şi unde să vă urmez, domnul meu?

— O să vezi. Porneşte!…

Lancelot Bigorne îşi dădu seama că orice împotrivire ar fi fost zadarnică; era înconjurat de arcaşi care-l tîrau, înghiontindu-l, spre o destinaţie necunoscută, dar la capătul căreia ştia că trebuia să găsească o temniţă cu nişte zăvoare straşnice.

La început, bietul Bigorne se gîndi la lucruri mult mai triste.

— La dracu, cu-atîta nenoroc care mă împinge să-mi vîr nasul tocmai în mijlocul unei patrule, care mă gîndeam că nici nu există!… Mare dobitoc mai sunt!

Umblă tăcut o vreme, cu nasul în jos, părînd dus pe gînduri. Dar tristeţea nu-i ţinu mult.

Îşi ridică capul şi începu să observe pe cei care-l duceau, şi un zîmbet viclean îi înflori pe buze.

Patrula care, ieşind din cîrciuma în care juca zaruri, îl arestase, era comandată de un sergent de la Chîtelet.

Acel sergent care, din prea mare precauţie, mergea alături de tristul Bigorne, avea o figură copilăroasă şi veselă, care părea că-i plăcea grozav acestuia. După ce Lancelot Bigorne îl privi îndelung pe individ, îi zise cu cel mai graţios surîs:

— Am să îndrăznesc să vă mai întreb domnule… unde mă duceţi?

— Ce-ţi pasă cîine! N-o să ajungi atît de repede, pe cît ar trebui, la spînzurătoare?

— Tocmai de-aceea, stimate domn… tocmai pentru că ştiu că nu mă aşteaptă decît funia, aş dori să aflu pe ce cale mă duci acolo… ca să luăm drumul cel mai lung… dacă se poate…

— Mai curînd sau mai tîrziu, hîrca ta spurcată o să sfîrşească tot prin a se legăna de o funie zdravănă şi cît mai bine unsă.

— Desigur!… Dar am păcatul să ţin la hîrca mea spurcată, cum spui dumneata, şi aş dori să se legene cît s-o putea mai tîrziu, oricît de plăcut ar fi acest exerciţiu. De aceea, te mai întreb încă odată: unde mă duci acum?

— Mergi înainte!… O să afli, cînd om ajunge! zise sergentul care, încîntat de prada lui, nu-şi putea stăpîni zîmbetul.

— Mă mîhneşte, domnule! făcu Lancelot, cu o demnitate plină de curtenie. După înfăţişarea dumitale cinstită, după chipul dumitale vioi si înţelept, crezusem că am găsit în dumneata un om de inimă, dar… văd bine că m-am înşelat şi nu eşti sensibil la acel sentiment care se cheamă… recunoştinţă… căci, la urma urmei, ar trebui să-mi fii recunoscător.

— Să-ţi fiu recunoscător? zise sergentul uimit, dar şi măgulit de acest compliment.

— Fără îndoială! urmă Bigorne, fără să-şi iasă din nepăsare. Fără îndoială! Nu-mi datorezi… zece galbeni?

— Hei! jupîne!… Ai înnebunit? Îţi datorez zece galbeni… eu? Şi, cum aşa?…

— Foarte simplu!… Pentru că m-ai arestat şi dus în loc sigur, domnul prefect sau monseniorul contele de Valois n-au să aibă încotro şi au să-ţi dea gratificaţia, pe care eu o valorez la zece galbeni. Căci… eu sunt o pradă de valoare.

— Cam aşa e! şopti sergentul îmblînzit.

— Deci, drept recunoştinţă pentru suma pe care o s-o cîştigi de pe urma mea, ai putea să-mi spui măcar locul unde mă duci.

— Hei! zise sergentul nehotărît. Şi, la ce folos că vrei să ştii lucrul ăsta?

— Pentru că, în cazul cînd acest loc n-ar fi acela pe care-l cred eu, aş putea să-ţi indic pe cel din urmă, şi atunci… n-ai mai primi zece galbeni gratificaţie, ci, la sigur, douăzeci, poate cincizeci sau chiar o sută! Auzi?… O sută!… O avere!

— Oh! oh! făcu sergentul, căscînd ochii fermecat. O sută de galbeni! Ia ascultă, haimanao! N-ai fi îndrăznit să-ţi baţi joc de un sergent de la Chîtelet?

— Răspunde, totuşi, întrebării mele. Pe urmă, vei vedea dacă eu glumesc.

— Fie! Spune-mi mai întîi unde ar trebui să te duc ca să mi se dea o sută de galbeni drept bacşiş, apoi îţi voi spune şi eu unde te duc.

— La Luvru! răspunse laconic Bigorne.

— La Luvru? făcu arcaşul, pufnind de rîs. O haimana ca tine la Luvru? Mii de draci! Prietene, se vede că nu eşti sănătos la cap! Dar… lucru făgăduit, e datorie curată!… Eu am să te duc drept la Temple, unde monseniorul de Valois, care te va interoga mai întîi, va hotărî soarta ta.

La auzul cuvintelor acestora, Lancelot Bigorne se înfioră, dar nu lăsă să se simtă nimic, şi răspunse foarte liniştit:

— Susţin ceea ce am spus: dacă vrei să pui mîna pe gratificaţie, trebuie să mă duci la Luvru.

— Şi ajunşi la Luvru, zise sergentul batjocoritor, poate o să trebuiască să te duc la rege?

— Chiar aşa! răspunse Lancelot liniştit. Chiar cu regele şi am treabă.

Drept orice răspuns sergentul se prăpădi de rîs de data asta.

Într-adevăr, ce ciudat lucru ca acest răufăcător, această sărăcie, să aibă de-a face cu regele? Era curată nebunie… să mori de rîs… şi tocmai de asta făcea şi sergentul nostru atîta haz.

Lancelot Bigorne nu se sinchisi de veselia aceea zgomotoasă. Se mulţumi să zică cu aceeaşi linişte:

— Du-mă la Luvru, anunţă-l pe rege că am să-i fac destăinuiri însemnate, numai lui singur, asupra celor ce s-au petrecut la Turnul Nesle, şi te încredinţez că regele mă va chema imediat. Te asigur că destăinuirile acelea sunt de aşa fel, ca s-o mulţumească pe Majestatea sa într-atît, încît nu o sută, dar chiar două sute de galbeni va da aceluia care mă va fi dus la dînsul…

Lancelot Bigorne părea cu totul încredinţat de ceea ce spunea.

Ca şi cum ar fi citit în mintea păzitorului său, Lancelot urmă şi mai liniştit:

— Ce-o să ţi se întîmple?… Nimic. Dacă am minţit, nu vei fi dat dovadă decît de un prea mare zel de a-ţi face datoria, şi… atîta tot! Vei sfîrşi prin a mă duce apoi la Temple. Dar, dacă spun adevărul, cîte laude şi cîte recompense n-ar cădea pe capul dumitale, care m-ai prins.

— Aşa-i! şopti omul.

— Ei, vezi? Ce-ţi spun eu? Du-mă la Luvru.

— Bine! făcu omul, hotărîndu-se. Am să te duc şi la Luvru; dar dacă m-ai minţi, dacă ţi-ai bate joc de mine… vai de pielea ta!

— Aşa să fie şi… să nu sufăr niciodată un chin mai mare decît cel de care mi-ai pomenit adineauri.

— La urma-urmei, zise sergentul, are dreptate. Hei! băieţi, urmă el, chemîndu-şi oamenii, ne ducem în altă parte. Vom merge mai întîi la Luvru. Dar… fiţi cu ochii în patru la banditul ăsta, căci, dacă ne-ar scăpa, am putea să-i luăm locul şi să ne dăm sufletul în cine ştie ce temniţă!…

Lancelot Bigorne nu mai zise un cuvînt, dar răsuflă uşurat, ca un om care a scăpat de o greutate care-l copleşea.

Trupa-şi schimbă direcţia, după ordinul şefului, şi după cîteva minute ajunseră la Luvru.

Acolo, altă istorie: fu nevoie să găsească un gentilom din casa regală, care să se însărcineze să-l anunţe pe rege.

În sfîrşit, după o lungă aşteptare, Lancelot fu dus în faţa lui Ludovic.

— Hi-han! făcu Bigorne drept salut.

Ludovic sări în sus. Era gata să dea un ordin straşnic, cînd… privindu-l mai bine pe prizonier, recunoscu pe omul care-l mîngîiase şi-l făcuse să rîdă.

Ludovic se îmblînzi şi strigă:

— Tu eşti, nebunule?…

— Văd cu plăcere că Monseniorul, regele meu, are memorie bună! răspunse Bigorne. Numaidecît mi-a zis pe nume…

Ludovic nu-şi stăpîni zîmbetul, la auzul acelei vorbe de spirit, şi apoi nu-şi regăsea pe bufonul care-l distrase, de care se entuziasmase, şi la care ţinea precum copilul încăpăţînat şi capricios la o jucărie a lui? În dispoziţia aceea sufletească, zadarnic încerca regele să-şi ia o înfăţişare aspră. Mulţumirea intimă i se citea pe faţă.

Avea aceleaşi apucături ca şi acel bufon dorit, după cum le avea în clipele lui de bună dispoziţie cu cîinele lui favorit.

Gesturile-i erau smucite, vocea certăreaţă şi, cu toate astea, surîsul îi era binevoitor. Plăcerea care-i licărea în ochi, i-o pricepea şi animalul care, simţind că stăpînul voia să se joace, sărea vioi în jurul lui, lătrînd vesel în sălile întinse şi sonore, gudurîndu-se fără să se intimideze de glasul lui aspru.

Gentilomii, ofiţerii, curtezanii încărcaţi cu galoane de aur care erau de faţă, începură să-l privească cu invidie pe calicul acela zdrenţăros, pus în lanţuri, care zîmbea cu toate astea în mijlocul păzitorilor săi, care nu-l pierdeau din ochi. Lancelot era nepăsător şi se legăna cînd pe un picior, cînd pe celălalt, cu un fel de obrăznicie, căci Lancelot Bigorne era prea şiret ca să nu priceapă toate acele nuanţe imperceptibile şi, de la prima vedere, recunoscuse că partida era cîştigată dacă juca bine.

Fizionomia lui se schimonosea în toate felurile şi era hotărît să exagereze grosolănia vorbei lui, să calce în picioare şi să sfîşie orice pretenţie de etichetă a Curţii.

Nu e vorba, nici nu prea avea noţiune de ceea ce însemna o etichetă şi, apucăturile lui naturale erau departe de a fi acelea ale unui curtezan.

De aceea, după ce răspunse regelui cu îndrăzneală, crezu că trebuie să mai zbiere odată, spre marea mirare a celor de faţă, dar spre nemărginita bucurie a regelui care, de data asta, porni pe un rîs nebun, făcînd haz totodată de „hi-hanurile” turbate ale lui Lancelot.

— Destul… ho! nebunule! făcu regele, văzînd că Lancelot nu se mai oprea… Ia să vedem. Ai să ne spui lucruri de seamă? Ei bine! nu mai face pe măgarul şi vorbeşte franţuzeşte.

— Nu fac pe nici un măgar, răspunse cu îndrăzneală Lancelot, ci sunt chiar un măgar… un măgar care zbiară şi care salută cu respect pe Majestatea voastră… un măgar mai măgar decît mine.

— Ce-ai zis? întrebă regele încruntîndu-şi sprîncenele şi potolind cu un semn pe cei din juru-i, indignaţi de îndrăzneala aceea.

— Fără îndoială, urmă Bigorne fără să pară că observă fruntea care se încreţea pe chipul său, fără îndoială! Trebuie să fiţi mai măgar ca mine… ca să-mi cereţi să vă spun ce ştiu… faţă de cincizeci de persoane… De ce nu chemaţi Curtea întreagă în sala cea mare de serbări? urmă el, ţintindu-l cu o privire expresivă pe rege.

Ludovic pricepu aluzia, prinse semnul făcut din ochi, şi fără să ia în seamă mijlocul întrebuinţat, fu convins şi de data asta prin priceperea şi devotamentul pe care credea că-l descoperă în Bigorne.

— Caraghiosul, are dreptate! şopti el.

— Vezi bine!… Ştiu eu asta!

În clipa aceea, unul din gentilomii de faţă făcu doi paşi înainte şi se apropie de rege ca şi cum ar fi vrut să-i spună ceva tainic.

— Ce este? zise regele. Vorbeşte domnule.

Gentilomul spuse cîteva cuvinte cu glas înăbuşit şi rezultatul fu că deodată surîsul binevoitor al regelui se stinse ca prin minune, şi se adresă lui Bigorne cu ton răstit, răutăcios, pe cînd autorul acelei schimbări neaşteptate se înapoia printre ceilalţi cavaleri.

— Ia ascultă ce mi se spune, jupîne, că ai luptat alături de acel bandit care se numeşte Buridan! Că ai fost prins pe cînd ieşeai din cloaca aceea infamă, din cuibul de crime şi de răzvrătire… care se cheamă Curtea Minunilor?

— Sire, zise Bigorne, care de data asta înţelesese că viaţa-i era în joc. Nu ştiaţi că eram în Curtea Minunilor?

— Desigur. Dar… te-ai luptat! Ai fost văzut lovind! E adevărat?

— Foarte adevărat, Sire!

— Recunoşti, dar? strigă regele.

— Şi mai mult chiar decît atît! Mă laud cu asta… Hi-han!… Şi, apoi… aş vrea să văd pe Majestatea Voastră, chiar oricît de Rege e el, cînd viaţa i-ar atîrna numai şi numai de viaţa altuia, cum depindea a mea de aceea a lui Buridan, n-aţi lupta pentru apărarea acelei vieţi, cum am făcut eu pentru seniorul Buridan? Uitaţi, Sire, cele ce v-am spus de soarta mea, legată de aceea a lui Buridan… numai dracul să-l ia! Această uitare mă mîhneşte, dar nu mă miră, căci vai! aşa e întotdeauna; cei mari uită toate cele ce privesc pe cei mici ca mine! Fă-i să rîdă! Să petreacă! Fă-le servicii! Îndatorează-i! Du-i unde stă închis scumpul lor unchi, în locul unde vor găsi proba trădării, şi numaidecît îţi şi propun o slujbă bună… Şi apoi, după ce s-au săturat de haz! După ce bietul Lancelot i-a făcut să rîdă cu lacrimi, te pomeneşti strigat: ticălos! porc! măgar! încăpăţînat! şi alte gingăşii la fel, pentru că îndrăcitul de Lancelot Bigorne are păcatul să ţină la hîrca lui şi neobrăzarea de a o apăra unguibus et rostro{1}, după vorba duhovnicului meu!… Şi eu, care veneam să-i cer înalta protecţie, ce spui? să mă devotez lui… eu care n-am părut că mă revolt şi nu mi-am apărat sărmana hîrcă decît ca s-o pun în serviciul regelui meu!… Bigorne, săracul de mine, mi se rupe inima şi se jeleşte… dar cel puţin, pe sfîntul meu patron Barnabé, toată lumea va afla cît sunt de necăjit!

Hi-hanuri jalnice puseră capăt acelui discurs fantastic şi îndrăzneţ căci, în acel moment, Lancelot Bigorne îşi juca viaţa pe-o singură carte.

Şi toate spusele lui erau întovărăşite de nişte jocuri de fizionomie atît de caraghioase; hi-hanurile de la sfîrşit fuseseră şi ele modulate pe un ton care ar fi înveselit pe cel mai trist om. Regele nu mai putu răbda, şi încă odată pufni de rîs, zicînd:

— Într-adevăr, uitasem că soarta ta e legată de aproape de aceea a banditului aceluia, şi – pe maica mea – şi eu aş fi făcut ca tine!… Dar, spune-mi acum, se vede că te-ai lepădat de el, deoarece l-ai părăsit pe Buridan?

— Fără îndoială! făcu Bigorne cu un ton blînd şi ipocrit. Şi de aceea, reamintindu-mi de făgăduielile făcute de regele meu, plecasem să-l caut şi să mă pun sub protecţia lui cînd aceste brute, el arăta din ochi pe oamenii care-l păzeau, – s-au aruncat asupra-mi ca un stol de corbi flămînzi şi m-au legat de ţi-i mai mare mila privindu-mă… şi m-ar fi tîrît cine ştie spre ce temniţă, dacă arcaşul acesta nu mi-ar fi ascultat ruga şi nu m-ar fi adus aici, pe răspunderea lui.

— Bietul Lancelot Bigorne! se înduioşă regele, pe jumătate batjocoritor, şi totodată mişcat. Ai fi intrat în noua ta slujbă de nebun pe un drum foarte trist, dar… nu-i nimic! M-ai făcu să rîd cu poftă şi-ţi voi plăti aceasta.

— Domnilor, urmă el întorcîndu-se spre nobilii încremeniţi. Vă prezint pe nebunul meu care, singur, are dreptul să spună adevărul cel mai neplăcut tuturor, şi… chiar mie…

— Mai cu seamă Vouă, Sire! întrerupse cu îndrăzneală Bigorne.

— Mai cu seamă mie! Bine. Caraghiosului nu-i toarce nimeni pe limbă! Păziţi-vă, domnilor! Cu toate astea, nimeni să nu îndrăznească să-mi supere bufonul, căci… nu i-ar merge bine. Şi dumneavoastră… ce mai aşteptaţi de nu desfaceţi sforile care strîng mîinile Majestăţi Sale… Nebunia?

Într-o clipă legăturile lui Bigorne fură tăiate şi, pe cînd păzitorii lui se îndepărtau de el cu respect, mai mulţi seniori veniră să-l salute, căutînd să se împrietenească cu puterea aceea care era pe vremea aceea „nebunul regelui”.

Prietenos, Lancelot le primea felicitările şi îmbrăţişările cu o bunăvoinţă caraghioasă.

În vremea asta păzitorii care-l întovărăşiseră pînă acolo plecaseră pe nesimţite unul cîte unul, afară de arcaş, care părea că aşteaptă ceva.

Lancelot îl văzu şi, luîndu-l de mînă, îl duse în faţa regelui căruia îi zise pe neaşteptate:

— Iată un om căruia i-am făgăduit o sută de galbeni, în numele Vostru. Să facă bine Majestatea Voastră sa dea ordinul să i se deie.

— O sută de galbeni? Drace! Dar asta e o avere! Iată o glumă ciudată cu care intri în slujbă! Şi de ce aş da o sută de galbeni golanului ăsta, care te-a arestat?

Sergentul începu să tremure.

— Pentru că în loc să mă ducă la Temple, m-a adus în faţa Maiestăţii Voastre, zise Bigorne.

— O sută de galbeni pentru atîta de puţin?

— Bine! făcu liniştit Bigorne. Iată-l chiar pe rege, care găseşte deja că bufonul lui nu valorează… nici o sută de galbeni!

— Haide! zise regele, să i se dea acestui om zece galbeni şi să nu mai vorbim. Numai că… de aici înainte, fii mai econom cu banii mei… dacă vrei să mai rămînă şi pentru tine.

— Prietene, zise Bigorne, înaintînd spre sergent, ţi-am făgăduit o sută de galbeni din partea regelui; regele neţinîndu-se de vorba pe care am dat-o, în numele lui, te vei duce la casierie din partea mea. Îţi dau leafa mea pe un an.

— Bine! zise Ludovic. Să i se dea suta de galbeni. Apoi, să-l bage la arest o sută de zile, pentru că n-a executat ordinul pe care-l primise, să-l ducă pe prizonier la Temple.

Sergentul plecă pe jumătate mulţumit şi pe jumătate furios.

Bigorne îşi zicea: Am spus primul meu an. Aşadar, faimosul Ludovic crede că mă instalez aici pe vecie.

— Urmează-mă, urmă regele, adresîndu-se noului său bufon, pe cînd la un semn, cei prezenţi se retrăgeau în antecamere.





X. REGELE ŞI BUFONUL



Cînd toată lumea plecă, regele trecu în cabinetul său, urmat de Lancelot Bigorne, care intră în funcţia lui de nebun şi care totuşi simţea că n-a sfîrşit-o încă cu regele.

Dimpotrivă, lupta, căci era o adevărată luptă, care sta să se înceapă între cele două personaje, de-abia se întrezărea.

Cea mai mică greşeală putea să-l facă pe Lancelot să-şi piardă şi funcţia de nebun şi viaţa de haimana.

Regele se aşeză pe jilţul său.

Fără să fi fost invitat, Lancelot se aşeză pe un scăunaş; era una din prerogativele funcţiei lui.

Instalat în faţa regelui, stăpînul său, Lancelot se gîndi că e mai prudent să aştepte ca regele să-i pună întrebări.

Într-adevăr, după cîteva minute de gîndire, acesta îi zise:

— Ei, nebunule, hai să vedem ce ai să-mi spui despre cele ce s-au petrecut la Turnul Nesle? Cînd m-ai dus acolo, te-ai mulţumit să mă laşi în faţa unei uşi, zicîndu-mi să caut, că… voi găsi. Am căutat şi n-am găsit nimic. Cu toate astea, urmă el, posomorît, trebuia să găsesc! Vorbeşte dar, dacă ştii ceva!

Lancelot căscă nişte ochi speriaţi, pe cînd nasul său, foarte lung şi extraordinar de mobil ca şi întreaga lui faţă, părea că se lungeşte şi se lasă în jos, gata să i se afunde în imensa deschizătură care-i servea drept gură.

— Am eu ceva de spus?… Sfinte Barnabé şi Sfinte Pancrace, ajutaţi-mă! Toţi dracii din Iad să mă ardă de viu, tot focul, toate flăcările mistuitoare ale Infernului să-mi tragă limba şi să mi-o lungească pînă mi-o face măturică de măturat pe jos, dacă ştiu ceva din cele ce-mi vorbiţi!

— Cu toate astea, zise regele, nu mi s-a spus că doreai să-mi vorbeşti despre lucrul ăsta?…

— Ah! da, e drept! Vi s-a spus lucrul ăsta, urmă Lancelot liniştit, dar să vorbim drept, nu trebuia, oare, să spun şi eu ceva ca să pot ajunge la rege? Ce ar fi fost ca cineva să se fi prezentat regelui prea puternic şi creştin şi să-i fi zis: Lancelot Bigorne doreşte să vă vadă. Cine-i ăsta, Lancelot Bigorne?… Să-l azvîrle pe acest Bigorne într-o temniţă şi să nu-mi mai bat capul cu el. Şi aşa s-ar şi fi făcut… Pe cînd: „Lancelot Bigorne vrea să descopere lucruri pe care le ştie despre Turnul Nesle”, e altceva… Şi îndată Bigorne e şi dus la rege şi iată-l la adăpostul oricărei întîmplări, lîngă puternicul său stăpîn.

— Atunci zise regele dezamăgit, căci Lancelot i se părea sincer, atunci… nu ştii nimic? N-ai aflat nici un secret?

— Nu ştiu nimic! Nimic!… Nici cel mai mic lucru… decît ce v-am mai spus: Bate şi ţi se va deschide! Caută şi vei găsi!… Ciuma să mă strîngă de gît… să tremur de friguri cît voi mai trăi dacă vă mint!

— Haide! îl curmă regele, suspinînd. Să nu mai vorbim de lucru ăsta. Şi-n gînd îşi zicea: Cum să aflu?… Cine-mi va spune? Cine-mi va destăinui adevărul, tot adevărul?… Oh! Acela care ar şti, acela care ar vorbi, care m-ar scăpa de bănuiala, care-mi roade inima şi mintea ca un vultur, aceluia i-aş da una din provinciile mele… cea mai frumoasă, cea mai bogată… numai dacă, şi un surîs sinistru îi alunecă pe buze, numai dacă nu l-aş îngropa de viu într-un mormînt înspăimîntător, ca să îngrop cu el un secret ruşinos şi dezonorat.

Şi cu o lovitură din picior, el zvîrli la capătul sălii un scăunel care era în apropierea lui.

Începea să se înfurie. În vremea asta, Lancelot Bigorne nu-l pierdea din ochi, se gîndea:

— Să bag de seamă… Începe vijelia… Păzeşte-te bine Lancelot, dacă nu vrei să te frîngi ca un pai luat de vînt… Ce suntem şi noi cu toate astea? Şi cum iubirea şi gelozia, îl pot doborî şi pe cel tare şi puternic, ca şi pe cel mai slab… Cum îl înjosesc pe cel mai mîndru ca şi pe cel mal umil… cum pot să-l aducă într-un hal făr’ de hal… să-l înfurie, să-i prefacă într-o lighioană sălbatică dintre cele mai dezgustătoare, în tigru şi porc, totodată!… Cît te felicit, Lancelot, că-ţi place mai mult băutura decît cea mai minunată femeie? Ah! femeile! Nişte stîrvuri!… Fiinţe diabolice, ieşite din infern, pentru pieirea trupului şi a sufletului nostru!… Sărmanul rege!… Mi-e milă de el!… Dar, pe dracu! Nu pot să-i spun că Marguerite lui e o desfrînată, că e mai stricată decît desfrînatele care trăiesc în Curtea Minunilor ca şi la Val-d’Amour!… Nu pot să-i spun… În starea în care e, ar pune să-mi rupă oasele ca pe nişte surcele de aprins focul. De-o afla singur, treaba lui! Înţeleg, chiar, să-l pun pe cale… Dar, azi n-am venit pentru asta la Luvru.

Toate gîndurile astea furioase şi grozave, pe de o parte, filozofice, pe de alta, care ţin destul loc aici, le trecură deodată prin minte şi nu ţinură decît cîteva clipe.

Şi tocmai în clipa cînd regele se gîndea la pedeapsa grozavă pe care ar da-o aceluia care ar îndrăzni să vorbească, prin mintea lui Lancelot trecea gîndul: Mi-ai rupe oasele dacă aş vorbi.

În plimbarea lui tulburată, regele trecu prin faţa lui Bigorne, ghemuit pe scăunelul său şi repetă:

— Atunci… hotărît că nu ştii nimic?

— Nimic! V-am spus, nimic!… Cu toate astea!…

Regele se opri deodată, şi întorcîndu-se brusc, îl întrebă iute:

— Cu toate astea… Ce?…

— Da!… Poate!… mormăi Lancelot ca vorbindu-şi lui însuşi. S-ar putea…

— Ce… s-ar putea?… Ce ştii?… Vorbeşte!…

— Ei bine! Iată ce-i!… Eu nu ştiu nimic.

Regele făcu un gest dezamăgit.

— Dar, urmă încet Bigorne, care părea că măsoară fiecare cuvînt, nu ştiu nimic, eu, dar cunosc, pe cineva, care ştie… el, ştie tot!

— Cine-i acela? întrebă cu aprindere Ludovic. Numeşte-mi-l!

Lancelot se făcu că n-a auzit şi urmă aşa, ca şi cum şi-ar fi vorbit sie-şi:

— Unde-i acela?… Cine ştie!… O mai fi trăind?

— Cîine! strigă regele. Ai jurat… să mă scoţi din fire?… Vorbeşte!… Sau, pe Dumnezeul meu…

— Ei bine, iată ce-i!… Seniorul d’Aulnay, Philippe d’Aulnay ştie tot… Dar dracu ştie ce s-o mai fi făcut seniorul d’Aulnay? O mai fi în viaţă?

— E în viaţă! zise regele cu un ţipăt de bucurie sălbatică, trăieşte şi dacă tu nu ştii, eu ştiu unde e.

Şi se întîmplă un lucru care ar părea foarte ciudat, dar care e tot pe atît de natural. Numele acesta, azvîrlit cam cu îndoială, cîştigă încrederea regelui, dovedindu-i maimuţoiului acesta că ştia, în fond, mai multe decît voia să spună, şi putea să-i fie mai de folos decît crezuse.

Pronunţînd numele lui Philippe d’Aulnay, Bigorne cîştigă deodată încrederea regelui şi deveni, în ochii lui, confidentul important, căruia trebuie să-i faci destăinuiri, dacă vrei să-ţi dea o mînă de ajutor, folositoare.

De aceea Ludovic nu se temu să-i spună că Philippe d’Aulnay trăia şi că ştia unde e. De aceea, după ce-i destăinui acest lucru, el adăugă foarte natural:

— Dar ce am cîştigat… e tot una cu nimic, căci singurul om care ştie tot nu vrea să vorbească… sau, mai bine, nu mai poate vorbi.

Cu toată bucuria pe care o simţise aflînd că Philippe trăia, Bigorne nu se dădu de gol.

El răspunse liniştit:

— Pentru că ei nu ştiu să-l facă să vorbească.

— Ce vrei să zici? întrebă regele.

— Nimic alta, decît aceea ce spun: n-au ştiut sau n-au vrut să-l facă să vorbească.

— Oh! Oh! zise regele, trecîndu-şi mîna peste frunte, pretutindeni nu văd decît trădări. Dar, dacă n-au ştiut să-l facă să vorbească pe prizonier, cine o să ştie? Dacă n-au vrut… cine o să vrea?…

— Bine! se gîndi Bigorne, Philippe trăieşte şi e prizonierul regelui! Tot e ceva că aflai lucrul ăsta… Acum, al dracului să fiu, dacă n-oi afla în ce temniţă e închis!

Apoi cu glas tare:

— Eu voi şti şi voi voi.

— Tu? zise regele mirat.

— Eu, răspunse rece Bigorne.

— Cum o să faci?

— Asta e treaba mea. Afirm că seniorul d’Aulnay va vorbi în faţa mea. Cum?… Prin ce mijloc? Puţin importă… Totul e să vorbească şi răspund de aceasta!

Ludovic se uita ţintă la Lancelot ca şi cum ar fi voit să-şi dea seama pînă la ce punct putea să-l creadă. Apoi îi zise repede:

— Adineauri ai spus că n-au vrut să-l facă pe d’Aulnay să vorbească. Ce înseamnă această insinuare?

Bigorne dădu din umeri şi zise:

— Regele îmi dă voie să-i pui o întrebare?

— Vorbeşte.

— Regele o să-mi răspundă sincer?

— Obraznicule! Mi se pare că prea abuzezi de drepturile tale.

— Atunci, tac.

— Vorbeşte, brută! Voi răspunde la tot ce-o să mă întrebi.

— Cine a fost însărcinat să-l facă pe seniorul d’Aulnay să vorbească?… Staţi!… Am să răspund eu pentru voi… Mă prind că e contele de Valois… Dacă nu cumva… o fi monseniorul de Marigny.

— Valois! zise regele care se-ntreba unde voia să ajungă bufonul.

— Valois?… Mi-aş fi pus şi capul… Valois!… Hi-han! Hi-han!

Şi pe cînd se gîndea:

„Bine! Philippe e la Temple”, Bigorne îşi manifesta o bucurie extravagantă, umplînd cabinetul regelui de zbierete ironice.

— Hei! nebunule! O să te explici odată? zise regele, din ce în ce mai întunecat. Îţi jur că nu e tocmai bine ales ceasul… să rîzi.

— Drace! Rîd pentru că daţi pe seniorul d’Aulnay în pază… căci el e la Temple, nu-i aşa?

Regele făcu un semn afirmativ.

— Îl daţi în paza contelui de Valois… unul dintre cei care au un interes capital ca prizonierul să nu mai vorbească.

— Valois are interes ca să nu vorbească prizonierul? Doamne, Dumnezeule! Dar ce fel de interes?

— Un interes capital, am spus!

— Valois ştie oare totul?

— Totul e, poate, prea mult, totuşi are interes destul ca prizonierul să nu vorbească… Şi iată, mă gîndesc acum că… mai că m-aş prinde că el v-a cerut să-l păzească pe d’Aulnay.

— E-adevărat! zise regele. Şi eu mă gîndesc acum la ceea ce-mi spui.

— Hi-han!… Vedeţi!… Hi-han!…

— Dar… ce ştie Valois?

— Ce ştie Valois?… Întrebaţi pe Marigny.

— Şi Marigny?… Oh! Nu văd decît trădare în jurul meu. Şi ce ştie Marigny?

— Întrebaţi-l pe Valois! zise Bigorne.

Regele rămase cîteva clipe înlemnit, apoi zise:

— Ştii că acuzi pe doi oameni care sunt cei mai puternici, după rege?

— Hi-han!… răspunse Bigorne, făcînd pe speriatul. Rog pe Majestatea Voastră să observe că nu acuz pe nimeni… Spun adevărul, că Monseniorii de Valois şi de Marigny, şi că fiind interesaţi ca acesta să nu vorbească, ei orînduiesc după placul lor. Dar eu nu-i acuz cu nimic! Nu ştiu nimic…

— Am să chem chiar acum pe Valois şi pe Marigny, să vedem…

— N-o să vedem nimic… Ei vor spune respectuos regelui că… nu înţeleg nimic din cele ce vrea regele să le vorbească. Atît vor spune, şi o vor susţine morţiş… Şi regele… cum? cu ce probă îi va convinge că mint?… Regele n-are nici o probă!… Regele va fi pus, pe de o parte, între doi seniori care îşi vor da „cuvîntul lor de cavaleri” că nu pricep nimic din ce li se spune, şi pe de altă parte un biet nenorocit de bufon ca mine, care nu ştie nimic, dar care poate să-l facă pe rege să afle tot!… Şi regele nu va şovăi! El va crede în cuvîntul celor doi seniori care or să-l înghită pe bietul Lancelot! O să trebuiască să mor atît de curînd pentru că am vrut să-l slujesc cu credinţă pe stăpînul, pe regele meu? Hi-han!… Sărmanul de mine.

— Într-adevăr, zise regele, ai dreptate!… dar în numele lui Dumnezeu, nu mai zbiera aşa.

— E drept, răspunse Lancelot care se făcu, deodată, serios, şi urmă cu un aer demn, care-l impresionă pe rege:

— Sire, nu sunt decît cel mai umil dintre supuşii voştri. Sunt aici numai din mila voastră, neavînd altă slujbă decît pe aceea de a-l distra pe regele meu! Dar, Sire, sub o coajă aspră, se poate ascunde un fruct bun… Să lase regele să cadă o privire asupra mea, să mă onoreze cu un pic din încrederea sa regală, şi ceea ce doreşte atît de mult, ce nu-i pot pune, de-ar fi chiar să mă ardă de viu… pentru că nu ştiu nimic… ceea ce alţii ştiu şi pot spune… jur că o să fac să i se spună regelui meu!… Şi pentru asta Sire, ce trebuieşte?… Să fim şireţi!… Ah! Ştiu că acest cuvînt sună urît în urechile Voastre regale… dar, acei care nu-şi pun în serviciul stăpînului lor decît trădarea şi sperjurul, merită să fie combătuţi cu propriile lor arme… E singurul mijloc de a-i învinge… Sire, tîlcului trebuie împotrivit şiretlicul…

Regele păru cu atît mai mişcat cu cît cuvintele acelea liniştite şi ţinuta aceea demnă, contrastau în chip ciudat cu apucăturile pe care acel, pe care-l luase ca bufon, le avusese pînă atunci.

Ce se petrecu apoi? Ce convorbire avu loc între rege şi nebunul său?

Ce hotărîre fu luată?

Urmarea acestei povestiri ni le va arăta, fără îndoială.





XI. FUGA LUI SIMON ŞI A GILLONNEI



Trebuie să ne întoarcem la două din personajele noastre pe care le-am lăsat într-o tristă situaţie şi a căror fapte ne interesează. Voim să vorbim de omul de încredere al contelui de Valois, de Simon Malingre şi a tovarăşei sale, Gillonne.

Cînd Lancelot Bigorne se hotărî să plece de la Curtea Minunilor, ca să-l caute pe Philippe d’Aulnay, gîndindu-se că lipsa lui s-ar putea prelungi, el lăsase drept însărcinare unui calic, în care credea că poate avea încredere, să îngrijească de perechea aceea interesantă şi să-i aducă zilnic porţia de mîncare, neavînd deloc de gînd să-i lase să moară de foame. Acest om însă fu unul dintre cei care pieriră la atacul baricadei de la Saint-Sauveur, şi Bigorne îi văzuse cadavrul, dar preocupat de lucruri şi fiinţe interesante ca Simon şi Gillonne, îl uitase.

*

* *

Totuşi, în momentul în care-i regăsim, adică după patruzeci şi opt de ore după plecarea lui Lancelot, aceste două persoane nu zăriseră încă vreun chip omenesc şi, lucru şi mai grozav, nu căpătaseră o firimitură de pîine şi nici un strop de apă ca să-şi ude gîtlejul.

Aşadar regăsim această interesantă pereche murind de foame şi de sete, şi înspăimîntată încă de toate zgomotele nelămurite ale bătăliei.

Cu toate astea, cele dintîi ceasuri li se scurseră destul de liniştite. Dar cînd ghiorăielile maţelor îi vestiră că ceasul prînzului trebuia să fi sunat de mult, începură să se îngrijoreze.

— Ei! mormăi Simon. Oare nu cumva îndrăcitul de Bigorne are de gînd să ne pună la post?

Gillonne se mulţumi să dea din umeri, cu dispreţ.

— Şi dacă ai posti puţin, zise ea cu ton înţepat, parcă ce mare nenorocire!

— Uiţi, Gillonne, răspunse Simon, cu o blîndeţe care nu-i era obişnuită… Uiţi că locuim împreună şi că, dacă sunt condamnat să postesc, şi tu vei avea aceeaşi soartă.

— Mai întîi, acest lucru nu e sigur! răspunse bătrîna răspicat. Apoi, eu mă mulţumesc cu… atît de puţin!

— Bine, zise Simon, ai vorbit cu judecată, dar… şi puţinul acela trebuie să-l ai.

— O să vedem, răspunse Gillonne, care în fine nu era neîngrijorată cîtuşi de puţin şi se gîndea: Oare soarta mea să fie hotărît legată de aceea a blestematului de Simon? După ce eram să murim împreună, în temniţele palatului Valois, acum o să crăpăm, aici, de foame? Oare suntem, într-adevăr, logodnicii morţii?

Şi Gillonne, ierta sau se făcea că-i iartă lui Simon Malingre şterpeleala galbenilor, în condiţiile pe care le cunoaşte cititorul. Cu toata astea, ea nu uita şi avea grozav necaz pe el, într-atît încît mai că-şi uita înfrîngerea şi se bucura de starea tovarăşului ei.

— O să vedem! răspunse laconic Simon, care nu mai adăugă nimic.

Ceasurile treceau încet, triste, şi… nu se arata nimeni.

Gillonne începu să se îngrijoreze de-a binelea.

Simon se înfuria din ce în ce şi faţa lui hidoasă devenea şi mai groaznică. Furia lui era dintre acelea mai mînioase, care calculează şi măsoară totul, şi sunt cu atît mai grozave, cu cît nu se manifestează. Dimpotrivă, se căznea să-şi păstreze sîngele rece şi nu pierdea nimic din înfăţişarea-i obişnuită. Numai ochii i se îngălbeneau şi, parcă, i se înfundau în orbite. Privirea i se făcea din ce în ce mai rece, nările-i tremurau, buzele subţiri şi albe i se strîngeau, aproape dispăreau în gură, faţa-i galbenă de obicei, i se făcea pămîntie, cu pete vinete. Cum ceasul mesei trecuse de mult, Simon îşi dădu drumul mîniei şi spaimei. Începu prin a striga după ajutor, apoi chemarea rămînîndu-i fără răspuns, începu să urle.

Gillonne dădu din umeri şi începu să-l batjocorească.

— Pentru ce atîta zgomot?… Te înştiinţez, în interesul tău, că dacă strigi aşa o să-ţi fie sete şi…

Un gest ironic, grozav, îi sfîrşi fraza, arătîndu-i cana goală care zăcea trîntită într-un colţ.

Simon păru mişcat de acel argument. Încetă să mai urle, dar se repezi asupra uşii pe care o zgîrie cu unghiile, izbi cu picioarele şi cu pumnii, încercînd în zadar s-o zguduie.

Gillonne îşi luă scăunelul şi se ghemui lîngă vatra stinsă. Îşi luă capul în palme, hotărîtă să nu audă, să nu mai vadă.

Încercă să-şi judece situaţia.

— Gillonne! oftă Malingre.

— Ce-i Simon? întrebă Gillonne.

— O să pierim oare de foame şi de sete în vizuina asta îndrăcită, ca două vulpi prinse în culcuşul lor?

— Vulpea e un dobitoc şiret şi priceput! răspunse Gillonne.

— Ce vrei să zici? Cînd Bigorne ne-a închis aici, mi-ai zis, dacă-mi amintesc bine: „Nu suntem încă pierduţi”…

— Nimic… Vorbişi de vulpe… şi ţi-am răspuns!

— Da… dar zici că vulpea e un animal şiret şi priceput.

— Fără îndoială.

— Să cred că ai vreo idee… de vorbeşti aşa?

— Poate!

— Ce idee?… Gillonne, scumpa mea Gillonne, spune-ţi ideea… Ştiu de ce e în stare mintea ta ageră. Vezi?… Întotdeauna m-am gîndit că dintre noi doi, tu erai cea mai cu judecată…

— Cea mai cu judecată?… mormăi Gillonne, privind cu dispreţ spre tovarăşul ei! Eu am capul… da!… dar, din nenorocire, nu şi braţul!

— Javra de vrăjitoare! urlă Simon, exasperat de tăcerea ei dispreţuitoare. O să vorbeşti, odată?… Nu ştiu ce mă opreşte… să nu te fac terci!… Căci, la urma-urmei, tu eşti de vină de ceea ce ni se întîmplă!… Ce zor aveai să faci pe femeia cinstită? Să joci rolul de apărătoare a nevinovăţiei asuprite? Să spui, în sfîrşit, lui Lancelot Bigorne… lua-l-ar ciuma să-l ia! şi dar-ar Dumnezeu, căruia o să-i dăruiesc o lumînare groasă cît… cît două degete… să-mi cadă-n mînă! ce zor aveai, zic, să te duci să faci pe devotata pentru Myrtille? ce te apucaseră frigurile dragostei pentru Buridan… dracu să-l ia şi pe el… cînd eu îţi propuneam să-l omorîm frumuşel şi cînd Lancelot şi cu mine ne înţelesesem aşa de bine… Nici n-am mai întîlnit o nebună, o proastă şi o stupidă ca tine! N-ai făcut decît… să încurci treburile! L-ai făcut pe Bigorne să dea bir cu fugiţii şi să ne pună în starea jalnică, în care ne găsim!…

Gillonne care, în vremea acelui discurs furios, stătuse cu capul între mîini, îşi descoperi faţa şi, după ce-l privi o clipă în ochi pe tovarăşul său, nu zise decît… atît:

— Dobitocule!

Efectul fu zdrobitor. Cuvîntul îl turti pe Simon mai groaznic decît cele mai straşnice ocări sau cea mai meşteşugită împotrivire o propriilor lui argumente. Dacă Gillonne ar fi ţipat şi ar fi răspuns insultelor, tot cu insulte, poate că, în halul de furie în care se afla, Simon i-ar fi făcut cine ştie ce… chiar de i-ar fi părut rău mai tîrziu.

Dacă Gillonne ar fi vorbit liniştit, poate că, contradicţia l-ar fi exasperat şi mai mult pe Simon. Însă vorba asta, spusă cu dispreţ, puse capăt la tot şi produse efectul unui duş, potolind pe dată furia lui Malingre, care sta gata să cadă pe capul Gillonnei.

Simon Malingre, fiinţă pocită la trup şi la minte, era de-o inteligenţă remarcabilă, de o putere, de o prefăcătorie şi de-o voinţă cum rar se întîlneşte printre oameni. Avea chiar o excelentă părere despre persoana lui şi despre puterea lui intelectuală, dar toată această bună opinie, nu mergea pînă a-l orbi cînd era vorba despre ceilalţi…

Dimpotrivă, obişnuit să-şi facă drum în lume pe căi piezişe, silit prin condiţia lui şi prin planurile pe care le făurea, fie pe socoteala lui, fie pe socoteala altora, să lucreze în umbră, el se găsea în elementul său. Întocmai cum se întîmplă unor animale de pradă, simţurile lui cîştigaseră o ascuţime primejdioasă, era veşnic la pîndă. Orice fiinţă care-i ieşea în cale, rea în ochii lui, şi mai înainte de toate, o piedică pe care trebuia s-o înconjoare întocmai ca pe un duşman, pe care trebuia să-l pună în stare de a nu-i face vreun rău, şi îndată îşi şi desfăşura viclenia.

Nefiind îndestul de puternic şi îndeajuns de viteaz să-şi atace pieptiş duşmanul bănuit, luase obiceiul să-şi studieze vrăjmaşul cu de-amănuntul şi să caute să-i descopere punctele slabe, care i l-ar fi dat pe mînă fără bătaie de cap. Şi, de-aici, şi obişnuinţa de-a recunoaşte mijloacele cu care ar fi putut să-şi doboare duşmanul, ca să le poată stingheri sau să le facă să se întoarcă în profitul lui. Pentru el, nu exista nici familie, nici prieteni… cel mult aliaţi, asociaţi… şi aceştia… doar pînă în ziua socotelilor. În minutul acela, dacă simţea nevoia să-l despoaie în folosul său, aliatul sau asociatul ajungea, natural, duşman, la rîndul său.

Aşadar, Simon Malingre studiase pe Gillonne, întocmai ca pe toţi aceia de care se apropia şi din acel studiu amănunţit constatase că Gillonne îi era inferioară, din multe puncte de vedere, şi superioară din altele.

În faţa siguranţei şi a dispreţului liniştit al tovarăşei sale, el trase concluzia că aceasta avea un plan, urmărea un gînd oarecare şi, natural, că-i veni ideea să facă orice pentru ca planul acela să izbîndească în folosul său.

Dar, şi pentru asta, trebuia „să afle”. Şi pentru ca „să afle” se impunea nevoia de-a se lua cu binişorul pe lîngă aceea care „ştia”… chiar de-ar fi trebuit s-o zdrobească, pe urmă.

De aceea, o schimbare imediată se făcu în folosul lui de a fi, care, din ameninţător şi brutal, se făcu, deodată, blînd şi umil.

Acum, nici Gillonne nu vedea deloc mijlocul de a ieşi, de a se scăpa din încurcătură, atît ea, cît şi tovarăşul ei. N-avea nici o idee hotărîtă despre asta.

Atît numai, că văzînd furia care paraliza facultăţile lui Simon, ghicind nebunia crimei care încolţea în mintea lui surescitată, Gillonne se gîndi că… e pierdută şi că dacă nu izbutea să devină sau să-l încredinţeze că-i e indispensabilă, să-l convingă că numai ea ar fi putut să facă să iasă de acolo, de bună seamă că-i bătuse ceasul din urmă. Se vede că izbutise.

Mulţumită acelui vicleşug, pacea, o pace aparentă cel puţin, se sălăşlui acolo unde era să nască gîlceava.

— Iartă-mă, dragă Gillonne, mă înfurii şi sunt vinovat… În starea în care ne aflăm, ar trebui să ne ajutăm unul pe altul… am greşit că am uitat aceasta şi-ţi făgăduiesc că n-o să mai fac.

— Foarte bine! mormăi Gillonne. În sfîrşit, te văd şi eu om cu judecată.

— Şi ce spuneai, Gillonne?

— Eu?… Nu spuneam nimic.

— Ba da! Ba da! urmă Simon cu o blîndeţe încăpăţînată, ziceai dar?

— Ziceam că nu erai decît un dobitoc!

— Se prea poate, buna şi scumpa mea Gillonne, se prea poate. Cine nu se înşeală? Nimeni nu e perfect, nici chiar sfîntul şi veneratul nostru Papă… şi, mai mult, un biet om ca mine, simplu, sărman, o fiinţă păcătoasă…

— Hei! adineauri cîntai cu totul altfel?

— Se prea poate, scumpa mea Gillonne! Am făcut rău şi-ţi cer iertare… Tălmăceşte-mi mai bine, de ce sunt un prost?

— Pentru că n-ai simţit că acel Lancelot Bigorne îşi bătea joc de tine…

— Şi tu, Gillonne bănuieşti lucrul ăsta?

— Vezi bine!

— Ah! dar cum îşi bătea joc de mine Lancelot Bigorne? Lămureşte-mă.

— Lancelot este devotat stăpînului său, seniorul Buridan, şi n-o să-l trădeze pentru noi. Se făcea că te aprobă, numai ca să-ţi afle gîndurile şi să le statornicească mai bine.

— Se poate, zise Malingre, căzînd pe gînduri. Se prea poate, Gillonne! Ai dreptate. Şi, acum, cînd îmi reamintesc unele particularităţi… Da, da, ai dreptate!… Lancelot mă trăgea pe sfoară şi n-am fost decît un dobitoc!…

— Atunci, trebuia să mă laşi pe mine să lucrez… Trebuia să faci ca mine, să te prefaci că eşti devotat stăpînului său, să-l linguşeşti, să-l giugiuleşti, să-l ţii cu făgăduieli, la nevoie să-i dai chiar dovezi de buna noastră credinţă şi de bunăvoinţa noastră… Şi, atunci, îl trăgeam noi pe sfoară. Ne-am fi strecurat în jocul lui şi l-am fi încurcat atît de tare, încît nici dracu nu-i mai descurca iţele încîlcite, ale căror capete tot noi le-am fi ţinut… Şi asta cu atît mai mult cu cît Lancelot Bigorne, pe care nu mi-l închipui mai şiret ca pe Satana chiar, şi-ar fi pierdut cumpătul… şi am fi putut, dintr-o singură lovitură, să-i dăm pe mîna contelui de Valois, şi pe Buridan, şi pe Lancelot, pe lîngă micuţă!… Şi, în loc să mai împărţim şi cu acest Lancelot venitul acestui trafic cinstit, am fi văzut mărindu-ni-se partea sumei pe care Monseniorul ne-ar fi dat-o, cu siguranţă, pentru acea prindere în plus… Ştii, Monseniorul este foc şi pară pe Lancelot Bigorne şi în aşa hal că nici nu m-aş pricepe cum s-o spun şi poate că nici el nu s-ar pricepe… pe care s-ar bucura să-l aibă cu mîinile şi picioarele legate dintre Lancelot şi stăpînul său, Buridan… Iată ce ne-ai făcut să pierdem, cu lipsa ta de judecată, Simon!

Malingre îi ascultase rechizitoriul cu o adîncă încordare. Cînd Gillonne tăcu, îşi părăsi o clipă aerul dulceag şi ironic totodată, care-i era obişnuit şi-i zise:

— Ai dreptate, Gillonne! De o sută de ori, ai dreptate. Nu m-am priceput cum să fac.

— Şi m-am căznit destul să te fac să înţelegi.

— Orbisem… Dar, atunci, dacă tot ce mi-ai spus e adevărat, după cum cred, Lancelot Bigorne n-o să ne dea drumul cu una, cu două, şi, starea noastră mi se pare şi mai anevoioasă.

— Aşa cred şi eu!

— Sfinte Simon şi vouă, tuturor sfinţilor din ceruri, vă făgăduiesc o lumînare groasă, cît mîna mea, dacă mă scoateţi din încurcătura asta! gemu Simon, făcîndu-şi zeci de cruci, cu smerenie, căci păcătosul era, de altfel, credincios.

— Şi eu, zise Gillonne, Maică Precistă, făgăduiesc fiului tău, Isus, o medalie de argint pe care i-o voi agăţa chiar cu mîna mea la gît… o medalie de cel puţin doi galbeni.

— Amin! spuseră amîndoi, făcîndu-şi iar cruce.

— Şi atunci, zise Malingre, o să avem o răfuială, Lancelot Bigorne şi cu mine, şi jur, c-o să ştiu eu să-mi repar greşeala.

— Să te audă Dumnezeu, Simon Malingre!

— Dar parcă ziceai adineauri că aveai o idee? începu Simon!

— Despre ce, Simone?… Aşa, multe idei am eu, cîteodată.

— Despre mijlocul de a ieşi din închisoarea asta îndrăcită.

— Da… am o idee.

— Să-ţi vedem ideea!

— Aşteaptă puţin, Simone… Nu e bine să culegi fructul verde.

— Ah! Şi tu crezi că fructul o să se coacă, curînd?

— Poate!

— Bine! Şi cînd o fi copt, o să mi-l arăţi şi mie?

— Fără îndoială.

Simon o privi pe tovarăşa lui bănuitor ca şi cum ar fi vrut să se convingă de sinceritatea ei.

— E sigur? zise el cu glas ameninţător.

Gillonne clătină din umeri şi răspunse atît:

— O să am nevoie de tine ca să-mi pun planul în execuţie. Singură n-aş izbuti, cu siguranţă.

Destăinuirea asta, cu totul sinceră, îl făcu să-i piară toate bănuielile lui Simon. Era vădit că, din momentul cînd concursul lui era indispensabil, Gillonne n-ar putea să-l părăsească în ultimul moment. Se mulţumi deci să-i zică blînd: .

— Caută Gillonne, caută, şi cînd vei găsi, să-mi spui şi mie. Pînă atunci… am să caut şi eu.

În vremea asta, cum se înnoptase de-a binelea, se culcară, fiecare pe cîte un maldăr de paie, care li se pusese drept aşternut, şi încercară să doarmă.

Vom profita de acel somn, care nu seamănă cu acela al tradiţionalei nevinovăţii, ca să descriem, pe scurt, închisoarea provizorie a acestor doi asociaţi.

Casa era cu un singur etaj şi, cu toată înfăţişarea dărăpănată, văzută de dinafară, părea, cu toate astea, un adăpost solid, cu uşa zăvorîtă, cu obloanele bine trase.

Părea tot atît de greu de ieşit de-acolo, ca dintr-o închisoare zdravănă… afară numai dacă nu s-ar fi dărîmat casa.

Pe dinăuntru nu era decît o simplă odaie, cu o bancă, o masă şi cîteva scaune de lemn. Cea mai mare parte a odăii, era prinsă de o vatră mare, cum se făceau pe vremea aceea, şi sub acoperişul căreia încăpeau cel puţin zece inşi.

De altminteri, în momentul acela, pe vatră nu ardea nici un lemn şi părea că de mult nu arsese focul pe ea.

Acum să revenim la Simon Malingre şi la Gillonne.

Ziua asta trecu fără nici o întîmplare mai însemnată, afară doar că Simon o întrebă de nenumărate ori pe Gillonne despre faimosul plan de evadare, la care Gillonne răspunsese că… fructul nu se copsese încă.

Ca şi în ajun, seara sosi, şi ca şi în ajun, melancolici, dar nesupuşi sorţii, ei se trîntiră pe paie.

Dar, apropiaţi de nenorocire, deveniţi mai blînzi prin nefericirea comună sau de cine ştie ce sentiment necunoscut de noi, în ziua aceea nu căutară să se mai învenineze unul pe altul şi… nu se certară. Aşadar, Simon dormea pe paiele lui şi Gillonne părea că face acelaşi lucru.

Cu toate astea, lucru ciudat şi anormal, temniţa (căci era chiar o temniţă) părea că se luminează încet, încet, cu o lumină slabă şi foarte îndepărtată.

Pe nesimţite o rază de lumină albicioasă se strecură şi alcătui un fel de pătrat, bine lămurit, pe pămîntul bătătorit al vetrei. Gillonne nu dormea.

Ea observă fenomenul acela. Gillonne se ridică şi cercetă mirată, cu de-amănuntul acest lucru, căutînd să-şi dea seama de cele ce se petreceau.

Văzu că lumina venea chiar de pe coş, pricepu şi şopti: luna!

Într-adevăr, era luna care, ajunsă la zenit, îşi răspîndea razele-i luminoase prin hornul larg al vetrei şi lumina nelămurit întunecoasa odaie a închisorii.

— Oh! Oh! Oh! murmură Gillonne pe trei tonuri diferite. Şi, încetişor, îl deşteptă pe Simon, care dormea de-a binelea.

— Simone! şopti încet Gillonne.

— Hei! Ce?… Cine-i?… Ciuma să te-nghită! Mă deştepţi cînd visam că mă îndopam cu nişte mîncăruri straşnic de bune!… S-o fi copt fructul?

— Priveşte! zise Gillonne. Acolo… N-o vezi?… raza aceea!…

— Ba da!… Ei şi?…

— Nu vezi că-i luna?

— Luna ori soarele… ce-are a face?

— Dimpotrivă… face mult. Nu vezi de unde vine raza aceea luminoasă?… Nu vezi că-i pe vatră?

— Oh! Oh! făcu, la rîndul lui, Malingre. Într-adevăr… încep să înţeleg! Şi, sculîndu-se repede, se îndreptă spre vatră. Şezu acolo cîteva clipe, apoi se întoarse în odaie.

— Ei bine? întrebă Gillonne.

— Ei bine! răspunse Simon, bucuros. Nu-i prea sus şi e îndestul de larg ca să te poţi strecura cu înlesnire; şi pe dinăuntru, mai sunt şi pietre colţuroase, astfel că alcătuiesc un fel de scară, făcută gata!… Gillonne, scumpa mea Gillonne, peste zece minute voi fi scăpat de aici. Oh! binecuvîntată să fie raza asta de lună!

— Drace! şopti Gillonne, îmi pare că se gîndeşte numai la el! Şi vorbind tare urmă: Să ieşi de aici, e ceva, dar nu-i mare lucru!… Totul e să scapi din Curtea Minunilor!

— Adevărat!… Uitasem!

— Din fericire pentru tine, eu nu uit… căci, dacă n-aş fi eu aici, cred că nu te-ai putea descurca singur. Şi, la urma-urmei, eu te iubesc, fără ca să se vadă, cu toate că nu meriţi, şi eu mă cunosc!… Dacă, din nenorocire, s-ar întîmpla să treci pe drumul ăsta şi eu să rămîn aici, aş fi atît de mîhnită să te pierd, că nu mi-aş putea ţine plînsul… şi cum necazul meu ar fi grozav, m-aş văita atît de tare, încît aş deştepta toată Curtea Minunilor.

— Gillonne, zise cu vioiciune Simon, fii sigură că vei putea ieşi şi tu prea bine.

— Aşa nădăjduiesc şi eu. Dar, cînd vom fi ieşit amîndoi, să nu încerci să mă pierzi pe drum, căci, atunci, o să-mi fie frică… foarte frică… şi cînd mi-e frică… ţip şi mai tare, decît cînd sunt mîhnită.

— Haidem! Să nu pierdem vremea, Gillonne! Nu te voi părăsi. Ţi-o jur! Vom fugi împreună.

— Vorbeşti serios?

— Mai am nevoie de tine, deci… n-ai de ce te teme.

— Bine! Iată un argument serios. Dar… îţi atrag atenţia, nu-i aşa? să nu încerci să mă pierzi pe drum, că, dacă nu, asmut după tine toată Curtea Minunilor.

— Fii pe pace!… Îţi spun că am încă nevoie de tine!

După un minut, Simon se strecura pe coşul larg al vetrei. După cum spusese, pietrele interioare formau un fel de scară, astfel că peste cîteva clipe ajunse pe acoperiş.

După cîtva timp îl ajunse şi Gillonne, care se căţărase fără prea multă greutate. Erau cu faţa şi mîinile pline de funingine, dar nu se sinchisiră. Drept şi mai mare noroc, luna, care pînă atunci strălucise puternic, şi cum erau în vedere pe acoperişul casei, ar fi putut să-i dea de gol, tocmai dispăruse într-un nor.

Simon Malingre măsură cu privirea înălţimea zidului şi sări… La rîndul ei, Gillonne se agaţă de streaşină şi-şi dădu drumul după ce se rugase la vreo două trei sfinte, cărora se crezu datoare să le făgăduiască cîte o medalie de aur. Ca să terminăm, trebuie să spunem că cei doi asociaţi se regăsiră teferi, şi fără alte urme decît… cîteva zgîrieturi.

Închizîndu-i pe Simon şi pe Gillonne în odaia aceea pe care o credea bine închisă, Lancelot Bigorne nu se gîndise să inspecteze coşul vetrei, altfel ar fi văzut că era ca şi o uşă deschisă, prin care păsările puteau să zboare oricînd din colivie.

Fugarii ieşiră, ce-i drept, din închisoare, dar… nu erau încă liberi.

Le rămînea, poate, partea cea mai grea: trebuiau să iasă din Curtea Minunilor.

Încetişor, cu o grijă grozavă, se strecurară în umbra cocioabelor, tremurînd, ori de cîte ori trebuiau să treacă pe lîngă o uşă sau prin faţa vreunei ferestre, unde lucea vreo lumină, ghemuindu-se la cel mai mic zgomot, întinşi pe jos şi ţinîndu-şi răsuflarea.

Unde se aflau oare? Nu ştiau nimic, dar mergeau înainte.

Cum se apropiau de cîte o casă cu înfăţişare mai frumoasă unde lucea lumină, auziră paşi şi voci numeroase. Un grup de haimanale veneau spre ei şi nu se putea să se ferească.

Dar, ajunşi în faţa casei frumoase, grupul se opri. O uşă se deschise şi ei auziră exclamaţii, un rîs sonor, zgomote de scaune răsturnate şi mulţumită dungii de lumină, îi văzură pe cei care intraseră şi făceau atîta gălăgie. O exclamaţie înăbuşită alunecă pe buzele lui Simon Malingre, înspăimîntat:

— Lancelot Bigorne!

Zicînd aceasta, se aruncă într-o groapă care se întîmplase să fie acolo, tîrînd-o şi pe Gillonne, care tremura ca şi dînsul.





XII. CE SE FĂCUSE MEMORIUL ANNEI DE DRAMANS



Cam în vremea pe cînd Simon Malingre şi Gillonne căutau să scape din sala unde-i închisese Bigorne, în Paris se desfăşurau anume întîmplări pe care cititorul le cunoaşte. De aceea, ne vom ocupa de un personaj al acestei povestiri, de care avem absolută nevoie, de nu ar fi să-l urmărim decît într-un singur capitol.

E vorba de arcaşul din garda reginei pe care Marguerite de Bourgogne ordonase să-l arunce într-o subterană şi pe care îl scăpase Mabel. Vrem să vorbim de Wilhelm Roller.

L-am lăsat pe malul Senei, la picioarele Turnului Nesle, cu o lovitură de pumnal în piept. Trebuie să reamintim că Stragildo, grăbit cum era să ajungă pe regină, sau prea preocupat, într-atîta încît să-şi uite o armă de valoare, îşi lăsase chiar pumnalul în rană. Aceasta n-avea nici o mare însemnătate pentru el, dar pentru noi nu-i tot aşa.

Vom vedea pentru ce, şi cu prilejul acesta se va dovedi odată mai mult, adevărul banal, că lucrurile mici pot da naştere la urmări mari.

Într-adevăr, pumnalul acela îi fusese dăruit lui Stragildo de chiar Marguerite de Bourgogne. Mînerul îi era lucrat în argint.

De o jumătate de ceas, Wilhelm Roller era întins fără suflare şi, în aparenţă, fără viaţă, cînd un vagabond trecu pe acolo, cu toate că era atît de dimineaţă încă.

Vagabondul acela era unul din acei oameni despre care pe vremuri se zicea că erau fără foc, nici locuinţă, iar azi se zice că n-au nici un rost. E acelaşi lucru, afară doar de o mică diferenţă.

Adică, pe vremea aceea de sălbătăcie, vagabondul avea dreptul să hoinărească prin oraş şi să-şi caute un colţ de odihnă. Nu se temea să fie prins de patrule. Pe cînd, în zilele noastre mai rafinate, faptul de a nu avea locuinţă, constituie un delict, pe care legile noastre părinteşti îl pedepseşte cu închisoarea.

Aşadar, omul acela rătăcea amărît, cînd, ajuns în dreptul Turnului Nesle, el se opri şi zise deodată:

— Iată, un mort! exclamaţie în care nu vădea o prea mare mirare, ci mai mult nădejdea unui chilipir.

Într-adevăr, pîrlitul acela cum zări trupul neînsufleţit al bietului elveţian, chipul posomorît şi galben de foame i se lumină şi, îndată, se îndreptă spre cadavrul pe care începu să-l cerceteze în linişte.

Dar o strîmbătură decepţionată înlocui bucuria care îi luminase faţa cu o clipă mai înainte.

În buzunarele elveţianului nu găsi nimic. Omul care îngenunchease ca să-şi facă percheziţia, se sculă oftînd. Cîteva minute rămase mîhnit, privind la mortul acela, care nu-i era de nici un folos.

Împinse apoi cu piciorul picioarele celui căzut şi şopti:

— E mort de-a binelea. Se vedea că l-au buzunărit alţii înaintea mea. Am ajuns prea tîrziu.

Cum vorbea aşa, ochii i se-ndreptară spre pumnalul cu mînerul de argint şi, cu un strigăt de bucurie, îngenunche iarăşi.

— Într-adevăr, e de argint! zise el. Nu m-a înşelat săracul! Am să mă rog pentru sufletul lui…

În aceeaşi clipă începu să scoată pumnalul din rană şi, sfîrşind cu bine această operaţie, el îi şterse lama pe hainele mortului şi privi cu băgare de seamă la mîner.

— Tot am să iau pe el vreo doi-trei galbeni… ba, poate chiar şi mai mult!

Cum vorbea astfel, fără să vrea, îşi întoarse ochii spre faţa mortului şi rămase încremenit…

Mortul îl privea ţintă!…

— Oh! Oh! gemu vagabondul. Iată un mort cu apucături ciudate!…

În clipa aceea Roller gemu şi omul, sculîndu-se repede, se feri înapoi cîţiva paşi, făcîndu-şi cruce. Cu toate astea, cum rănitul sta tot nemişcat, omul se mai îmbărbătă, şi cum Roller gemu iarăşi, el se gîndi:

— Poate că n-a murit! Hei! prietene, urmă el, apropiindu-se, dacă n-ai murit spune-o şi nu te mai codi!

Rănitul şopti cîteva cuvinte neînţelese… Se nimerise că bietul vagabond, care dase peste Roller, să nu fie un om rău. Mai întîi, zgîrcenia şi prudenţa îl îndemnară să fugă şi să-l lase pe necunoscut să moară liniştit. Dar un fel de milă îl ţintui pe loc.

Începu să care apă din Sena, cu care stropi rănitul pe obraz şi acesta îşi veni repede în fire.

— Cu ce te pot ajuta? întrebă omul care, tîrîndu-l pe Roller pînă la temelia Turnului, îl rezemă de zid.

Se zice că Elveţienii au multă putere de viaţă. Nu ştim pînă unde e adevărată această faimă. În orice caz, fie că loviturile lui Stragildo dăduseră greş, fie că arma nu atinsese nici un organ mai de seamă, fie, într-adevăr, elveţianul era tare ca piatra, Roller părea că-şi da seama repede de cele ce se petrecea cu el şi, la întrebarea bunului, răspunse cu glas destul de lămurit:

— Dacă eşti creştin, ajută-mi să mă duc pînă la cea dintîi casă de la pod şi te voi mulţumi.

— Sunt creştin, răspunse vagabondul şi te voi duce şi mai departe decît podul, dacă e nevoie. Cît despre mulţumire, nu-i nevoie să mă cinsteşti, căci mi-am căpătat-o!

N-are nici o însemnătate dacă Roller pricepu ori nu rostul acelor cuvinte.

El făcu străinului semn că-i mulţumeşte pentru ajutor, şi sprijinit de acesta izbuti să se scoale.

Două ore le trebuiră celor doi oameni să străbată mica distanţă care-i despărţea de pod, unde ajunseră tocmai cînd li se desfăceau macaralele.

Roller arătă cu mîna casa în care voia să fie condus. Era o cîrciumă păcătoasă, unde era cunoscut şi a cărei stăpînă îl primi cu milă, pe cînd acel care-l găsise şi cum am zice, îl salvase, pornea să încerce să vîndă pumnalul lui Stragildo.

După vreo trei zile, rănile lui Roller începeau să se tămăduiască.

El îşi înştiinţă gazda că voia să plece. Biata femeie îi spuse, că ar fi să moară la sigur, dar Roller era încăpăţînat, şi în afară de asta era foarte îngrijorat. Mabel îi dăduse întîlnire în locuinţa de la cimitir şi de atunci trecuseră trei zile. Setea de răzbunare a elveţianului se mai îndîrjise încă, mai ales că acum nu se îndoia că loviturile de pumnal pe care le primise, îi fuseseră date de vreun servitor de-al Margueritei. Se îmbrăcă cum putu, ieşi, neprimind să-l ajute nimeni, şi izbuti să ajungă la casa lui Mabel. Era tocmai a doua zi după ce Mabel şi Myrtille părăsiseră Parisul.

Elveţianul făcu o grozavă sforţare de voinţă ca să-şi biruie slăbiciunea care-l cuprindea şi începu să cerceteze odaia care fusese laboratorul lui Mabel, pe vremea cînd pregătea băuturile de dragoste, pentru regină.

N-o să socotim de cîte ori îi veni rău, în acea zi, nenorocitului. Ai fi zis că, pe măsură ce simţea că viaţa îl părăsea, i se mărea şi dorinţa lui de răzbunare.

Mabel îi spusese că o să-i dea probele infamiei Margueritei, dar ea nu mai era acolo şi, fără îndoială, că nu se mai întorcea.

Trebuia deci să găsească deîndată hîrtiile acuzatoare şi să lucreze cît mai singur înainte de a muri.

Pe seară, sleit de puteri, dîrdîind de friguri, cu faţa descompusă de suferinţă, era gata să renunţe şi să se lase în voia sorţii, cînd împins de un ultim instinct, pătrunse în ascunzătoarea în care Simon Malingre o găsise pe Myrtille.

Acolo era o ladă pe care Mabel o golise la plecare. Mabel lăsase lada goală, deschisă! Nu închisese nici ascunzătoarea. Poate că voise înadins ca oricui să-i fie posibil să vadă ascunzătoarea şi lada.

În fundul cufărului, Wilhelm găsi un sul de pergament, şi trei patru galbeni uitaţi de Mabel, şi pe care elveţianul îi luă.

Sulul era învelit într-o hîrtie pe care erau scrise cîteva rînduri.

Apoi împleticindu-se, ţinîndu-se de ziduri, el se coborî şi o apucă de-a lungul cimitirului Nevinovaţilor, îndreptîndu-se spre Luvru. Se înnoptase.

Împrejurimile erau pustii.

Simţind că-i vine sfîrşeală, Roller se rezemă de un zid. I se părea că o să moară.

— Doamne, zise el, îţi cer numai un ceas, un singur ceas şi, apoi deschide-mi uşile Iadului, dacă aşa e voia Ta.

Nu-şi mai lua ochii de pe rîndurile scrise pe hîrtie, dar… nu ştia să citească.

— Asta trebuie să fie! mormăi el… Dar… dacă m-aş înşela?… Dacă aceste pergamente ar fi fără nici o însemnătate?… Dacă voi muri, fără să fi găsit… fără să-mi răzbun?…

În clipa aceea zări trecînd pe acolo un om care cînta în gura mare, cu sabia împleticindu-se printre picioare şi cu căciula pe ureche.

Roller îi făcu semn şi omul se apropie curmîndu-şi cîntecul.

— Ştii să citeşti? întrebă Roller.

— Şi chiar să scriu! Şi atît de bine încă!… Cinci ani am urmat, la Sorbona, lecţiile ilustrului doctor Cheliet. Chiar acum, mă duc la cîrciuma „Măgarului bacalaureat” unde am credit.

Roller îi întinse mîna şi zise:

— Ia-i!

Omul cu sabia holbă ochii mari şi apucă galbenii, care însemnau pentru el o adevărată avere.

— Ce trebuie să fac întrebă el cu glasul tremurînd. Ai vreun duşman de care trebuie să te scap?… Aceste nobile monede de aur sunt plata vreunei lovituri pe care trebuie s-o dau din parte-ţi vreunui bărbat gelos? La adică, poate chiar bărbatul în chestie te-a adus în halul ăsta…

— Citeşte-mi ce e scris pe această hîrtie! zise Roller.

Şi el puse sub ochii studentului, pergamentul, fără să-i dea drumul.

— Şi apoi? zise omul mirat.

— Apoi? asta-i tot. Citeşte şi ia-ţi galbenii…

Studentul se lăudase poate, căci trecură vreo zece minute pînă să poate desluşi despre ce-i vorba în hîrtii…

— Am aflat! zise el, în sfîrşit, triumfător.

— Citeşte dar! murmură Roller, care tremura convulsiv.

Omul ceti:

„Memoriile doamnei de Dramans, privind faptele care s-au petrecut la Turnul Nesle”.

Roller scoase un fel de muget de bucurie, şi făcu semn omului că poate pleca.

Acesta nu aşteptă să-i zică de două ori şi se retrase sau mai bine zis o luă la fugă, temîndu-se ca nu care cumva străinul să se căiască de generozitatea lui.

Roller porni cu greu, strîngînd în mîna lui încleştată, sulul de pergament. Se gîndea:

— De-aş ajunge la Luvru înainte de a muri! Dar, după vreo cincizeci de paşi, simţi că se sfîrşeşte.

În minutul acela ajunsese într-o uliţă destul de umblată, locuită în cea mai mare parte de fierari şi potcovari, ale căror ateliere foarte luminate, răsunau de zgomotul argintiu al ciocanelor pe nicovale.

Atît de aproape de pustiul sinistru al cimitirului Nevinovaţilor, strada aceea părea calea care duce de la moarte la viaţă. Se numea, pe vremea aceea, strada Potcovăriei.

Un minut, Roller rămase înlemnit de bucuria de-a auzi fierarii bătînd fierul şi cîntînd, după obiceiul meseriei lor, probabil ca să-şi ajute lucrul, izbind în cadenţă. Dar sforţarea pe care-o făcuse, fusese peste puterile lui. Cele două răni deschise, sîngerau iarăşi. Nenorocitul înţelegea că odată cu sîngele, viaţa lui se scurgea şi că va plăti scump nerăbdarea răzbunării sale…

Încercă să se îndrepte spre fierăria cea mai apropiată, ca să ceară ajutor, dar picioarele i se muiară şi căzu într-un şanţ, tocmai în momentul cînd, în partea cealaltă a uliţei apărea o trupă de cavaleri.

Cel care venea în capul acelei trupe era un om de statură înaltă, călărind un cal normand; cu forme masive, care acum nu se mai întrebuinţează decît la ham, dar care, pe vremea aceea, erau încă prea delicaţi pentru greutatea pe care o prezintă fin cavaler armat de război.

Omul acela călărea cu cîţiva paşi înaintea escortei sale. Cu fruntea aplecată, cu hăţurile libere, cu pieptul frămîntat de pale, el părea copleşit de gînduri amare. Deodată calul i se opri.

Cavalerul păru că se deşteaptă dintr-un vis urît şi atunci zări pe rănitul pe care calul era să-l calce.

Era cît pe ce să treacă înainte, cu un fel de indiferenţă sălbatică pe care o aveau războinicii pentru orice incident de felul acesta, cînd cîteva cuvinte ale rănitului, care ajunseră pînă la el, îl făcură să tresară.

Descălecă şi întrebă:

— Zici că mă cunoşti?

— Da!

— Şi că ai să-mi spui ceva de seamă, privitor la rege?

— Da!

— Vorbeşte! Te ascult!

Dar, acum, Roller nu mai părea dispus să vorbească. El se uita cu foc la cavaler, ca şi cum în momentul acela suprem ar fi încercat să-i citească gîndul.

— E adevărat, zise el în sfîrşit, făcînd o ultimă sforţare, adevărat monseniore că o urîţi pe regină, după cum am auzit la Luvru?

— Ai auzit tu lucrul ăsta? întrebă acel pe care Roller îl numea monseniore încruntîndu-şi sprîncenele.

— O să mor, horcăi elveţianul, puteţi să-mi destăinuiţi acest secret, oricît de grozav ar fi!… Dar, dacă nu-mi răspundeţi, nici eu nu voi spune nimic. Grăbiţi-vă: peste cîteva minute va fi prea tîrziu.

Roller, care se rezemase într-un colţ, recăzu în şanţ.

Cavalerul îl examină bănuitor şi văzu că moartea îşi întindea aripa pe faţa aceea pămîntie. El îi atinse mîinile.

Erau reci. Atunci se aplecă mai mult şi şopti: Mă întrebi dacă urăsc pe regină?

— Da! vă întreb acest lucru şi numai un muribund, gata să se înfăţişeze înaintea lui Dumnezeu şi care e atît de aproape de Atotputinţa regelui regilor, poate uita puterea voastră pămîntească, pentru ca să vă pună o întrebare atît de grozavă.

Ochii cavalerului scînteiară.

— Ei bine! zise el – nu ţi s-au spus minciuni. O urăsc pe aceea de care îmi vorbeşti. Spune!

Muribundul păru că face o ultimă sforţare. Dar pricepînd, fără îndoială, că n-o să aibă timp să vorbească mult, întinse sulul de hîrtie cavalerului care-l luă, şi apoi horcăi:

— Luaţi asta… Oh! aş fi vrut să-l duc chiar eu regelui… dar… pentru că… eu…

Cuvîntul i se stinse pe buze din care nu se mai desluşi decît un geamăt.

Cavalerul se îndreptă încet şi rămase în picioare, cu ochii aţintiţi asupra muribundului care se zbătea în ultima clipă a agoniei. Şi agonia aceea în strada luminată de vetrele potcovăriilor, agonia omului din şanţ, pe cînd, la cîţiva paşi, cavalerii escortei, aşteptau, ţepeni şi nemişcaţi, era un tablou straniu.

Scena aceasta ţinu vreo zece minute. Apoi, deodată, Roller scoase un ţipăt groaznic, se ridică în sus, privi deznădăjduit spre cavaler şi căzu ca să nu se mai ridice.

Numai atunci cavalerul privi sulul de pergament care-i fusese încredinţat în chip atît de misterios, şi citi:

„Memoriile doamnei de Dramans privitoare la faptele care s-au petrecut în Turnul Nesle”. Fără îndoială, el pricepu căci se îngălbeni tot atît ca şi arcaşul întins la picioarele lui.

O ultimă dată el se aplecă spre om, îi pipăi inima, se asigură că era mort, apoi, ascunzînd sulul sub mantie, încălecă din nou şi-şi urmă drumul, şi mai gînditor, şi mai posomorît.

Acel cavaler, era Enguerrand de Marigny.





XIII. URMAREA EVADĂRII LUI MALINGRE



Cum întîmplările povestite aici sunt simultane, trebuie să-l lăsăm un moment pe Marigny să-şi urmeze drumul spre palatul lui, care era o locuinţă splendidă, fortificată, în strada Saint-Martin.

Deci, pe cînd, după ciudata întîlnire cu acel muribund care-i dăduse sulul de hîrtie, primul ministru îşi urma calea, mohorît şi gînditor, cam în acelaşi timp, Simon Malingre şi Gillonne încercau să scape din sala în care-i închisese Lancelot Bigorne.

S-a văzut cum Simon făgăduise o lumînare şi Gillonne o medalie mai multor personaje din Cer care, lacomi, fără îndoială, le înlesniseră fuga celor doi asociaţi.

S-a văzut cum cele două fiinţe răutăcioase izbutiseră să scape strecurîndu-se pe coş, şi cum hoinărind prin întunecoasa şi tăcuta Curte a Minunilor ajunseră în faţa unei case, unde văzuseră lumină şi auziseră zgomot.

În minutul acela o uşă se deschisese pe neaşteptate.

O trupă de vreo zece persoane apăruse, nelămurită în întuneric.

Simon şi cu Gillonne, care treceau din spaimă în spaimă, nu avură vreme decît să se azvîrle în groapă.

Apoi uşa se închise şi grupul se retrase ca o ceaţă de umbre.

Dar, Gillonne şi Simon auziseră cîteva cuvinte, zăriseră unele feţe şi amîndoi tresăriră, de data asta de atîta bucurie că uitaseră chiar postul la care fuseseră supuşi.

— Ai auzit? zise Gillonne, de abia răsuflînd.

— Ce? întrebă distrat Simon, care părea adîncit în gînduri.

— Nu la-i recunoscut?

— Ba da, l-am recunoscut! L-aş recunoaşte şi în Iad!

— Nu l-ai auzit dînd cuvîntul de trecere care ne va înlesni ieşirea din această Curte blestemată?

— Ba da, l-am auzit! d’Aulnay şi Valois.

Şi Malingre adăugă dus pe gînduri:

— El e aici! cînd te gîndeşti că e aici!

— Oare ce face şi ce zice?… E un adevărat noroc, urmă Gillonne, că ne găsim aici, ca să auzim… Acum, cînd putem fugi cu siguranţă, ai cîştigat Maică Precistă medalia de aur!

Fără să răspundă, Simon se apucase să privească cu de-amănuntul casa în care intrase acela despre care vorbeau, înfricoşată, Gillonne stăruia:

— Ce tot faci?… Ce mai aştepţi?… Eşti nebun? Hai, să fugim, să fugim cît mai iute!…

— Ei aş! făcu Simon. Acum avem destulă vreme. Doar ştim cuvîntul de trecere cu care vom ieşi de aici, după cum am ieşit de acasă.

— Maica Domnului! gemu Gillonne împreunîndu-şi mîinile îngrijorată. Ai înnebunit cînd…

Femeia nu mai zise nici un cuvînt; pricepuse de ce Simon nu mai era grăbit să plece.

Într-adevăr, acesta se apropiase de uşă şi-şi lipise urechea de gaura broaştei, dar pesemne că rezultatul nu fu satisfăcător, căci se îndepărtă dînd din cap.

— Pricep! zise Gillonne, cauţi să afli ce-şi spun acolo.

— Fără îndoială! răspunse Simon, care cerceta într-una.

Gillonne se gîndi: „Are dreptate… Oricît de şireată aş fi, sunt cîteodată mai prejos de viclenia acestui Simon”.

În vremea aceea, Simon sta cu nasu-n sus, foarte adîncit în privirea amănunţită a unei deschizături făcută la o oarecare înălţime de la pămînt şi prin care străbătea o lumină slabă.

Aceea era una din găurile care, după cum am spus, existau mai la toate cocioabele din Curtea Minunilor.

Din nenorocire gaura era prea sus ca să nădăjduiască s-o ajungă. Tot căutînd, Simon descoperi un pietroi aşezat aproape sub gaură. Se sui pe el, dar îi mai trebuia încă o lungime de-a lui, ca să ajungă pînă la gaură. Atunci, începu să pipăie cu băgare de seamă zidul să vadă dacă cumva vreo crăpătură oarecare nu i-ar putea înlesni să ajungă la gaură, scopul dorinţei lui: fu nevoit să renunţe la acest mijloc. Simon începea să se deznădăjduiască. Gillonne îi zise:

— Tu poţi să mă ţii în spinare, mă voi sui pe umerii tăi, şi de acolo, de sus, o să văd.

— Mă gîndeam la lucrul ăsta, răspunse Simon, dar, dacă se aude de acolo, cine-mi spune mie că tu-mi vei repeta exact tot ce vei fi auzit?

— Ascultă Simone, zise Gillonne, care găsea naturală neîncrederea pe care i-o arăta. Dacă din cele ce vei auzi acolo, iese posibilitatea vreunei afaceri bune, îmi juri că vom împărţi beneficiile?

— Îţi jur! răspunse Simon, fără şovăire.

— Atunci, eu îţi jur să-ţi repet tot ce voi fi auzit folositor pentru noi.

Şi cum Simon părea încă nehotărît, ea urmă:

— Şi apoi, n-ai alt mijloc de a afla.

Era drept, Simon pricepu.

Atunci hotărîndu-se îi zise:

— Urcă-te!

Cu o pricepere şi cu o mlădiere, de care nu ar fi crezut-o în stare, în cîteva clipe, Gillonne se sui pe umerii lui Simon care, la rîndul lui, se sui cu greu pe pietroi. Mulţumită unei îndemînări minunate, Gillonne ajunse să stea în picioare pe umerii lui Simon, care-i răbda cu bărbăţie greutatea.

Astfel cocoţată, dînsa se afla la înălţimea acelei găuri pe unde putu să vadă cu înlesnire pe cei dinăuntru şi să audă tot ce-şi spuneau.

Gînd văzu ea că cei dinăuntru erau gata să se scoale şi să plece, Gillonne judecă consfătuirea sfîrşită, şi-şi dădu drumul jos.

— Uf! zise Simon, oftînd uşurat. N-aş fi crezut, niciodată, că eşti aşa de grea… Ei bine! ce au vorbit?

Prudentă, Gillonne se ascunse în groapă şi-i făcu semn să facă la fel.

Uşa se deschise din nou şi cinci oameni ieşiră.

Cînd Simon şi Gillonne se asigurară că cei pe care-i pîndiseră se pierduseră în umbră, se sculară repede şi apucară în partea opusă, nemaicăutînd să se ascundă şi căznindu-se să umble liniştiţi. Graţie cuvîntului de trecere, surprins spre norocul lor, putură să iasă nevătămaţi din Curtea Minunilor, unde crezuseră că-şi vor lăsa oasele.

Cînd se crezu scăpată de primejdie, Gillonne se învoi să vorbească, şi să-i repete lui Simon tot ce auzise şi văzuse.

Acesta nu pierdu o clipă.

— Iute! zise el. Să ne despărţim. Tu, Gillonne, du-te şi mă aşteaptă la grădiniţa cu trandafiri. Eu mă reped la Temple şi de data asta nu numai că vom fi iertaţi, nu numai că Monseniorul n-o să ne ardă, dar încă ne va îmbogăţi. Du-te, Gillonne, şi ca să ajung mai iute, eu am să iau un cal de la Luvru.

— Stai puţin, zise Gillonne, care părea foarte îngrijorată. Stai puţin… Spune-mi, Simone, cum ai ieşit din închisoarea blestemată unde era să pierim de foame şi de sete ca nişte cîini cărora nu li se dă de mîncare?

— Păi… dar un coş nu e calea obişnuită pentru nişte creştini buni, ca noi. E calea normală şi obligatorie a liliecilor, bufniţelor şi altor dobitoace răufăcătoare, de noapte nu-i aşa?

— Fără îndoială! zise Malingre, care se întreba unde voia să ajungă Gillonne.

— Deci, dacă e aşa, ar trebui o mare doză de judecată şi de pătrundere ca cineva să se gîndească că s-ar putea ieşi pe calea aceea întunecoasă şi aeriană.

— Sunt de acord, dar…

— Şi, spune-mi Simone, cine s-a gîndit să ia acea cale?

— Tu… dar unde vrei să ajungi? Hai mai repede!… N-avem vreme de pierdut în acest moment.

— Răbdare!… Deci, eu am avut ideea asta… căci ai spus-o, am auzit bine, eu am avut-o!

— Da! tu!… tu!… Mii de draci… mi se pare c-a-nebunit muierea.

— Şi de ce mi-a dat asta în gînd?… Căci nu-i o inspiraţie, ci o judecată solidă, ieşită din mintea unui om rezonabil, atent, care socoteşte totul. Şi nicidecum dintr-o întîmplare, ori vreo inspiraţie, căci o inspiraţie e un lucru eminamente supranatural şi dumnezeiesc, nu-i aşa, Simone?

— Şi eu cred tot aşa, zise Simon, hotărît să aibă răbdare, căci începea să se teamă serios că Gillonne se smintise.

— Vezi, zici şi tu… deci, nu e inspiraţie, ci numai o judecată… Şi acum… ce fel şi ce am ajuns să judec atît de bine?

— Hei!… Ştiu şi eu?… Fără îndoială că pricina e luna, care…

— Luna… Luna!… Ai spus-o singur… chiar luna care, trecînd prin coş, m-a făcut să deduc că acel coş trebuia să fi fost deteriorat şi trebuia să-şi fi pierdut acoperişul, care-i servea de capac, şi în felul ăsta, lipsindu-i capacul, coşul devenea o cale dacă nu lesnicioasă şi plăcută, cel puţin accesibilă la nevoie… Nu-i aşa?

— Asta mi se pare evident.

— Chiar aşa… Să crezi Simone, e evident! Fără nici o îndoială.

— Fie! recunosc că e absolut evident, dar destul de cînd tot batem cîmpii.

— Încă un moment şi… am sfîrşit!… Dar, pentru ca să văd luna, Simone, ce trebuia făcut, după capul tău?

— Mii de draci! urlă Simon exasperat… Trebuia să deschizi ochii!… Du-te dracului blestemato, care…

— Ah! strigă Gillonne triumfătoare, ai spus-o singur, trebuia să deschid ochii!… E un fapt normal, natural, să deschizi ochii… pentru aşa ceva nou e nevoie de nici un amestec providenţial. Numai trupul, fără nici un ajutor dumnezeiesc, sau altul, corpul singur îşi îndeplineşte funcţiunea mecanică. E foarte simplu!… Deschizi ochii, vezi… şi ieşi din încurcătură… Simone, dragă Simone, cuvintele tale m-au uşurat de o mare greutate care-mi apăsa pe suflet… Mulţumesc, Simone!… Poţi pleca acum.

La aceste vorbe, ea dădu drumul lui Simon Malingre pe care pînă atunci îl ţinuse strîns, de braţ.

În sfîrşit, văzîndu-se liber Simon, se grăbi să fugă.

Rămasă singură, Gillonne îşi împreună mîinile cu evlavie, şi ridicînd ochii la cer, îşi zise în sine:

— Maică Precistă, îţi făgăduisem pentru fiul tău Isus, o medalie frumoasă de aur, ori de argint, dacă ieşeam din încurcătură cu ajutorul tău… L-ai auzit pe Simon Malingre; el e un om cu judecată, un om foarte şiret, căruia… cînd nu are nici un interes să lucreze împotrivă… şi-mi vei recunoaşte că nu am făcut nimic ca să-l înrîuresc… Deci l-ai auzit pe Simon, care a declarat fără şovăire că singură mă descurcam şi fără concursul puternicului tău ajutor… Aşadar, Maică Precistă, tu ai prea multă judecată ca să pretinzi, de la o biată femeie ca mine, să se strîngă de gît ca să-ţi facă un dar pe care, la drept vorbind, nu l-ai meritat… iar, pe de altă parte eşti prea bună şi prea dreaptă, totodată, ca să nu-mi îngădui înalta ta ocrotire şi de azi înainte.

După ce înlăturase cu dibăcie făgăduinţa şi-şi liniştise conştiinţa prin acest mijloc şiret, precum şi naiv, totodată, zgripţuroaica îl urmă, privindu-l cu dispreţ, pe Simon, care se îndepărta fără s-o mai bage în seamă:

— Du-te!… Du-te la Luvru, la Temple să tragi foloasele din cele ce ţi-am spus… Dar sunt şi alte secrete, şi mai de seamă, pe care le-am auzit. Din acelea am să ştiu să trag folos eu singură, şi, cu ajutorul lui Dumnezeu, pieire şi pedeapsă fără de seamăn, se va abate peste fiinţa-ţi blestemată.

Cu toate că Simon Malingre era destul de mirat că Gillonne îl lăsase să plece singur, se îndreptă repede spre Luvru, unde ajunse cu înlesnire.

Prin slujba lui pe lîngă un stăpîn puternic cum era cel pe care-l servise şi ca om al Curţii, Malingre cunoaşte numeroase personalităţi şi ofiţeri. Ajuns istovit la Luvru, Simon se informă de numele ofiţerilor de serviciu în acel moment.

Printre cei care i se arătară, însemnă două nume care făceau parte dintr-un corp pus sub ordinele directe ale lui Valois şi, dintre cei doi, pe acela al unui ofiţer pe care, fiind mai des în contact cu superiorul său, Simon îl ştia ca fiind sufletul contelui.

Malingre nu se codi şi ceru să fie dus de-a dreptul la acel ofiţer căruia îi istorisi tot ce-i trăsni prin minte, şi pe care-l hotărî cu înlesnire, să facă tot ceea ce crezuse el că-i va fi de folos în planurile lui, făcîndu-l să-l creadă totodată că-i făcea un serviciu lui Valois, pentru care contele îi va fi recunoscător.

Rezultatul acestei convorbiri fu că, după cîteva minute, călare pe un cal zdravăn, Simon se îndrepta ca vîntul spre Temple, pe cînd ofiţerul strîngea de zor vreo treizeci de oameni cu care se îndrepta, la rîndul său, spre Temple. Sigur de el şi de ajutorul pe care-l aducea, Simon ajunsese la punte, care se lăsă în jos numaidecît. După cîteva minute Malingre intra la Valois a cărei primă mişcare, zărindu-l, fu să-l cheme ca să-l aresteze.

— Un moment, monseniore! zise Simon. Mîine veţi pune să mă jupoaie sau să mă şi ardă… Acum ascultaţi-mă…





XIV. LANCELOT BIGORNE LA LUCRU



Cei pe care-i zărise Simon Malingre şi a căror convorbire Gillonne o surprinsese, erau: Buridan, Gautier, Bourrasque şi Haudryot.

În acest capitol vom vorbi de faptele şi gesturile lor.

După ce Lancelot Bigorne dispăruse, Gautier susţinea pe lîngă tovarăşii săi să pornească îndată ca să afle de soarta lui Philippe, chiar de-ar fi trebuit să afle numai de moartea lui. Dar, fără îndoială, înainte de a pleca Bigorne, îi spusese lui Buridan cîteva vorbe despre proiectul său, căci tînărul se căznea să-l liniştească pe Gautier şi voia să amîne orice hotărîre pînă la întoarcerea lui Lancelot.

— Dar dacă nu se mai înapoiază? striga Gautier, pentru a o suta oară.

— Să-l lăsăm pe Lancelot să lucreze, scumpul meu Gautier! răspundea Buridan cu blîndeţe. E un cotoi şiret şi, pe deasupra, un prieten devotat… Puţină răbdare!

— Răbdare! E lesne de zis, răbdare!… Dar, ce face sărmanul meu frate în vremea asta?… Dacă, cel puţin, ar da vreun semn de viaţă îndrăcitul de Lancelot… Dar, nimic!… A pierit! A murit! S-a pierdut!…

— Ca să nu-ţi ascund nimic, îţi voi spune că şi eu mă îngrijesc de această lipsă de ştiri… Cunoscîndu-l pe Lancelot, după cum îl cunosc, mi-e teamă să nu i se fi întîmplat vreo nenorocire… Dar, să mai aşteptăm puţin!… Nu trebuie să compromitem nimic cu grabă…

— Şi eu îţi spun, scumpe Buridan, că, dacă mîine nu am veşti, eu…

— Ascultaţi! se amestecă Guillaume Bourrasque care era de faţă la această consfătuire, precum şi Riquet Haudryot…

— Ascultaţi! Vine cineva… N-aţi auzit semnalul, anunţînd sosirea unui prieten?

— N-am auzit nimic! făcu Gautier, posomorît.

— Nici eu! adăugă Buridan. Dar nu-i de mirare. Cînd faci atîta zgomot numai tu singur, dragă Gautier, nici dracu n-ar mai auzi nimic…

— Adevărat! Am să amuţesc ca peştele! urlă Gautier.

În vremea asta, Guillaume deschisese uşa cu băgare de seamă şi, recunoscînd pe cei sosiţi, se întoarse spre odaie, zicînd:

— Auzisem eu bine… Sunt prieteni… Hei!… mii de draci! Îmi pare că-i chiar Lancelot în capul lor!…

— Lancelot! strigară deodată Gautier, Buridan şi Riquet care se repeziră spre uşa deschisă.

— Da, el e! Chiar el!

În vremea asta, în fruntea a vreo zece oameni zdraveni, care de care mai zdrenţuiţi, dar cu toţii neîntrecuţi de puternici sub zdrenţele lor, Lancelot Bigorne ajunsese în faţa uşii. Întorcîndu-se spre escorta lui, Lancelot le zise pe un ton de comandă:

— Duceţi-vă şi aşteptaţi-mă unde am spus… Şi, mai cu seamă, fiţi liniştiţi.

Oamenii salutară şi se întoarseră cu o unitate de mişcări şi o precizie pe care le-ar fi invidiat-o chiar cei mai buni soldaţi al regelui.

— Staţi puţin! adăugă Lancelot, părînd că s-a răzgîndit. Doi dintre voi să anunţe toate posturile, toate santinelele Curţii că, din clipa asta, s-a schimbat cuvîntul de trecere… Nimeni să nu iasă şi să nu intre în incinta Curţii Minunilor dacă nu spune noua parolă: d’Aulnay, Valois!… Plecaţi şi duceţi-vă iute.

După vorbele astea, Lancelot trecu pragul şi, arătînd spre trupa care se-ndepărta, întrebă:

— Ce ziceţi de ei?… Sunt zdraveni?… Au o înfăţişare războinică, nu-i aşa?

— Stai jos! zise Buridan. După faţa ta văd că trebuie să fii foarte obosit.

Fără nici un cuvînt, Gautier umplu un pahar cu vin şi i-l trecu lui Lancelot, zicîndu-i numai atît:

— Bea!

Lancelot se aşeză, luă fără sfială paharul care i se întinsese, îl bău dintr-o sorbitură şi-l puse pe masă cu un aer mulţumit.

— Acum, vorbeşte! zise Buridan.

— Philippe!… Mai întîi el! gemu Gautier, în acelaşi timp.

— Trăieşte! răspunse scurt Lancelot.

Toţi răsuflară uşuraţi.

— Bine! bombăni Gautier, deoarece trăieşte… o să-l smulgem din ghearele care-l ţin.

— Fără îndoială! adăugă Buridan, cu siguranţă.

— Unde e?

— La Temple! În paza contelui de Valois!

Atunci Lancelot Bigorne povesti de-a fir a păr tot ce i se întîmplase de cînd plecase de la Curtea Minunilor, şi repetă tot ceea ce vorbise cu regele, fără să uite nimic. Adăugă că profitase de prezenţa lui la Luvru, ca să scotocească cam prin toate colţurile şi să şterpelească cîteva pergamente în alb, dar cu pecetea regală şi pe care scrisese ce vrusese.

El adăugă o mulţime de amănunte, explicînd cam în ce fel nădăjduia să-l scape pe Philippe, pînă în zori, chiar.

Care erau acele detalii şi de ce plan vorbea, mersul evenimentelor ni le vor lămuri.

Cînd sfîrşi, fu aprobat de toţi, precum nu-i fură precupeţite nici felicitările.

Gautier care-şi regăsise bucuria zgomotoasă, în speranţa să înceapă imediat lupta ca să-l scape pe frate-său, strigă:

— Mii de draci!… Buridan are dreptate. Eşti un tovarăş viclean, Lancelot!… De aceea beau în sănătatea ta!…

— Şi eu… beau în sănătatea ta, Gautier! şi Lancelot goli paharul şi, după ce bău, urmă cu un ton ironic:

— Să mă credeţi că, din punctul ăsta de vedere… cum şi din altele, voi şti să vă ţin pieptul.

— Hum!… Mi se pare că te lauzi!

— Nu te prea încrede, Gautier! zise Buridan. Bigorne e în stare să facă tot ce zice.

— Dar, urmă Lancelot care, printr-o învoială tacită, părea că luase direcţia afectivă a afacerii, dar nu mai avem vreme de pierdut. Urmaţi-mă, domnilor.

— Unde? întrebă Gautier.

— Veţi vedea!

Şi Lancelot îi duse pe toţi într-o altă casă şi-i vîrî într-alta în care erau orînduite mai multe rînduri de uniforme cu armele regelui. Lancelot împărţi fiecăruia cîte un costum şi, pe cînd se îmbrăca şi el cu o uniformă specială, arătînd lui Buridan nişte haine de ofiţer, îi zise:

— Natural, eşti şeful escortei. Mai cu seamă nu uita că nu trebuie să ridici cozorocul de la cască, sub nici un pretext, oricare ar fi el.

— Fii liniştit, răspunse Buridan.

Cînd toată lumea fu îmbrăcată din cap pînă-n picioare, Buridan avea înfăţişarea unui ofiţer de serviciu al regelui, în fruntea vreunei trupe de oameni în misiune.

Numai Lancelot era într-un costum special, ascuns pe de-a-ntregul de o mantie mare, care-l acoperea peste tot.

El trecu iar înaintea acelei trupe şi o conduse spre o cocioabă din Curtea Minunilor, deschizînd uşa cu îndrăzneală.

Acolo erau în uniforme, zece oameni în jurul unei mese, pe care se vedeau cîteva sticle şi pahare.

Cei zece oameni, îmbrăcaţi la fel cu aceia pe care Bigorne îi avea cu el, se sculară la vederea lui ca un singur om şi aşteptară ordinele.

— Voinicii mei de adineauri! lămuri cu glas înăbuşit Lancelot lui Buridan.

— Sfinte Barnabé, iată o trupă militară de mîna întîi, sau eu nu mă pricep!

— I-am dobîndit, mulţumită unuia dintre pergamentele pe care am scris ce am vrut. Sunt arcaşi de-ai regelui, atît numai că… zăceau în închisoare şi eu, eu „nebunul”, înarmat cu ordinele regelui, i-am scos de acolo!… Apoi, adresîndu-se unuia dintre oameni, care părea a fi şeful lor:

— Cuvîntul de trecere?

— Gata!… E dat peste tot.

— Caii?

— Aici, în apropiere.

— Bine!… Să pornim, domnilor.

— E admirabil! şopti Buridan.

Pentru a treia oară, se îndreptară spre o altă cocioabă în care se aflau cincisprezece cai superbi, toţi cu şeile pe ei.

— Tot din ordinul regelui! zise Lancelot lui Buridan. Bietul Ludovic habar n-are că a semnat să puie cincisprezece cai din grajdurile lui la dispoziţia bufonului său!…

Şi, pe cînd fiecare dintre ei îşi scotea calul şi încăleca, Lancelot se apropie de omul căruia îi vorbise şi-i zise încet:

— Nu uita ordinele mele.

— Doamne fereşte!

— Supraveghează-l pe ofiţerul care vă comandă!… Îmi răspunzi de capul lui…

— Se va face, după cum s-a hotărît.

— Ştii ce ţi-am făgăduit?… Graţierea voastră la ieşirea noastră de la Temple… Pergamentele vi se vor da în mînă, pe loc… Dacă însă şovăiţi, veţi fi spînzuraţi, fără iertare.

— Fiţi pe pace. Vom cîştiga cinstit graţierea şi cei cincizeci de galbeni făgăduiţi…

— Plecaţi dar.

Gautier căscă ochii mari, Buridan surîdea, Guillaume şi cu Riquet căzuseră pe gînduri, pentru că mîncaseră bine.

După douăzeci de minute, ajunseră la Temple. Bigorne sună din corn.

Cornul din Turn îi răspunse.

— Un ordin al regelui! strigă Buridan.

— Un mesaj regal! strigă Bigorne, arătînd pergamentul.

Puntea se lăsă în jos.

Un ofiţer se apropie cu un soldat care ducea un felinar, el recunoscu armele regelui şi se închină în faţa peceţii regale care era pusă la capătul hîrtiei. Îndată, toată trupa descălecă în curtea interioară.

— Cîţi oameni ai de pază la postul podului? întrebă cu asprime Buridan.

— Trei! răspunse ofiţerul, care credea că acel care-i vorbea, îi era un superior.

— Bine!

Apoi, întorcîndu-se spre trupa sa, Buridan comandă:

— Patru oameni aici, ca să se întărească postul.

— Domnule, zise el, adresîndu-se ofiţerului, deocamdată eşti sub ordinele domnului (şi-i arătă pe Guillaume Bourrasque)… Iată ordinul Majestăţii Sale, urmă el văzînd că ofiţerul părea nehotărît.

Omul se închină în semn de supunere.

Guillaume şi oamenii lui, care primiseră ordine dinainte, îşi luau postul în primire.

În vremea asta, Lancelot Bigorne parlamenta cu un alt ofiţer, venit dinăuntru, ca să vadă ce se petrece?

— Mesaj regal! zicea Bigorne, care-şi acoperea faţa cu gluga. Să fiu dus îndată la căpitanul arcaşilor din Temple. Nu-i nevoie să-l deştepţi pe Guvernator.

Şi, cum ofiţerul părea că şovăie şi el în faţa acelor măsuri ce îi păreau suspecte:

— E ordinul regelui! întări şi Buridan, care-i ajunsese, şi care îşi arătă pergamentul.

Întocmai cum făcuse şi păzitorul de la poartă, ofiţerul, cum văzu pecetea regală, nu se mai gîndi să discute şi se grăbi să execute cele ce i se spuneau.

Trupa lui Bigorne intrase într-o sală mare, aşteptînd ca ofiţerul să se înapoieze. După cîteva minute, acesta se întoarse să anunţe că mesagerul regelui era aşteptat de căpitanul arcaşilor. După cum făcuse şi la intrare, Buridan puse patru oameni la uşa acelei săli şi, arătîndu-l pe Riquet Haudryot, zise:

— Pînă la alt ordin, numai tu comanzi aici. Şi pentru a treia oară, el arătă pergamentul regal, zicînd: Ordinul regelui!

Cei ce rămăseseră din trupă îl urmară pe Lancelot Bigorne şi se opriră la uşa camerei, unde căpitanul arcaşilor se îmbrăca de zor, foarte mirat de vizita aceea, făcută în numele regelui.

Înainte de a intra, Lancelot îşi desfăcuse mantia cu care se învăluia, şi apăru îmbrăcat în costumul de nebun, după cum se obişnuia să se poarte la curte.

— Senior căpitane, zise Lancelot salutînd adînc, sunt însărcinat de rege să vă dau în mînă acest ordin!

Vorbind astfel, el întinse căpitanului un pergament pe care acesta îl citi arătînd cea mai mare mirare.

— Cum? zise el, cînd sfîrşi de citit, Regele ordonă oricui, chiar mie, să mă supun ordinelor transmise în numele lui prin purtător?… Dar dacă trebuie să-mi cred ochilor, tu eşti bufonul regelui!

— Într-adevăr, am această deosebită onoare.

— Ciudată idee a mai avut şi regele!… Să-l aleagă pe nebunul său ca să… În fine, ordinul e formal, urmă el întorcînd pe o parte şi pe alta hîrtia, ca şi cum nu s-ar fi putut hotărî să ia în serios ordinele pe care pergamentul le conţinea.

Cu toate astea, puternic cum era, şi oricît de umilit, în fond, să fie nevoit să asculte de un bufon, căpitanul nu se gîndea deloc să nu se supună.

Numai că era îngrijorat şi se întreba cu nedumerire ce însemna fantezia aceea a regelui şi ce-o să trebuiască să facă?

— Haidem! zise el, hotărîndu-se. Să auzim ordinele pe care o să mi le transmiţi şi, adăugă el cu un surîs forţat, să nădăjduim că, cu toate că eşti nebun, regele nostru nu te trimite aici ca să ne pună să facem şi noi nebunii.

— Seniore, zise cu umilinţă Lancelot, voi executa cît s-o putea mai bine ordinele Maiestăţii Sale, fără să caut să pătrund planurile sale, nici să-i calific actele!

— E foarte înţelept acest lucru, domnule nebun, răspunse căpitanul cu o batjocură ascunsă. Vorbeşte, dar.

— Monseniore, aveţi aici un prizonier numit Philippe d’Aulnay:

— Se prea poate!… Doar, sunt atîţia prizonieri aici!

— Ei bine dar, vă rog să-mi daţi pe acel prizonier.

— Să-ţi dau pe acel prizonier?… Nu ştii ce vorbeşti!… Monseniorul de Valois mi-a recomandat cu tot dinadinsul…

— E ordinul regelui! Seniorul de Valois n-are nici un amestec aici! Şi chiar mi-a ordonat, în mod formal, să mă adresez domniei voastre numai, şi nu guvernatorului. Binevoiţi să citiţi şi să recitiţi ordinul: „Să se dea ascultare purtătorului la tot ce va ordona în numele meu.” E bine scris.

— Pe Dumnezeul meu, aşa e!… Sfinte Gheorghe… nu mai înţeleg nimic… Dar, în sfîrşit, aşa vrea regele şi mă voi supune!

Salutînd pînă la pămînt, Lancelot nu putu să nu scoată un suspin de uşurare.

— Şi… urmă căpitanul, pot să te întreb ce ai de gînd să faci cu acel prizonier?

— Păi, să-l duc la Luvru îndată, unde regele aşteaptă să-l vadă.

— Nu mai pricep nimic, murmură căpitanul arcaşilor, care urmă cu glas tare: Regele vrea să vadă pe acest prizonier?… De ce?…

— Secrete de Stat, care nu se încredinţează unui nebun, monseniore!

— Hm!… Un nebun care-mi pare în stare să dea lecţii chiar oamenilor cu judecată şi chibzuiţi, ca mine!

— Monseniorul mă onorează prea mult… trebuie să mai spun că Majestatea Sa doreşte ca mutarea acelui prizonier să fie ţinută secretă… Aşadar, dacă-mi daţi voie, voi aştepta chiar în odaia de alături să-l aducă pe prizonier şi să mi-l dea în seamă… Aştept de la voi monseniore, să daţi ordinele trebuincioase…

— Bine, poţi să te retragi în camera de alături. Peste cîteva minute ţi se va aduce prizonierul, domnule nebun. Nu mă forfeca prea mult în faţa regelui… Mă duc să dau ordinele trebuitoare.

Fără să răspundă, Lancelot salută respectuos, ieşi, şi se duse să întîlnească pe tovarăşii săi, în odaia de alături.

— De ce nu ne-am coborît în temniţe să-l scoatem chiar noi pe Philippe, zise cu glas înăbuşit Gautier.

— Hei! răspunse tot aşa Lancelot. Poţi şti ce se poate întîmpla?… Nu mă prea sinchisesc să mă cobor în pivniţele acelea, de unde, în caz de alarmă, ne-ar fi cu neputinţă să mai scăpăm, pe cînd aici, simţim cum merg lucrurile… În caz de primejdie, dintr-un salt suntem în sala de alături, păzită de Riquet Haudryot şi de ai noştri… Într-un cuvînt, fuga ne e asigurată… pe cînd jos… drace!…

— Cu toate astea, mi se pare…

— Lancelot are dreptate, zise Buridan; dacă lucrurile merg cum trebuie, o să ni-l aducă pe Philippe aici, fără să fie nevoie să ne ducem să-l luăm noi. Şi, afară de asta, dacă nu izbutim, liberi, mai putem încerca să-l scăpăm pe fratele tău… dar, prinşi ca el… Tăceţi! vine cineva! Îl aduce!

Într-adevăr, la capătul sălii se auzea un zgomot de paşi şi zăngănitul unei chei.

În clipa aceea, uşa se deschise şi Philippe apăru, palid, slab, abia ţinîndu-se în picioare, ca printr-o minune, cu braţele şi picioarele paralizate de lanţurile pe care nu i le scoseseră.

Buridan de-abia avu timpul să-l apuce pe Gautier, care era gata să se repeadă, şi să-i spună încet:

— Pentru Dumnezeu! Nu te mişca!… Vrei să-l pierzi?…

Lancelot înaintă vreo doi paşi şi, luîndu-şi aerul cel mai serios, tonul cel mai autoritar, răcni:

— Netrebnicilor! Scoateţi lanţurile prizonierului, şi cît mai repede…

În acelaşi minut auzi răsunînd cornul. Lancelot se opri deodată.

— Guillaume Bourrasque sună retragerea! strigă Buridan. Să-l luăm pe sus şi pe Philippe şi să fugim!

Nici nu sfîrşise, şi Gautier şi ajunsese la capătul sălii, luîndu-l pe Philippe în braţe.

— Frate! Frate! Eu sunt! Ce ai?… Vorbeşte.

Philippe îşi întoarse faţa ca de ceară, cu o privire fără expresie, spre fratele său.

— Doamne, Dumnezeule! urlă Gautier… Fratele meu e nebun!… Marguerite! Marguerite!…

În clipa aceea izbucni un zgomot asurzitor.

Mai mulţi soldaţi apăruseră, aruncîndu-se asupra lui Buridan şi a tovarăşilor săi, pe cînd Valois, pe pragul uşii, cu sabia în mînă, striga, cu glasul tunător!

— Omorîţi! Ucideţi! Prindeţi-l pe nebun şi pe cel de colo! Pe ofiţer!… Prindeţi-i vii!… Pe ceilalţi, omorîţi-i, fără milă.

Şi o fiinţă slăbănoagă, cu faţa însufleţită de o bucurie sălbatică, ascunzîndu-se cu prudenţă în dosul lui Valois, striga cît îl lua gura:

— Ne-au trădat!… Ne-au trădat!… Arestaţi-l… Nu-l lăsaţi să fugă!

Fiinţa aceea scîrboasă, sărind de bucurie ca un sălbatic, era Simon Malingre.

În vremea asta, Lancelot Bigorne, văzînd că sala se umplea de lume, îşi scosese sabia şi, făcînd semn oamenilor lui, se repezise înainte, zicînd lui Buridan:

— Să fugim, lovitura nu ne-a izbutit.

Dar le tăia drumul o duzină de săbii. Ei porniră contra lor. În acelaşi timp, Riquet Haudryot cu oamenii lui, îi atacară pe la spate pe soldaţi.

Se auziră ţipete, urlete, horcăieli de moarte, dar Buridan cu ai săi trecură ca un vîrtej, răsturnînd tot în calea lor, pe cînd cornul chema tot mai dîrz şi, în urma lor, vuietul se mărea, urletele se înteţeau.

Din cîteva sărituri, ei ajunseră în sala în care păzise Riquet Haudryot şi o părăsise tocmai cînd trebuia.

Într-o clipa, uşa fu închisă cu zăvorul şi ei porniră înainte ajungînd într-o goană nebună în curtea interioară.

Puntea era lăsată în jos şi o trupă de arcaşi intrau în curtea închisorii, chiar în clipa aceea.

Buridan cu oamenii lui, îi atacară lovind în dreapta şi în stînga, zăpăcind pe soldaţii, surprinşi de acel atac neaşteptat.

Ajutaţi de Guillaume Bourrasque şi de oamenii lui, ei trecură podul şi erau să se repeadă drept înainte, cînd Guillaume le strigă:

— Pe aici!… La dreapta!…

Un om le ieşi în cale, ţinînd doi cai de căpăstru şi zicînd:

— Iute! Toţi caii sunt aici…

Cîteva clipe după aceea fugeau în galop, pe cînd, o ceată de cavaleri porneau pe urmele lor…

După două ore, tovarăşii lui Buridan ajunseră în Curtea Minunilor.

Atunci, se numărară şi Buridan strigă îngrozit. Nu numai că nu-l scăpaseră pe Philippe, dar lipsea şi Gautier!… Amîndoi fraţii rămăseseră la Temple…





XV. ENGUERRAND DE MARIGNY



Să ne întoarcem la întîmplările care se petrecuseră la începutul acelei nopţi grozave, adică în momentul cînd Enguerrand de Marigny, după întîlnirea lui cu Wilhelm Roller, îşi urmă drumul.

Primul ministru ieşea de la Luvru şi se îndrepta spre palatul său, din strada Saint-Martin. Cum pornise urmat de escortă şi ocolea colţul străzii Fierarilor, în capătul străzii apăru o trupă mai numeroasă care părea că o urmărea pe cea dintîi.

În capul celei de-a doua, călărea marele prefect, Jean de Précy.

În urmă de tot, galopa un om cu totul învăluit într-o mantie, cu faţa acoperită cu gluga. Vîntul care bătea, îi dădu mantia la o parte şi descoperi trecătorilor întîrziaţi pieptul acoperit de o zale grea de fier. Dar dacă trecătorii i-ar fi putut da la o parte şi gluga, tot atît de uşor după cum vîntul ridicase mantia, s-ar fi dat înapoi înspăimîntaţi recunoscînd figura aspră şi răutăcioasă a lui Charles de Valois, unchiul regelui Franţei.

Figura aceea răsfrîngea expresia triumfătoare a urii satisfăcute.

Şi ciudată coincidenţă; în chiar minutul cînd Enguerrand de Marigny strîngea în mînă pergamentul pe care i-l dăduse Roller, contele de Valois, care urma pe primul ministru la distanţă, strîngea şi el în mîna un pergament, dar acesta purta pecetea regală.

Iată ce se petrecuse la Luvru. După extraordinara întrevedere a regelui Franţei cu regele calicilor, după moartea lui Hans şi după salvarea lui Marigny, a seniorilor şi a arcaşilor închişi în Curtea Minunilor prin fapta îndrăzneaţă a lui Buridan, ţinîndu-şi cuvîntul cu religiozitate, Ludovic al X-lea ordonase şefilor să-şi retragă trupele şi, învins, dar nu umilit, se înapoiase şi el la Luvru.

Vestea întîmplărilor acelora ciudate încremenise Parisul care, după ce zadarnic nădăjduise că o să fie scăpat de pacostea Curţii Minunilor, afla că privilegiile regatului calicilor fuseseră, dimpotrivă, reîntărite.

Astfel, parizienii se văzură siliţi să se obişnuiască cu ideea că pentru multă vreme, încă, trebuie să fie, ziua, prada cerşetorilor şi noaptea, a bandiţilor.

E drept că regele le rezervase o mîngîiere, anume un nou impozit, prin care să se acopere cheltuielile întreprinse pentru salvarea onoarei şi pentru siguranţa iubitului său oraş, a Parisului. E drept că se spunea că era o întreprindere amînată, deoarece Curtea Minunilor fusese numai iertată de data aceea pentru că era cu neputinţă ca regele să nu-şi ţină cuvîntul, dar că doi episcopi porniseră la repezeală, la Roma, ca să capete dezlegarea jurămîntului regelui Ludovic al X-lea de la Papa. Cum s-ar înfăptui dezlegarea pontificală, lupta va reîncepe şi, de data aceea, făgăduiala era că vor nimici toţi vagabonzii şi cerşetorii.

Parisul plăti şi, cu asta, se isprăvi toată istoria.

Parisul era necăjit, dar nu arătă nimic, regele, însă, era indispus, şi n-avea de ce să-şi ascundă mînia.

În ziua acea, Luvrul răsună de tărăboiul supărării regale care făcea o gălăgie groaznică pentru toate nimicurile.

Şi mînia regelui se înteţea cu atît mai mult, cu cît nu găsea nimeni pe care să şi-o reverse, pe nimeni, nici măcar pe curtezani, nici pe Valois, consilierul său intim, nici pe regină, care auzind de cele ce se petrecuseră la Curtea Minunilor, se închisese în apartamentele ei private, nici chiar pe Lancelot Bigorne, care dispăruse fără ca cineva să poată spune ce se făcuse cu el.

Cititorii ştiu ce devenise Bigorne, deoarece l-au văzut la lucru.

Ludovic, care se obişnuise iute cu strîmbăturile nestatornicului său bufon, îl căută mereu, prin tot Luvrul, dar… în zadar.

Bigorne era departe. Şi nu era să se întoarcă atît de repede să-l facă să rîdă pe regele acela, căruia îi plăcea să rîdă atît de mult. Astfel, după ce încercă să-şi descarce necazul pe slugile sau pe mobilele lui, Ludovic trimise să-l cheme pe contele de Valois, care sosi îndată.

Regele Ludovic avea obiceiul să meargă totdeauna drept la ţintă; nu cunoştea drumurile ocolite ale vicleniei.

— Explică-mi, zise el, de cum îl zări, – insinuările acelui Lancelot Bigorne împotriva dumitale!

— Lancelot Bigorne? murmură Valois, cuprins de o teamă nelămurită.

Pentru ce vorbea regele de Lancelot Bigorne?

Nu era decît o singură presupunere posibilă.

Omul care-l servise la Dijon găsise mijlocul să pătrundă la rege şi regele ştia acum toată drama întîmplată în oraşul acela.

Deci, el ştia că Valois fusese amantul Margueritei de Bourgogne! Un moment, Charles de Valois fu gata să se dea de gol. Deoarece şi aşa era pierdut, îi trecu prin gînd ideea nebună de a striga regelui fapta aceea îngrijitoare. Ţinuta lui Ludovic îl linişti, însă, pe dată. Regele se juca cu cînele lui favorit şi, dacă chipul său era posomorît, în privirea-i întrebătoare nu era nimic care să-l facă să creadă că i-ar fi trecut prin minte lucrurile la care se gîndea Valois.

Şi, într-adevăr, dacă Ludovic ar fi bănuit ceva, explicaţia ar fi fost ca fulgerul… o lovitură de pumnal ar fi fost mijlocul pe care Ludovic l-ar fi întrebuinţat ca să se explice.

Văzînd că regele îşi lasă pumnalul în pace, văzînd că în sală nu erau nici ofiţeri, nici gărzi ca să-l aresteze, Valois îşi veni în fire.

— Nu prea pricep, zise el. Mi se pare că regele, mi-a vorbit de Lancelot Bigorne.

— Fără îndoială!… Îţi vorbesc de bufonul meu.

— Bufonul vostru? strigă Valois, înmărmurit. Lancelot Bigorne e bufonul vostru?

— Într-adevăr! Cum?… tu nu ştii?… Ei, da! Da! L-am luat pe faimosul Lancelot la curte. De acum încolo e nebunul meu.

Valois privi îngrozit în juru-i şi-şi simţi părul zbîrlindu-i-se pe cap, gîndindu-se că, dintr-un minut într-altul, Lancelot putea să sosească şi să-l acuze. Regele urmă:

— Hoţomanul a dispărut, ceea ce recunosc mă plictiseşte grozav, căci n-am mai întîlnit pe nimeni care să mă facă să rîd ca el.

Şi, într-adevăr, numai la reamintirea schimonoselilor bufonului său, regele porni pe rîs, făcînd să se zguduie geamurile sălii.

— Aşadar, zise Valois, bufon sau nu, Lancelot Bigorne a fost la Luvru şi a dispărut?

— Da! răspunse regele. Şi mi-a vorbit de multe lucruri foarte serioase, căci acest bufon nu rîde întotdeauna; observasem deja acest lucru la Turnul Nesle. Între alte lucruri, mi-a vorbit de Philippe d’Aulnay… şi de tine.

— Şi ce v-a spus, Sire?

Regele se posomorî iar. Îşi duse mîna la frunte şi murmură:

— Dacă aş şti cine-i femeia care mă trădează! Bigorne, urmă el cu glas tare, m-a asigurat că ai un interes puternic ca Philippe d’Aulnay să tacă. Ce zici de asta?

— Doar atît, răspunse Valois, să mă mire că un mare rege, ca voi, poate să dea cea mai mică crezare unui astfel de mizerabil. Acest Lancelot Bigorne a fost sluga mea pe vremuri şi a trebuit să-l gonesc, pentru că-şi căuta răzbunare. Neobrăzarea lui n-are margini. Cît despre Philippe d’Aulnay, Sire, el va vorbi, va scrie tot ce ştie. Printr-un mijloc sau altul, îi voi smulge numele pe care-l căutaţi. Îmi iau angajamentul solemn…

— Şi cînd? zise repede regele.

— Chiar mîine şi, poate, chiar astă seară. Dar, lăsaţi-mă să mă mir, Sire, că sunteţi atît de preocupat de lucruri aşa de mărunte, în timp ce, interesele Domniei sunt atît de grav compromise, şi chiar voi sunteţi ameninţat?

Valois pusese în mişcare manevra bine cunoscută care constă în a se face din acuzat acuzator; manevră care, asupra unui spirit aşa de slab ca acel al lui Ludovic, trebuia să izbutească la sigur.

Într-adevăr, deodată regele strigă:

— Interesele mele compromise? Şi chiar eu ameninţat? De cine?

— De cine? urmă Valois, sigur de acum încolo de a-şi fi recîştigat tot creditul. De cine, dacă nu de acela pe care vi l-am denunţat deja.

— Marigny! gemu cu glas înăbuşit Ludovic.

— El însuşi!… Nu hotărîsem, oare, arestarea lui? Nu pregătiserăţi toate cele ce trebuiau să vă salveze şi să scape Statul, Sire? Cu o îndrăzneală nemaipomenită, Marigny v-a întins o ultimă cursă.

— O cursă? Mie? strigă regele, roşu de furie.

— Vouă, Sire! Credeţi, oare, că la sosirea lui la Luvru, unde-l chemaserăţi, el nu ghicise că era pierdut şi că toţi cavalerii, toţi oamenii de arme, strînşi în sala cea mare, erau acolo ca să fie de faţă la căderea puternicului ministru? Atunci a spus că se face forte să distrugă Curtea Minunilor, să vă aducă, legaţi şi ferecaţi, pe mizerabilii care au îndrăznit să vă insulte şi pe şeful lor, Buridan. L-aţi crezut! Şi l-am crezut cu toţii! Aţi încredinţat duşmanului vostru de moarte comanda companiilor care trebuiau să încercuiască Curtea Minunilor… Ce s-a întîmplat, Sire? O ştiţi!

— Cum? Bănuieşti, oare, că dacă cei mai buni cavaleri ai mei şi dacă două mii din arcaşii mei, au fost făcuţi prizonieri de haimanale, e pricina lui Marigny?…

Regele tăcu, cu buzele tremurîndu-i de furie şi Valois urmă:

— E, pentru că Marigny i-a dus acolo, Sire. Nu l-aţi văzut în capul lor?

— E drept!… E drept! bolborosi regele. Oh! mizerabilul!

— Monseniorul Enguerrand de Marigny cere audienţă! anunţă în clipa aceea uşierul care deschisese uşa.

Regele şi Valois se priviră palizi ca ceara. Contele făcu semn regelui să refuze audienţa.

Ludovic se întoarse spre uşier cu un gest violent.

Uşierul închise uşa. Scena asta mută, grozavă, într-un moment ca acela, nu ţinuse decît o clipă.

— Ce e de făcut? mormăi regele, cînd rămaseră iar singuri. Ce-i de făcut? Ei! Maica Precistă! E foarte uşor. Acest om mă trădează! Nu-i aşa?

— Da, Sire, vă trădează!

— Acest om a furat banii Statului… nu-i aşa?

— O voi dovedi!

— Acest om s-a înţeles cu vrăjitorii, ca să mă facă să pier… nu-i aşa?

— Afirm aceasta în faţa lui Dumnezeu!

— Acest om a vrut să-i dea pe cei mai bravi cavaleri pe mîna haimanalelor… nu-i aşa?

— Aţi văzut singur, Sire.

— Ei bine! Îl arestez!

Ludovic se repezi spre uşă ca să dea un ordin căpitanului de gardă. Dar, mai iute ca el, Valois se puse în faţa uşii şi zise:

— Sire, puţină răbdare, nu-l puteţi aresta pe Enguerrand de Marigny în Luvru, căci Luvrul e plin de oameni de-ai lui, şi n-aţi luat nici o măsură pentru o astfel de arestare. Gîndiţi-vă că ordinul de a pune mîna pe Marigny e un trăsnet, Sire! Nu trebuie ca trăsnetul să cadă alături.

— Oh! murmură Ludovic. Oare înconjurat nu sunt decît de trădători? Dar tu îmi eşti devotat, dragă Valois! Vorbeşte. Spune-mi. Sfătuieşte-mă.

— E drept, Sire! zise Valois. Vă sunt devotat. Poate că, pînă acum, nu mi-aţi făcut deplină dreptate pentru că nu eram printre curtezanii cei mai plecaţi şi că am vrut să stau deoparte de intrigi, după cum am stat şi pe timpul domniei fratelui meu, Philippe. Dar, în ceasurile de primejdie trebuie să se arate prietenii cei buni. Dar, de ce spun, prieteni? Sunteţi din familie şi, apărîndu-vă, nu-mi apăr decît sîngele meu!

— Scumpul meu unchi! Recunosc că am fost cam nedrept cu tine, dar asta se va putea reface, cînd vom fi scăpaţi de Marigny. Tot tu m-ai scăpat de vrăjitoare şi tot tu mă vei scăpa şi de Marigny. Ce trebuie să fac? Spune!

— Semnaţi ordinul de arestare, Sire! zise Valois.

— Şi odată semnat, cine va executa acest ordin?

— Eu! răspunse contele.

Regele luă un pergament şi, cu scrisul lui neîndemînatec, aşternu următoarele:



„Ordin seniorului prefect de poliţie şi tuturor arcaşilor poliţiei, iar, în lipsa tuturor supuşilor seniori, să aresteze pe Enguerrand de Marigny şi să-l ducă în fortăreaţa Temple.

Azi treisprezece Septembrie din anul 1314.

LUDOVIC

Regele Franţei”



Valois puse mîna pe manuscris cu un gest de bucurie pe care Ludovic nu-l observă.

— Cum o să faci? întrebă regele.

— Foarte simplu, Sire. Aţi refuzat audienţa ministrului vostru. El se va înapoia acasă la el, în strada Saint-Martin. Voi lua cu mine o escortă destul de puternică, să-l urmăresc şi să ajung, în acelaşi timp cu el, la palat. Acolo o să-l arestez, chiar cu mîna mea.

— Şi dacă se împotriveşte? făcu regele, posomorît.

— Dacă rezistă? repetă Valois, căutînd să citească în ochii regelui o voinţă pe care poate nu îndrăznea s-o grăiască. Ce-o să fie de făcut, Sire, în acest caz?

— Sfîntă Fecioară! ceea ce se face cu toţi nesupuşii!

— Bine, Sire! se închină Valois care plecă îndată.

Regele se lăsase greoi, pe fotoliu, murmurînd:

— De nu s-ar supune! Aş scăpa de el fără proces şi fără scandal… şi totuşi… în toate astea e ceva nelămurit pe care nu pricep… Nu-i adevărat că Enguerrand de Marigny a susţinut cauza regelui, tatăl meu, şi a întărit tronul care se clătina, al lui Philippe cel Frumos?… Umerii săi puternici n-au fost umeri de cariatide, cînd monarhia era ruinată de călugării din Temple?… Nu-i datorez, oare, lui domnia mea necontestată?… Nu e el cel ce a îndepărtat pe cei doi fraţi ai mei?… Da, dar acest om e prea puternic şi gloria sa aruncă o umbră pînă şi asupra tronului meu! E de un orgoliu neînvins şi, pe Dumnezeul meu, adeseori, am simţit cum mă roşeam, cînd îmi vorbea în faţa curţii, ca un pedagog unui şcolar… Cît va trăi Marigny nu am să fiu regele Franţei!

În vremea asta Valois se repezise prin antecamere strîngînd în trecere toţi oamenii pe care credea că se poate bizui singur. Hugues de Trencavel rămase la Luvru, cu elveţienii, care formau garda regală. Trupa aceea încălecă la un sfert de oră după plecarea lui Marigny de la Luvru şi se îndreptă îndată spre piaţa Grève, unde contele de Valois se opri în faţa locuinţei prefectului Jean de Précy, care, după ce află despre ce era vorba, fu foarte mirat şi chiar cam speriat. Dar cum Valois îl privea drept în ochi, Jean de Précy nu mai zise nimic, încălecă, şi porni în fruntea trupei, pe cînd Valois rămînea în urmă.



*

* *

În minutul cînd Marigny intra în strada Saint-Martin, unde-i era locuinţa, unul dintre oamenii lui veni să-i spună că o trupă de vreo şaizeci de oameni înarmaţi îi urma la o mică distanţă.

Se înnoptase, Marigny se întoarse în şa şi privi în urmă cu ochii pătrunzători. Faţa lui se roşi ca şi cum ar fi priceput ce voiau ostaşii aceia, al căror număr nelămurit îi zărea. Dar, dacă pricepu, poate, că gîndurile straşnice care-i treceau prin minte zdrobiseră în el energia sălbatică ce stîrnea admiraţia şi groaza contemporanilor săi. Făcu un gest obosit şi descălecă în faţa palatului său, al cărui pod, el ordonă să rămînă aplecat. Apoi, cu un semn stăpînitor, ordonă servitorilor să se retragă.

— Monseniore… se auzi lîngă el.

— Ce vrei, Tristane? întrebă cu blîndeţe Marigny.

Tristan era omul de încredere al primului ministru… un fel de ministru al lui. Acesta era cu desăvîrşire devotat stăpînului său.

— Monseniore, urmă Tristan, nu ar fi bine să sunăm din corn, ca să ne chemăm oamenii şi să apăram locuinţa?

— Crezi, dar, că palatul va fi atacat?

— Nu ştiu ce să cred, dar oamenii care ne urmăresc mi-au părut foarte suspecţi. Monseniore, de ce nu va primit regele? Pentru ce, pentru prima dată, vă face un afront atît de negîndit?

— Pentru că, fără îndoială, era ocupat! căută să-l liniştească Marigny, cu un surîs forţat.

— De ce, monseniore, o trupă înarmată ne urmăreşte?… şi, de ce, oh! de ce?… Uitaţi-vă!… Se opreşte în faţa palatului!

— Tristane, zise Marigny cu glas poruncitor. Du-te de-i primeşte pe musafirii pe care regele ni-i trimite şi, dacă au treabă cu mine, pofteşte-i în sala mea de arme.

Servitorul se închină adînc şi se repezi spre punte tocmai în clipa cînd Jean de Précy poruncea unuia dintre trîmbiţaşii lui să sune cornul.

În vremea asta, Enguerrand de Marigny intră în somptuoasa sală de onoare, unde, după ce se aşeză lîngă o masă, îşi luă capul în mîini şi şopti!

— Nu mai am fată!

Maşinal, el depusese pe masă pergamentul pe care i-l dăduse rănitul întîlnit în strada Potcovarilor.

— Monseniore, zise Tristan, care se înapoiase, suflînd greu. E marele prefect, Jean de Précy.

— Ei bine! gemu Marigny, sculîndu-se. Pofteşte-l!

— Monseniore… mai e timp! Trecătoarea subterană e liberă. Mă însărcinez să ţin piept oamenilor acelora pe cînd voi veţi fugi.

— Eşti nebun, Tristane? Devotamentul tău te orbeşte. Află că Marigny poate fi arestat şi judecat, dacă se găsesc în Paris judecători care să mă poată privi în faţă. Află că Marigny poate să moară, dacă se găseşte un călău în stare să ridice securea asupra mea. Dar, află că Marigny nu poate fugi şi că, nimeni pe lume, nu va putea zice că Marigny a dat înapoi. Du-te, şi primeşte-l cît mai bine pe acest Jean de Précy, care, neîndoios, vine şi de data asta, cum a mai venit şi în alte rînduri, să ceară vreo favoare.

Şi, Enguerrand de Marigny, dînd din umeri, se îndreptă spre tronul aşezat în fundul sălii.

În clipa aceea, ochii lui Tristan căzură pe pergament. El îl luă maşinal, cum îl pusese şi Marigny pe masă. Tristan luă sulul nu pentru că i-ar fi dat vreo importanţă oarecare, dar numai din simplul obicei, de a pune la loc sigur hîrtiile stăpînului său, şi pe care i le încredinţa numai lui.

După cîteva minute, prefectul intră în sală urmat de doi stegari. Soldaţii rămăseseră călări în curtea palatului, precum făcuse şi Valois.

Tremurînd, Jean de Précy se apropie de grozavul ministru care-l privea cum înainta cu faţa liniştită şi aspră.

— Monseniore, zise prefectul, salutînd pînă la pămînt, vin de la Luvru. Regele care n-a putut să vă primească adineauri mi-a ordonat să fug după dumneavoastră şi să vă spun că vă aşteaptă pe dată.

Un surîs dispreţuitor se strecură pe buzele lui Marigny.

— Această însărcinare zise el, ar fi putut fi încredinţată primului elveţian întîlnit în cale. Mă simt foarte onorat că regele, cînd vrea să-mi vorbească, îmi trimite pe marele său prefect, şi încă şi mai onorat, că prefectul, cînd are de îndeplinit simpla însărcinare a unui servitor, să fie escortat de şaizeci de soldaţi.

— Monseniore! bîlbîi prefectul, roşindu-se şi-ngălbenindu-se pe rînd.

— Bine! îl curmă primul ministru, cu mîndrie. Trec înainte, urmează-mă.

În minutul acela uşile laterale se deschiseră şi din amîndouă părţile o mulţime de cavaleri înarmaţi pătrunseră în sală şi-l înconjurară pe Enguerrand de Marigny.

Jean de Précy îngălbeni ca un mort şi stegarilor li se muiară picioarele.

— Război! Război! strigară oamenii lui Marigny.

— Săriţi!… Pe arcaşi!…

— Ajută-ne, Marigny!

Enguerrand de Marigny făcu un gest şi zgomotul se potoli.

— Vreau să se respecte soliile regelui! strigă el cu glas puternic. Fiecare să se întoarcă la casa lui, sau la cazarmă!

Se făcu o tăcere grozavă. Şi Marigny urmă şi cu mai multă blîndeţe:

— Ce o să mai urmeze, nu-i priveşte decît pe rege, pe Dumnezeu şi pe mine.

Şi porni, urmat de prefect şi de cei doi stegari mai mult morţi decît vii. În curtea palatului, el încălecă şi trecu podul.

În acelaşi timp contele se trezi înconjurat, strîns din toate părţile. Doi oameni apucară căpăstrul calului şi toată trupa se puse în mişcare, fără ca Marigny să fi scos vreo vorbă. Dar, în loc să apuce spre Sena, ea urmă direcţia străzii Vieille-Barbette, care ducea la Temple.

Marigny nu părea că observase direcţia care fusese luată. El se gîndea la fiică-sa şi… la Buridan.

Şi, cum ridică capul, deodată, văzu că treceau prin faţa grădiniţei cu trandafiri, prin faţa grădinii parfumate, prin faţa locuinţei liniştite şi fericite, şi un hohot de plîns îl înecă.

În curînd, trupa se oprea în faţa unei clădiri întunecate. Erau la Temple.

Oamenii care-l înconjurau pe Marigny, se dădură la o parte şi se aşezară în jurul lui. Marigny descălecă. Jean de Précy făcu la fel. Şi, printre soldaţi, mai fu cineva care se dădu jos de pe cal. Acel cineva înaintă în cerc şi grăi:

— Enguerrand de Marigny, eşti acuzat de trădare, delapidare şi înşelătorie.

— Valois!… strigă Marigny. Vai mie! care am putut uita o clipă că pe lume era un Valois! Mizerabile… de ce nu te-ai arătat adineauri? N-ai fi ieşit cu viaţă din casa mea.

— Enguerrand de Marigny, urmă Valois cu glasul tremurînd de bucurie – în numele regelui te arestez!

— Şi eu te pălmuiesc!

În acelaşi timp, cu un gest fulgerător, mîna lui Marigny plesni obrazul lui Valois care se clătină, se dădu înapoi cu cîţiva paşi şi urlă:

— Răzvrătire! Moarte răzvrătitului!

În acelaşi minut, Marigny fu înconjurat. Dar pesemne că, în clipa aceea tragică, el apăru mai straşnic decît fusese pînă atunci, căci nici un pumnal nu se ridică asupra lui.

Din propria-i voinţă, fără să-l atingă nimeni, el se îndreptă spre podul peste care trecu.

Peste cîteva minute, Enguerrand de Marigny, primul ministru al lui Ludovic al X-lea era închis într-o celulă din subteranele din Temple.





XVI. MEMORIUL ANNEI DE DRAMANS



Un om asistase la arestarea lui Marigny.

Acela era servitorul devotat, pe care pînă acum l-am întrezărit numai.

Tristan urmase trupa comandată de Valois, în mijlocul căreia primul ministru se aşezase de bună voie. Tristan văzuse ce se petrecuse în faţa podului de la Temple.

ÎI văzuse pe stăpînul său intrînd în cetatea întunecoasă şi oftă:

— E pierdut!

Pînă la ziuă, Tristan rătăci prin jurul vechiului castel al Templierilor cu speranţa nelămurită că poate se înşelase şi că o să-l vadă ieşind pe Marigny din temniţă. Tocmai spre dimineaţă, el se hotărî să plece. Se îndreptă spre strada Saint-Martin, combinînd fel de fel de planuri cu care ar fi putut să-şi scape stăpînul, dar la care… renunţă rînd pe rînd.

Concluzia fu că nu găsea nici un mijloc ca să-l smulgă pe Marigny sorţii care-l aştepta, adică de la tortură şi decapitare, căci Tristan care era la curent cu toate afacerile stăpînului său, cunoştea în amănunte ura nemiloasă a lui Valois şi ştia că deoarece regele-i autorizase arestarea era că Valois triumfa. Valois nu putea triumfa decît omorîndu-l pe Marigny.

Bătrînul servitor plînse şi căuta o mîngîiere nenorocirii care-l izbea, căci chiar în mijlocul celor mai mari nenorociri, omul caută întotdeauna să se agaţe de speranţă, adică de viaţă.

Şi se hotărî:

— Ei bine! Dragostea pe care o aveam pentru stăpînul meu am s-o trec asupra fiicei lui. Voi căuta să-i scap din avere tot ceea ce se poate omeneşte scăpa şi-i voi da Myrtillei o socoteală exactă. Şi dacă o vrea să-mi facă un loc pe lîngă dînsa, dacă vrea să mă lase să-mi sfîrşesc lîngă ea zilele pe care le-am petrecut în serviciul tatălui său, ne vom reaminti împreună de acela care moare şi îl vom plînge împreună. Am putut-o simţi şi ştiu că, dacă amorul pentru Buridan a putut să-i inspire puterea de a rezista voinţei lui Enguerrand de Marigny, totuşi, în sufletul ei îi păstrează o dragoste de fiică, demnă de ea şi de el.

Cum ajunsese în faţa palatului, văzu o trupă numeroasă de arcaşi staţionînd la poartă.

Tristan se strecură printre soldaţii care-l îmbrînceau mojiceşte.

Un ofiţer îl văzuse şi-l recunoscuse, fără îndoială, căci strigă:

— Lăsaţi-l să intre!

Tristan străbătu în curte şi, atunci, ofiţerul zise:

— Să intre, da! Cît despre ieşit… o să fie altceva.

Tristan auzi acele cuvinte şi pricepu.

Într-adevăr, în sala de gardă, servitorii cei mai de seamă ai lui Marigny erau arestaţi şi puşi în fiare.

În tot palatul, arcaşii şi străjile, conduşi de prefect, începuseră o percheziţie care semăna mai curînd cu un jaf. Se auzeau strigăte, zgomote de mobile sparte. Tristan se îndreptă fără să i se facă nimic prin săli şi săliţe în care soldaţii erau prea ocupaţi cu furtul ca să-l mai ia în seamă şi pe el. Cu toate astea, el era urmărit de doi străjeri care nu-l pierdeau din ochi şi care se pregăteau probabil să-l ia să-l ducă printre servitorii deja închişi în sala gărzilor.

Tristan se sui pînă la apartamentul său care era alături de al lui Enguerrand de Marigny.

Cei doi sergenţi intrară după el.

— Veniţi ca să mă arestaţi? întreba Tristan, întorcîndu-se spre ei.

— Aşa e ordinul pe care l-am primit! răspunse unul dintre ei. Urmează-ne dar, fără rezistenţă, prietene, altfel ar putea să ţi se întîmple ceea ce li s-a întîmplat unora dintre tovarăşii tăi.

— Şi ce li s-a întîmplat? făcu Tristan cutremurîndu-se.

— Ei, Doamne! I-am ucis… şi atîta tot!

— Domnilor, zise Tristan, vă urmez! Dar, să-mi daţi voie să iau cu mine cîteva hîrtii, care ar putea fi trebuincioase apărării stăpînului meu!

Cei doi sergenţi se priviră zîmbind.

— Dimpotrivă, zise unul dintre ei, nu numai că-ţi dăm voie, dar te şi sfătuim s-o faci; ia, prietene, oricît de multe hîrtii ai, avînd în vedere că le ştii pe unde sunt, ceea ce noi habar n-avem.

Tristan deschise un scrin şi apucă mai multe pachete cu pergamente printre care se afla şi acel pe care Marigny îl depusese pe masă, cînd fusese arestat.

— Ah! Ah! strigă unul dintre străjeri. Iată şi ascunzătoarea hîrtiilor, pe care în zadar au căutat-o oamenii noştri.

— Domnilor, zise Tristan, mai sunt şi altele… cu mult mai interesante.

— Ia-le, dar! îl îndemnară soldaţii încredinţaţi că devotatul servitor, terorizat, se pregătea să-şi asigure graţierea, dînd pe faţă secretele stăpînului său.

Tristan făcu un gest de înţelegere şi trecu în odaia de alături, a cărei uşă o lăsă deschisă.

Cei doi străjeri şovăiră o clipă, apoi, cum aveau ordin să nu piardă din ochi pe confidentul lui Marigny, intrară în urma lui.

În acelaşi timp scoaseră un strigăt de mirare şi de furie.

Tristan dispăruse! Servitorul lui Marigny nu mai era în camera în care intrase, şi unde, cu toate astea, nu era altă uşă decît aceea pe care intraseră…

Furioşi şi disperaţi, soldaţii începură să sondeze zidurile, dar cercetările lor fură deşarte. Tocmai atunci sosi şi prefectul, Jean de Précy, care întrebă:

— Ei bine! Unde-i Tristan?

— Monseniore, răspunseră soldaţii tremurînd, ne-a scăpat din mînă şi doar diavolul trebuie să se fi amestecat în toate astea, căci lăsîndu-l să intre aici, chiar după ordinele voastre, care ne spuseserăţi să-l lăsăm să facă tot ce va voi… nu l-am mai găsit.

— Dobitocilor! mormăi prefectul. Aţi lăsat să fugă pe singurul om care putea să-mi spună unde se află faimosul tezaur al ministrului dizgraţiat!

Şi cum nu e nimic mai crud decît un zgîrcit despuiat de nădejdile sale, Jean de Précy îi şi puse în lanţuri pe nenorociţii arcaşi.

Ca să ne scăpăm mai repede de aceşti indivizi, putem spune că procesul lor fu înjghebat ceva mai tîrziu. Şi, lucru ciudat, fură acuzaţi de a fi fost înţeleşi cu dracul, singurul care putuse să-l fure pe servitorul lui Marigny, crimă care fu pedepsită cu spînzurătoarea…

Să ne întoarcem la Tristan.

El dispăruse prin trecătoarea secretă care era în palat şi pe unde îl rugase şi pe stăpînul său să fugă. Pe acolo, pe unde, fie din mîndrie, fie din descurajare, contele nu voise să treacă, sluga trecu. Era o scară îngustă tăiată în chiar grosimea zidului şi care se cobora pînă în pivniţele secrete ale palatului. Astfel că, pentru a descoperi comoara lui Marigny, trebuia să găseşti pivniţele, şi pentru a găsi tainiţele acelea, trebuia găsită scara… iar ca să dai de scară trebuia dărîmat tot palatul, piatră de piatră.

Tristan străbătu prin pivniţe, avînd grijă să-şi umple buzunarele, cu cît aur încăpu în ele. Astfel, ajunse la un cavou presărat pe jos cu nisip subţire. Tristan dădu nisipul la o parte şi apăru o lespede de piatră pe care o ridică. Intră în deschizătură, se tîrî vreo cincizeci de metri, într-un fel de galerie îngustă şi ajunse la o altă lespede, pe care o ridică printr-o operaţie inversă de cea dintîi. Lespedea se săltă în afară şi ajunse în interiorul unui butoi al cărui fund era mobil. Odată ajuns în pivniţă şi pus la loc fundul butoiului care zăcea printre alte butoaie, ar fi fost cu neputinţă să bănuieşti că acolo se găsea o trecere care era în legătură cu palatul lui Marigny.

După ce sui scara pivniţei, Tristan ajunse în parterul unei locuinţe modeste, aşezată în mijlocul unei curţi, şi despre care se credea în mahala, că ar fi locuinţa unui maniac, care era zărit destul de rar. Se înţelege că maniacul nu era decît… Tristan, în persoană. El se sui la primul şi singurul etaj, azvîrli pe masă hîrtiile pe care le luase cu el şi se aşeză pe un fotoliu, mîhnit, pe gînduri, ascultînd strigătele care ajungeau de la palatul de alături pînă la el. Atunci se apucă să citească hîrtiile una după alta.

Aprinse focul în sobă şi după ce le citea arunca pergamentele în foc. Astfel, ajunse la sulul pe care-l luase de pe masa lui Marigny şi-l desfăcu fără curiozitate şi numai cu gîndul să se asigure că nici una din acele hîrtii nu conţineau nimic compromiţător pentru stăpînul său.

— La ce bun toate astea? mormăi el. Monseniorul de Marigny e condamnat dinainte şi chiar de s-ar găsi la el proba că a conspirat împotriva regelui, situaţia lui n-ar fi mai rea decît e, căci are de-a face cu lupi flămînzi, pentru care orice pretext va fi bun ca să-l asasineze… Şi chiar dacă n-au nici un pretext, tot înainte vor merge.

Judecînd astfel, el începu să citească.

Memoriul scris de Mabel, pe vremea cînd îşi pregătea răzbunarea împotriva Margueritei de Bourgogne, avea vreo zece foi. Tristan le citi mai întîi cu nepăsare, apoi cu o curiozitate din ce în ce mai mare şi cu un interes pasionat. Le citi de trei ori, ca şi cum nu-i venea să-şi creadă ochilor. Şi, cu faţa strălucitoare de nădejde, el şopti:

— Aici poate fi scăparea!

Prima lui idee fu să se ducă la Luvru şi să ceară să vorbească regelui. Dar se gîndi că n-o să facă zece paşi în stradă fără să nu fie arestat şi, chiar de-ar ajunge la Luvru, avea toate perspectivele să pună mîna pe el înainte de a ajunge la rege. În sfîrşit, chiar de ar ajunge la ţintă, care nu era alta decît să dea în mîna lui Ludovic acele hîrtii n-ar fi izbutit decît s-o piardă pe Marguerite, fără să-l scape pe Marigny.

Atunci, Tristan îşi zise că dacă era cineva în stare să-l scape pe primul ministru, aceea nu putea fi decît… chiar regina.

— Da, şopti el, deoarece aceste hîrtii destăinuiesc că Myrtille e fata Margueritei şi a lui Enguerrand de Marigny, deoarece destăinuiesc chiar infamia reginei Franţei şi, deoarece aici se dă proba că Turnul Nesle a fost cuibul monstruoaselor orgii, e sigur că, înarmat cu acest memoriu, o pot sili pe Marguerite de Bourgogne să-l scape pe stăpînul meu, şi, poate, să-i refacă chiar situaţia politică. Dar cum să vorbesc cu regina? Şi, nu e limpede că, dacă ajung pînă la ea, de cum voi vorbi, ea mă va arunca într-o temniţă încît nimeni şi niciodată nu va putea să-mi mai audă graiul.

Cine oare va putea să bage groaza în Marguerite? Cine e destul de tare, destul de îndrăzneţ, destul de înconjurat de trupe armate, ca să-şi joace capul într-o astfel de întreprindere? Cine, oare, dacă nu chiar acela pe care Enguerrand de Marigny l-a urît atît de mult, dar care o iubeşte destul pe fiica lui, ca să ţină cu orice preţ, să-i înlăture durerea de a-l vedea pe tatăl ei mergînd la eşafod? Cine oare, poate fi acela, dacă nu chiar Buridan?

Odată ce luă hotărîrea să se adreseze lui Buridan, devotatul servitor se linişti încetul cu încetul şi începu să considere ca sigură scăparea stăpînului său.

Tristan îşi trecu ziua făcînd fel de fel de planuri şi, cînd se înnoptă, se îndreptă spre Curtea Minunilor, unde era sigur să-l găsească pe Buridan, deoarece după convenţia admisă de Curtea regală, Curtea Minunilor îşi păstra privilegiile de a da adăpost condamnaţilor care se refugiau acolo.

Pe de altă parte însă, Ludovic Vicleanul pusese să se înconjoare cu trupe regatul calicilor, astfel că nimeni să nu mai poată ieşi de acolo.

Într-adevăr, apropiindu-se de Curtea Minunilor, Tristan văzu numeroase posturi de trupe împrăştiate pe toate străzile.

Cum putu să se strecoare printre posturi, nici el nu-şi mai amintea apoi.

Totuşi, pe la unsprezece noaptea, el se afla între doi bandiţi, care-l apucaseră de guler şi-l întrebau îmbrîncindu-l şi înjurîndu-l, ce căuta atît de aproape de Curtea Minunilor.

— Domnilor, se mulţumi să răspundă Tristan, am venit aici ca să vorbesc şefului vostru, ilustrul căpitan Buridan.





XVII. URMAREA PRECEDENTULUI CAPITOL



Ziua aceea fusese grozavă pentru Buridan. Înfrîngerea suferită la Temple îi impresionase puternic sufletul simţitor şi lesne înrîurit în bine sau în rău, după împrejurări.

Nu numai ca nu-l putuse smulge pe Philippe din mîinile lui Valois, dar şi Gautier se rătăcise în lupta aceea.

Buridan era legat, ca un frate, de cei doi oameni şi pierderea lor i se părea ca un fel de prevestire de apropiată nenorocire.

Îi plăcea blîndeţea şi poetica melancolie a lui Philippe. Îi plăcea şi firea lui Gautier. De cîte ori îi făcuse plăcere să stea de vorbă cu cel dintîi, cînd fiecare îşi făcuse proiecte de viitor, care, la douăzeci de ani, sunt totdeauna vise de dragoste! De cîte ori golise cîte o sticlă de vin, cu al doilea, în fundul cîte unei cîrciumi!… În Philippe găsise totdeauna o dragoste sigură şi devotată, adevăratul prieten care-l lăsa în pace cu poveţele, se bucura de bucuriile sale, şi-l plîngea în amărăciunile lui. În Gautier, găsise totdeauna pe tovarăşul bun de plăceri şi zdravănă spadă care-l ajutase în duelurile lui.

Pierzîndu-i pe Philippe şi pe Gautier, Buridan se simţi singur şi deznădăjduit.

Îşi petrecu toată ziua închis în odaie, singur, umblînd de colo pînă colo, cînd cu paşi repezi, furtunoşi, cînd descurajat, cînd combinînd noi planuri de atac, cînd spunîndu-şi că bieţii lui tovarăşi erau cu desăvîrşire pierduţi.

Se înnoptă fără ca el să bage de seamă.

Şi cum era în acea stare de năluciri, care urmează după orice catastrofă, văzu odaia lui luminîndu-se, deodată.

— Cine-i acolo? strigă el.

— Eu, senior Buridan, răspunse Bigorne. Şi Lancelot intră şi aşeză două sfeşnice pe masă.

— Ce vrei? întrebă tînărul necăjit.

— Să vă fac lumină, atîta tot! răspunse Bigorne.

— N-am nevoie să văd! răspunse Buridan şi mai aspru.

— Ei, zise Lancelot, n-am zis că vreau să vă luminez ochii, ori spiritul vostru. De ce dracu să vă adînciţi astfel în negură! Noaptea dă poveţe omului, e drept, dar… de obicei e o povăţuitoare tristă. Trăiască lumina! Mai cu seamă că, dacă veţi putea vedea pînă la vîrful nasului, cel puţin, spiritul vostru va putea vedea pînă în vîrful nasului unui silogism. Şi cum logica, jupîne doctor…

— O să taci, odată, îndrăcite vorbăreţ? îl opri cu asprime Buridan. Isprăveşte cu glumele astea stupide.

— Oh! Oh! Astă seară sunteţi aşa de tăios, atît de zbîrlit, ce dracu, în ziua cînd nădăjduia să-mi ducă hîrca în cazanul cel mare, şi unde, graţie dumitale, am păcălit, am păcălit pe maestrul Capeluche. Sunt glume şi glume… Aceea a bietului Hans, regele calicilor, de pilă, care s-a dus să se omoare în faţa bunului rege Ludovic, îmi pare proastă de tot, şi vă asigur că niciodată n-o să mi se întîmple să glumesc astfel.

— Sărmanul! suspină Buridan, care tresări. Atît de brav, atît de generos! Vezi tu? Regele ăsta de bandiţi avea o inimă mai sus pusă decît unii nobili… pe care i-aş putea numi.

— Nu-i mai numiţi! zise Bigorne.

— El a murit ca un viteaz! urmă Buridan, pe gînduri.

— Da, a făcu o glumă proastă. Ar fi o glumă minunată dacă v-aţi scula de pe fotoliul acela în care aţi încremenit, ca sfîntul Barnabé la uşa bisericii Sfîntului Eustache, şi să mă urmaţi în sala de jos, unde veţi vedea un spectacol care vă va trezi pofta de viaţă… Eh! drăcie, am fost învinşi, într-adevăr… bătuţi măr, într-adevăr… dar ne vom răzbuna…

— De ce spectacol vrei să vorbeşti? făcu Buridan.

— Veniţi şi… o să vedeţi.

Buridan se hotărî să-l urmeze pe Bigorne pînă în sala de jos, unde nădăjduise să mai zărească pe vreunul dintre cei care-i regreta. Lancelot îi obişnuise cu astfel de surprize.

Dar, drept orice spectacol, şi trebuie să recunoaştem că era unul interesant, el nu zări decît o masă luminată de două făclii şi care păreau să aştepte musafiri. Pentru moment, musafirii erau Guillaume Bourrasque şi Riquet Haudryot.

Pe masă străluceau farfurii de metal sau de faianţă. Mai multe căni rotunde erau pline cu vinuri, care trebuie să fi fost grozave, după înduioşarea cu care le privea împăratul Galiléei şi regele Basochei, monarhi decăzuţi, dar nu lipsiţi de poftă de mîncare.

La intrarea lui Buridan, cei doi tovarăşi scoaseră un strigăt de bucurie şi exclamară deodată:

— La masă!

Buridan clătină din cap. Guillaume îl luă de mînă şi-l duse în faţa unui bufet încărcat de mîncăruri minunate.

— Buridane, zise el serios, dacă ai de gînd să ne laşi să murim de foame, spune-o cel puţin, ca să ne spovedim şi să trecem pe lumea cealaltă după toate regulile…

— Ce vrei să spui, Guillaume?

— Vrea să spună, răspunse Riquet, adică… vrem să spunem că am jurat să nu ne aşezăm la masă pînă nu te vei aşeza şi tu. Ia… miroase pulpa asta de căprioară…

— Miroase, urmă Guillaume, friptura asta de pasăre care parcă a fost friptă pentru însăşi Jupiter, zeul lăcomiei.

— Eşti sigur, prietene, urmă Riquet, că Jupiter era zeul lăcomiei?

— Dacă nu era… merită să fie. Era un mare mîncăcios. De altfel, toţi zeii erau nişte lacomi, ceea ce probează că lăcomia e… lucru dumnezeiesc.

Buridan începu să rîdă şi Bigorne zise:

— Tai friptura?

Riquet şi Guillaume se aşezară la masă şi, cu toată supărarea lui, Buridan nu putuse să miroasă parfumul acelor mîncări bune, fără să se înduioşeze.

— La urma-urmei, oftă el, nu pot să-mi las să moară de foame tovarăşii care-mi rămîn, sub pretext că am pierdut doi din ei.

— Şi, apoi, dacă mai trebuie să ne mai batem, zise Guillaume, nu o putem face cu burta goală.

— Eu, zise Riquet cu gura plină, declar că dacă n-am mîncat, şi un copil poate să mă sufle jos…

Fu o masă demnă de tovarăşii aceia cheflii, şi Buridan luă parte cu atîta însufleţire, încît, cînd jumătate din căni erau goale, tînărul începuse să nădăjduiască, fără să ştie ce. Cu toate astea, din cînd în cînd, nu putea să nu se oprească şi să murmure:

— Sărmanul Philippe!

Şi, atunci, Bigorne răspundea:

— Seniorul Philippe d’Aulnay, e poate cel mai fericit dintre noi. O să aibă norocul să moară pentru aceea pe care o iubeşte.

— Taci mizerabile! striga Buridan. Nu-ţi dau voie să rîzi de gentilomul acesta nenorocit… Sărmanul Gautier, urmă el.

— Un beţiv straşnic! adăugă Guillaume, strîmbîndu-se şi răsturnîndu-şi paharul pe gît.

— Da! se jelea Riquet. Nu era altul ca el! L-am văzut într-o cîrciumă ţinînd piept la zece beţivi, deodată, pe care-i făcu să cadă sub mese, pe cînd el cerea o ultimă cană, ca să le pună capac!

Mîncînd, bînd şi lăudîndu-i pe cei doi gentilomi, timpul trecu. Deodată uşa deschise şi un om, un calic, intră, zicînd:

— Viteazule căpitane Buridan, îţi aducem un prizonier.

— Bărbat sau femeie? întrebă Bigorne.

— I-ai lăsat cel puţin galbenii pe care-i avea? adăugă Guillaume. Căci ştii că slujba mea, în regatul ăsta nobil, va fi, de aici încolo, să asist la cercetarea prizonierilor.

— Ce să faci cu galbenii? mormăi Riquet, a cărui limbă se încurca. Aici nu e o cîrciumă ca „La floarea de Crin”, unde veşnic trebuia să plăteşti.

— Adu-l pe prizonier! porunci Buridan, posomorît.

El oftă şi-şi zise în minte:

— Eu sunt Buridan, cel ce zac în Curtea Minunilor, ocupîndu-mă de oamenii prinşi de hoţomani?

În clipa aceea, un om intra între doi calici, care se retraseră la un semn al căpitanului, după ce aruncară o privire rîvnitoare spre masă.

— Cine eşti? îl întrebă Buridan pe om.

Acesta răspunse:

— Mă numesc Tristan şi sunt un servitor devotat al Monseniorului Enguerrand de Marigny.

La vorbele acestea, Buridan se sculă, cutremurîndu-se. Guillaume şi cu Riquet săriră spre săbiile lor pe care le scoseseră ca… să se aşeze iarăşi la masă… Cît despre Bigorne, el privi cu atenţie pe noul venit şi mormăi:

— Îmi pare că avem să auzim lucruri interesante…

Tristan privea cu linişte pe oamenii care-l înconjurau cu chipuri duşmănoase.

După cîteva minute de tăcere, Buridan întrebă:

— Şi vii, fără îndoială, din partea stăpînului tău? Seniorul de Marigny, nemaiîndrăznind să vină singur să-şi dicteze voinţa, îşi trimite acum slugile lui devotate. Astfel, e în mai puţină primejdie… Ei bine! vorbeşte! Ce ai să-mi spui? Trebuie să-i duc înapoi acestui onorabil părinte pe fata pe care n-a ştiut s-o apere şi pe care a vrut mai bine s-o ucidă decît s-o ştie unită cu un bandit de felul meu? Trebuie să mă recunosc vinovat, să mă duc la „Notre-Dame”, cu funia de gît şi de-acolo la Furcile Grève?… Haide, slugă devotată, explică-mi dorinţele nobilului tău stăpîn, dar… bagă de seamă, prietene, fii cît mai lămurit.

— Nobilul meu stăpîn, Monseniorul Enguerrand de Marigny, a fost arestat şi condus la Temple.

— Arestat? strigară deodată toţi tovarăşii, dar cu intonaţii diferite.

Într-adevăr, pe cînd Bigorne striga încremenit, Guillaume şi Riquet bucuroşi, Buridan se gîndea înfiorat:

— Tată Myrtillei arestat?… Ce o să zică dînsa?… Ce o să facă?

— Da, urmă Tristan. Seniorul de Marigny a fost arestat… adică a fost învins de ura contelui de Valois. Omul acesta a fost prea mare pentru timpul său. Apoi, pe unde trecea, ceilalţi oameni se înecau în umbra lui uriaşă, chiar de-ar fi fost ei prinţi şi regi. Gelozia l-a dus la disperare pe contele de Valois! Aş jura, pe Dumnezeul meu, de adevărul pe care-l spun. Astăzi seniorul de Marigny plăteşte crima de a fi înfăptuit o monarhie temeinică, în stare să se împotrivească asalturilor seniorilor feudali. Numai că… a uitat să se facă regele acestei monarhii. A uitat s-au… n-a voit.

Buridan ascultase, încremenit, cuvintele devotatului servitor al lui Enguerrand de Marigny. Un fel de furie clocotea în el.

— Şi… de ce? zise el, în sfîrşit, cu glas tremurînd, de ce vii să-mi spui tocmai mie toate astea?

— Pentru că sunteţi logodnicul fiicei sale! răspunse Tristan. Sunteţi ca şi din familie, seniore Buridan! Vreţi oare să mă duc la nobila domniţă şi să-i spun „Tatăl vostru e arestat, va fi dus la spînzurătoare sau la eşafod… Am vrut să spun astea toate logodnicului vostru, dar Jean Buridan n-a vrut să mă asculte”.

O tăcere plină de mirare se făcuse în sala atît de zgomotoasă mai adineauri.

Nici Bourrasque, nici Haudryot, nici Bigorne n-aveau poftă de glumă. Ei simţeau că se petrecea ceva mare şi frumos în faţa ochilor lor. Ţinuta bătrînului servitor nu era nici solemnă, nici dureroasă. El spunea lucrurile aşa, cum erau, în mod simplu, şi situaţia aceea era grozavă pentru Buridan. El n-avea dreptul să se bucure de căderea omului pe care-l ura cu atîta înverşunare.

Şi nu numai că nu putea să se bucure de arestarea omului care l-ar fi ucis dacă l-ar fi avut în mînă, dar îi era cu neputinţă să nu-şi pună viaţa în pericol ca să o scape pe aceea a tatălui Myrtillei!

Cu toate astea, el tăcea, cu nelămurita speranţă că lucrurile se vor aranja altfel. Tăcea şi, cu capul între palme, nu voia să-l privească în faţă pe servitorul lui Marigny.

— Jean Buridan, zise acesta, am venit aici să cer ajutor. Să mă duc, ori să rămîn?

— Să rămîi!…

Guillaume Bourrasque dădu un pumn în masă de se cutremurară cănile şi paharele. Riquet Haudryot începu să rîdă tare şi strigă:

— Asta-i logică, doctore!… Buridane, ai spus-o singur: nu eşti decît un măgar!

— Tăcere! strigă Lancelot Bigorne.

Tristan oftă uşurat.

— Deoarece trebuie să rămîn, zise el, pot spune ce mai am de spus. Seniore Buridan, trebuie să vă vorbesc între patru ochi.

Buridan făcu semn bătrînului să-l urmeze şi amîndoi se suiră la primul etaj al locuinţei.

Convorbirea fu foarte lungă, căci numai spre ziuă Tristan plecă de la Curtea Minunilor.

Şi atunci, Buridan, strîngîndu-şi tovarăşii laolaltă, avu cu dînşii o consfătuire ale cărei urmări le vom vedea în capitolul viitor.





XVIII. ÎNTÎLNIREA



În dimineaţa aceea era tulburare mare la Luvru unde seniorii, cavalerii, tot felul curtezani veniseră de pretutindeni.

Vestea arestării lui Enguerrand de Marigny se răspîndise ca un trăsnet în Paris. Bucuria fusese mare în popor. Marigny era Philippe cel Frumos, Marigny era cea mai grozavă figură a domniei trecute.

Întrupa toate umilirile, toate obidirile sălbatice, rugurile, spînzurătorile şi, mai cu seamă, birurile fără măsură. El debutase faţă de noul rege dăruindu-i spînzurătoarea de la Montfaucon ridicată chiar cu cheltuiala sa. Deci, poporul se bucură, cum se bucură întotdeauna cînd dispare cîte un tiran, cu speranţa himerică că acel tiran va fi cel de pe urmă. Dar, după acesta vin alţii şi poporul… e nevoit să aştepte clipele cînd va putea spera din nou.

Lăutarii, care formau o corporaţie puternică, se răspîndiră în tot Parisul şi cîntară pe la răspîntii eliberarea poporului; din nenorocire cîntară şi gloria lui Valois. Un mare număr de cîrciumari anunţară că pentru un prilej ca acela, se va bea la ei toate zilele cu jumătate preţ, ceea ce însemna o afacere bună. Se aprinseseră focuri de bucurie, jucară, în sfîrşit, se făcu tot şi de toate întocmai ca la o mare petrecere publică.

Nemaistăpînindu-şi bucuria cu un surîs binevoitor, Valois primea la Luvru mulţimea curtezanilor, care, în ajun încă, n-ar fi îndrăznit să-l bage în seamă în faţa lui Marigny. Rezultatul era că antecamerele, galeriile şi scările erau înţesate de o mulţime cum rar se vede. Se înţelege că Valois împărţea tot felul de făgăduieli în dreapta şi-n stînga.

În galeria cea mare, care era înaintea oratoriului, se petrecu un spectacol extraordinar. Mai întîi, Valois se mulţumise să insinueze că toate nedreptăţile vor fi îndreptate şi că fiecare va fi pus la locul său. Apoi, încetul cu încetul, ajunsese să-l întrebe pe fiecare pur şi simplu ce dorea şi ce-i putea da, în schimb.

Unu-i ceruse o episcopie, altul o companie… cîte unul o zestre pentru fiică-sa care era de măritat… un altul un guvernămînt. Valois făgăduia mereu. Începură tocmeli şi discuţii.

Cutare senior, care obţinuse o episcopie şi care se gîndise apoi că nu-i convine căuta s-o precupeţească cu altul care-i invidia norocul.

Porniră strigăte, certuri, insulte. Regatul era pus în jaf. Se împărţeau posturi, onoruri şi mai cu seamă banii. Franţa era pusă la mezat!

— Loc regelui! anunţă deodată un uşier.

O tăcere mare se făcu în mulţimea care se împărţi în două grupuri, printre care trecu Ludovic X-lea, pe cînd Valois îi ieşea înainte. Ca şi cum ar fi fost împins de entuziasmul său, contele îl îmbrăţişă pe rege strigînd.

— Sire, în sfîrşit, iată-vă scăpat!

— Trăiască regele! strigă mulţimea curtezanilor într-o larmă cu atît mai pasionată, cu cît numai regele, singur, putea să sancţioneze toate făgăduielile făcute de Valois.

Ludovic care primise destul de plictisit îmbrăţişarea unchiului său, păru că se bucură de aclamaţiile acelea căci îi plăceau gălăgiile, paradele, şi demonstraţiile de entuziasm. Aruncă o privire încîntată asupra acelei mulţimi îmbrăcată în costume splendide, care da din picioare, scutura batiste şi repeta într-un fel de furie strigătul de: „Trăiască regele!”

Entuziasmul acela îi dovedea lui Ludovic care fusese puterea primului său ministru. Deodată, el păru înspăimîntat cum se înspăimîntă uneori omul, după ce a trecut primejdia. Faţa, care cu o clipă mai înainte îi strălucea de bucurie, i se posomorî, şi strigă cu glasul tulburat, ridicînd mîna:

— Da, domnilor, trăiască regele! De acum înainte nu mai e decît un singur rege al Franţei şi regele acela sunt eu. Fiecare cu rangul său, fiecare la postul său! Şi, vai de acela care va îndrăzni să se înalţe îndestul de sus ca să fie luat drept… regele!

Cuvintele lui produseră un efect grozav. O tăcere grozavă, plină de îngrijorări, făcea loc, se lăsă după aclamaţiile trecute. Palid şi bîlbîind, Valois voi să spună cîteva cuvinte. Dar regele, care se înfuria de ură la auzul cuvintelor lui, îl întrerupse, întrebîndu-l cu asprime:

— Ce-i cu prizonierul, cu… acel Philippe d’Aulnay? A fost interogat? Şi celălalt… Gautier… ce aţi făcut cu el?

— Sire, zise Valois, cei doi fraţi sunt în carcere sigure. Li se va aplica tortura, pe dată ce va ordona Majestatea Voastră. Dar… nu ar fi mai bine să ne ocupăm de celălalt prizonier, mai interesant, numit Enguerrand de Marigny?

— Vom vedea, zise regele mulţumit de supunerea care se vădea în glasul şi ţinuta contelui de Valois, el care nu putuse pînă atunci să facă să-şi plece capul pe primul său ministru.

— Convoacă consiliul, dragă conte, şi vom discuta aceste grave chestiuni.

În acelaşi timp, el se îndreptă grăbit spre uşa oratoriului şi intră la regină.

Tremurînd şi pîndind, Marguerite, de Bourgogne asculta zgomotele care-i ajungeau din fundul Luvrului şi căuta să şi le lămurească.

De cîteva zile, ea slăbise. Frumuseţea i se brumase, faţa i se întunecase şi privirea reflecta grozavele griji care o rodeau în taină.

Aflase chiar, prin Valois, îndrăzneaţa încercare făcută de Buridan şi de tovarăşii săi să-l scape pe Philippe de la Temple. Ştia că Gautier d’Aulnay era prizonier şi el, dar arestarea aceea, care ar fi putut s-o bucure, nu-i inspirase decît un fel de spaimă superstiţioasă.

I se părea că viaţa îi era legată de viaţa omului acela care-o blestemase.

Se gîndea că moartea lui Gautier ar fi dat toată puterea blestemului făcut.

Ea mai aflase, prin Juana, despre arestarea lui Marigny. Şi, din partea aceea, ea nu prevedea decît nenorociri. În sfîrşit, în sufletul ei se încrusta o presimţire, întocmai ca atunci cînd cineva se aşteaptă la o catastrofă, fără a putea preciza care o să fie nenorocirea aceea şi nici de unde o să-i vină. Oricum ar fi fost, regina aştepta vizita regelui, cu o nerăbdare grozavă şi o spaimă ascunsă.

Astfel, nu se putu opri să nu tresară şi să se îngălbenească, văzîndu-l intrînd pe Ludovic.

Dar strîngînd laolaltă puterea de cuget şi toate mijloacele de seducţie, ea făcu surorilor sale un semn imperceptibil să plece, şi înaintă spre rege cu zîmbetul acela fermecător, care-l prefăcea umil şi supus, ca pe un îndrăgostit pasionat, după cum şi era.

Ludovic o strînse cu drag în braţe, apoi, prinzînd cu amîndouă mîinile capul Margueritei, îi îndură privirea întrebătoare cu o linişte supraomenească, care nu o părăsea niciodată în momentele primejdioase.

— Cît de palidă eşti! murmură regele. Maică Precistă! Mi se pare că ai slăbit! Faţa, ţi-e trasă! că în ochii tăi frumoşi ai nu ştiu ce întristare.

— Nu e de mirare, scumpul meu rege, deoarece, de cîteva zile, te văd mohorît, îngrijorat, tulburat. Crezi că nu sunt tulburată de tulburările tale? Afacerea aceea de la Curtea Minunilor m-a necăjit atît de tare încît, nopţile trecute, n-am putut dormi.

Regele surîdea, fericit de mîhnirea Margueritei.

— Suflete iubit, zise el, aş dori ca să fiu învins în fiecare zi, ca la Curtea Minunilor, ca să am apoi fericirea să fiu compătimit şi mîngîiat de tine.

Regele o condusese pe Marguerite la fotoliul cel mare, pe care şedea de obicei, în dreptul unei ferestre.

El se aşezase lîngă ea, ţinînd-o de mînă, privind-o cu o dragoste şi cu o fericire nespusă.

— Dar poţi să te linişteşti, urmă el. Buridan… îndrăcitul acela, ne va cădea pe mînă, în curînd.

Marguerite tresări şi deveni mai palidă.

— Eşti sigur, Sire? întrebă ea, cu glas ciudat.

— Fără îndoială. Am jurat să respect privilegiile Curţii Minunilor, care e un refugiu, şi-mi voi ţine angajamentul. Căci în ziua cînd regii şi-ar nesocoti făgăduinţele, chiar ei care sunt aleşii lui Dumnezeu, ce-ar putea să i se ceară restului omenirii? Dar regatul calicilor este încercuit de pretutindeni, şi numai de s-ar mulţumi să trăiască viaţa întreagă în închisoare, altfel Buridan nu va întîrzia să fie prins, chiar de ar refuza şi Papa să mă dezlege de jurămîntul meu, ceea ce l-ar costa, poate, cam scump pe sfîntul Papă. Aşadar, nu numai Buridan, dar întreaga bandă va fi dusă în curînd la Furcile de la Montfaucon, ceea ce-ţi va procura o dimineaţă plăcută şi de distracţie.

De data asta Marguerite se făcu atît de palidă încît regele băgă de seamă şi strigă:

— Doamne! scumpă Marguerite mi se pare că leşini! Hei, Jeanne. Hei, Blanche! Moare regina!

— Nu, nu, bolborosi Marguerite, nu e nimic. Sire! Dar ideea că regele meu e înconjurat de atîţia duşmani, îmi face un rău grozav!

Regina făcu o sforţare grozavă asupra ei însăşi şi izbuti să ia o înfăţişare vioaie. Pe jumătate liniştit, regele o mîngîie cum se pricepu mai bine, asigurînd-o că în curînd o să se scape de toţi duşmanii lui şi că începînd cu cel mai principal dintre ei, cu Enguerrand de Marigny, arestat.

Marguerite nu zise nimic, dar privirea răutăcioasă, dunga de pe frunte, dispreţul buzelor sale ar fi vestit lui Marigny, dacă ar fi fost acolo, că şi ea îl condamna.

— Cît despre nesupuşi, sfîrşea în clipa aceea regele, sculîndu-se, nu te îngriji. Am şi prins pe doi dintre ei pe Philippe şi pe Gautier d’Aulnay.

— Şi ce pedeapsă le vei da, Sire? întrebă regina.

Pus astfel deodată în faţa unei întrebări precise, Ludovic şovăi un moment. Dar poate era într-o clipă de înduioşare căci răspunse stînd pe gînduri: „Aceşti doi oameni nu mi-au făcut prea mare rău ce-i drept… şi apoi, sunt şi bravi… şi la urma urmei erau şi duşmani de moarte ai duşmanului meu! Pentru răul pe care au încercat să i-l facă lui Enguerrand, cred că pot să-i graţiez şi să mă mulţumesc să-i închid în vreo cetate”.

Apoi, mai posomorît, urmă:

— Da, sunt nişte viteji… unul dintre ei, mai cu seamă, acela care se numeşte Philippe. L-am văzut în temniţa lui îndeplinind un act de curaj grozav, care inspiră groaza şi admiraţia.

— Dar ce a făcut, Sire? bolborosi Marguerite care ştia foarte bine la ce act făcea aluzie regele.

— Ca să nu vorbească şi ca să nu-şi denunţe amanta, a…

Ludovic tăcu deodată, îşi lovi fruntea cu palma şi mormăi înăbuşit.

— Ca să nu-şi denunţe amanta, a… amanta lui!… pe femeia aceea care mă trădează, pe femeia care trăieşte în jurul meu, lîngă mine, care e poate din familie şi pe care n-o pot descoperi.

— Linişteşte-te scumpul meu Ludovic, bolborosi regina, tremurînd de frică.

Căci ea zărea ochii regelui rătăciţi. Vedea buzele lui tremurînd. Vedea pe faţa lui aceleaşi simptome pe care le mai învinsese odată.

Da, regele o bănuia! Era atît de vădit pentru ea, care citea gîndul lui, poate mai bine decît el însuşi!

Regele o bănuia, dar nu îndrăznea s-o spună, ştiind bine că, odată ce va vorbi, ar merge, poate, pînă la capăt, adică pînă la a cere Margueritei dovada temeinică a nevinovăţiei sale.

— Să mă liniştesc, strigă el căutînd să stăpînească furia şi durerea care fierbea în el. Şi tu, nu vezi, Marguerite, că lucrul ăsta mă ucide? Curtea Minunilor nu e nimic, răzvrătiţii nu înseamnă nimic! Marigny nu e nimic!… Dar, să nu ştiu, vezi tu? să nu ştiu numele infamei şi să-mi petrec nopţile muncindu-mă să gonesc nălucirile închipuirii mele şi să-mi zic: Dumnezeule Atotputinţei dar… dacă ar fi…

— Cine?… Îndrăzneşte, odată, Ludovic! Hai îndrăzneşte! strigă Marguerite de Bourgogne, stînd dreaptă în faţa lui, tragică, superbă.

Regele o privi o clipă, ochii i se umflară apoi izbucni în lacrimi şi murmură:

— Nimic, Marguerite mea adorată… n-am nimic de îndrăznit, căci în inima mea nu e decît dragoste şi veneraţie pentru tine.

Apoi o luă în braţe şi o sărută pe gură cu atîta foc, încît Marguerite scoase un ţipăt şi, cu pasul lui grăbit, regele străbătu sala şi ieşi.

Marguerite rămase fără puteri.

În minutul acela o uşă mică, din partea opusă aceleia pe care ieşise regele, se deschise şi Juana apăru, şopti cîteva vorbe la urechea reginei care tresări şi înaintă repede spre un cabinet unde o aştepta un om.

Omul acela era Stragildo.

Fără nici un cuvînt, păzitorul fiarelor se închină şi întinse o hîrtie pliată în patru.

Marguerite o citi. Atunci faţa i se înroşi. Cîteva secunde ea tremură, de parcă era prinsă de friguri. Privirea-i aruncă scîntei, buzele i se învineţiră. Apoi, cu aceeaşi fulgerare, totul se stinse pe chipul ei.

Se aplecă spre Stragildo şi-i dădu cîteva ordine.

Stragildo dispăru.

Marguerite se înapoie în odaie, privi în jurul ei, ca să se asigure că era singură, şi citi din nou hîrtia.

Pe hîrtie erau scrise numai aceste vorbe:

„Jean Buridan o aşteaptă pe Marguerite de Bourgogne astă seară, la Turnul Nesle”.



*

* *

Toată ziua regina nu se mişcă din fotoliul ei. Cu mîinile rezemate pe genunchi, cu capul lăsat pe spatele jilţului, cu ochii pe jumătate închişi, cu sînul de-abia bătîndu-i cu o mişcare ritmică, înceată, ce semăna palidă, surîzîndă şi gînditoare ca o sfîntă dintr-un vitraliu.

Dacă Ludovic ar fi intrat atunci, ar fi găsit-o mai frumoasă decît o văzuse vreodată. Şi, într-adevăr, era o înfăţişare minunată.

În faţa ferestrei largi şi adîncite ca o mică capelă, cu podoaba ei de vitraliu colorat, care îndulcea lumina ce se strecura în raze noi, în încadrarea perdelelor de catifea roşii, imensul fotoliu se înălţa pe un plan mai ridicat decît restul camerei, cu sculpturile lui chimerice, cu picioarele reprezentînd fiinţe fantastice cu aripele întinse, spatele lui sculptat reprezentînd blazonul Franţei împreunat cu acela al Bourgogniei, totul ca o coroană regală deasupra, şi Marguerite, în rochia ei ţesută cu aur cu cute lungi, cu picioarele aşezate pe o pernă din aceeaşi catifea ca perdelele, cu părul splendid despletit pe umeri, Marguerite nemişcată, ca în extaz, ar fi reprezentat pentru un pictor, ori un poet, visul unei regine făurind în visele sale paşnice fericirea lumii. Marguerite se gîndea la Buridan. Marguerite se gîndea că, în sfîrşit, Buridan învins, alerga spre ea. Marguerite iubea. Marguerite aştepta ora cînd Buridan îi va spune: „Te iubesc…” Fără îndoială fu singura oră de amor curat… în viaţa aceea frămîntată de vijelii şi de pasiuni.

Noaptea învălui Parisul.

Marguerite se îmbrăcă, îşi puse pe ea o mantie largă, dădu Juanei cîteva ordine scurte şi precise ca să ştie unde s-o găsească în caz neprevăzut, apoi plecă.

Era singură…

Pe drumuri întortocheate, atît de umblate, ea ajunse la poarta pe unde se ieşea din Luvru şi ajunse pe malurile Senei…

Nu tremura, nu-i era frică în noaptea aceea adîncă, în colţul pustiu, unde rătăceau, poate, răufăcători.

Se coborî încet pînă la marginea apei, la locul unde era legată barca ei. Stragildo era acolo. Regina se aşeză.

Stragildo începu să vîslească cu putere barca, ajunse repede la celălalt mal.

Regina sări pe pămînt şi se îndreptă spre poarta Turnului Nesle pe care o trecu fără să se intereseze dacă Stragildo o urma să nu. Se sui pînă sus şi intră în sala unde, la începutul acestei povestiri, am văzut intrînd pe Philippe şi Gautier d’Aulnay. Şi pe prag ea se opri cu inima bătîndu-i.

Buridan era acolo şi el se închină pînă la pămînt în faţa ei!

Stragildo nu intrase la Turnul Nesle.

Cînd Marguerite sări pe nisip, un surîs ciudat strînse buzele banditului.

O lăsă pe regină să se îndepărteze, apoi, sărind la rîndul lui, el legă barca şi se îndreptă spre o fundătură mai întunecoasă, unde mai mulţi oameni erau ascunşi nemişcaţi şi tăcuţi. Şi Stragildo zise numai atît:

— Acum, Sire, puteţi intra în Turnul Nesle.





XIX. STRAGILDO



Trebuie să ne înapoiem la Curtea Minunilor unde, după plecarea lui Tristan, l-am văzut pe Buridan avînd o consfătuire cu Lancelot Bigorne, Guillaume Bourrasque şi Riquet Haudryot.

— Sfinte Barnabé! strigă Bigorne. Cum s-ar zice, acum o să ne punem viaţa în primejdie ca să o salvăm pe aceea a seniorului Marigny?

— Eşti liber să nu mă urmezi, zise cu răceală Buridan.

— Mulţumesc. Sunt silit s-o fac şi să vă urmez, ca să vă opresc de a face alte prostii, atît cît se poate opri un doctor în logică să facă măgării, hi–han!… Dar, în sfîrşit, să mori dacă e dat… să mori! Însă tot mai mult mi-ar place să-mi dau pielea ca să-l servesc pe dracu, decît pe Marigny.

— Hei, ce-ţi pasă, zise Riquet, deoarece o să i-o facem lată doamnei Marguerite?

— Şi să-i tragem o păruială şi patrulei! adăugă Guillaume.

— O ştiu eu bine, reluă Bigorne, şi asta mă împacă cu ideea de a-l scăpa de îndrăcitul de Marigny. Oh, sfinte mare Barnabé, dacă izbutim expediţia asta, îţi făgăduiesc şase galbeni pe care îl voi da în mîna popii la Sfîntul Eustache. Dar, dacă nu izbutim, îţi făgăduiesc doisprezece, pe care îi voi bea în sănătatea ta, tot cu popa acela.

— Şi cu mine! ziseră într-un glas Guillaume şi Riquet.

— Nu! E vorba de-o făgăduială. N-oţi fi vrînd să beţi vinul unui sfînt!

Pe cînd trăncăneau aşa, cei patru se pregăteau de zor. Îşi acopereau trupurile cu pieptare de piele de bivol, tari, uşoare şi mlădioase. Îşi încingeau săbiile cele mari şi-şi căutau pumnalele. În zorii zilei, cînd somnul era mai adînc, şi nu se luminase încă de zi, dar întunericul părea mai puţin adînc, Buridan chemă o haimana care păzea la uşa locuinţei şi-i porunci să-l cheme pe ducele Egyptului, care sosi îndată.

— Plec din Curtea Minunilor! zise Buridan. Mîine să-ţi strîngi oamenii şi să le spui că Buridan a plecat spre alte locuri. Trebuie, căci de cum voi pleca eu şi tovarăşii mei, asediul Curţii Minunilor se va ridica… Veţi fi liberi.

— Vom face cum vrei sire, rege al Argotului, zise ducele Egiptului.

— E un regat nestatornic zise Buridan, un sceptru care nu era pentru mîinile mele şi o coroană care nu se potrivea pe capul meu.

— Cu toate astea eşti un viteaz. Ai o inimă de leu. Sub cîrmuirea ta Curtea Minunilor ar fi ajuns o cetate a prăzii, pe care n-ar fi învins-o nimeni şi nimic!

— Da, zise Buridan surîzînd, se poate, dar… nu-mi place să prad.

— Hi-han, începu Bigorne.

— Cu toate astea, urmă ducele Egyptului, ai luptat cu patrulele, cu oamenii prefectului şi ai regelui. I-ai prins ca pe nişte vulpi… i-ai învins…

— Asta-i… altceva. Să nu mai vorbim de lucrul ăsta. Spune oamenilor tăi, din partea lui Buridan, că fac jurămîntul că, dacă mă îmbogăţesc, o să le dau jumătate din averea mea, cu condiţia să respecte femeile şi bătrînii şi să încerce să-şi schimbe felul de trai.

Ducele Egyptului surîse, dădu din cap şi răspunse:

— Ca şi cum ar fi să recomanzi soarelui să-şi schimbe cursul. Regii sunt făcuţi să domnească omorînd. Bandiţii sunt făcuţi să trăiască furînd. Aşa e. Adio, căpitane Buridan. Curtea Minunilor te va regreta ca pe cel mai îndrăzneţ dintre şefii săi. Numai că… e păcat să nu ştii ce va să zică un bandit.

— Asta-i pentru că a învăţat logica! zise Bigorne.

Deja ducele Egyptului ieşise. Respectuos faţă de voinţa lui Buridan, el nu încercase nimic ca să-l facă să-şi schimbe hotărîrea. În minutul cînd fu să plece, el se întorsese şi zisese numai atît:

— Orice vei întreprinde, aminteşte-ţi că vei găsi întotdeauna aici un adăpost sigur.

După zece minute, la rîndul lor, cei patru tovarăşi părăseau locuinţa.

— Straşnice chefuri am mai făcut aici, zise Guillaume, oftînd cu părere de rău.

— Da, zise Riquet, straşnic mai erau de bune bucatele pe care le gătea desfrînata care ne ospăta…

— Şi acum trebuie să ne reîncepem viaţa de aventuri, căutîndu-ne de mîncare. Căci… nu-i aşa că n-ai bani, Buridane?

— Nu, zise Buridan, dar… vom găsi.

— Cum? întrebă Bigorne, deoarece refuzaţi să vă cîştigaţi viaţa în mod cinstit orînduind cîte-o… expediţie care, după cum v-am explicat de atîtea ori, plac şi lui Dumnezeu şi sfinţilor, avînd în vedere că… de altfel, îl puteţi întreba şi pe popa de la sfîntul Eustache, care dă voie să…

— Vrei să-ţi tai urechile? îl curmă Buridan.

Bigorne tăcu, dar dădu din umeri. El credea, într-adevăr, ceea ce spunea.

Ajunşi în strada Francs-Archers şi anume în partea cea mai primejdioasă unde riscau să se izbăvească de posturile care încercuiau Curtea Minunilor, cei patru tovarăşi se aşezară în ordine de luptă: Buridan în cap, Bourrasque şi Haudryot la cîţiva paşi mai îndărăt şi Lancelot la urmă de tot. Trebuiau să treacă cu orice preţ.

Deodată Buridan se întoarse către Guillaume şi murmură:

— Luaţi aminte!…

La treizeci de paşi în faţa lor, la o cotitură a drumului, un foc îşi pîlpîia ultimele flăcări. Împrejurul focului dormeau vreo doisprezece arcaşi, înveliţi în mantale. Patru dintre ei vegheau în picioare, cu suliţa în mînă.

Buridan făcu semn prietenilor lui să se apropie şi le expuse planul său care era din cele mai simple. Aceştia îl încuviinţară cu acelaşi gest, adică toţi trei îşi scoaseră pumnalele şi, strecurîndu-se pe lîngă case, înaintară în întuneric, ca lupii.

— Înainte! strigă deodată Buridan.

— Săriţi! răspunse glasul unei santinele.

Deja cei patru se repeziseră deodată, drept înainte, pe cînd arcaşii deşteptaţi, puneau mîna pe suliţe. Fu ceva fulgerător ca trecerea unui puhoi.

La lumina focului, soldaţii zăriră ceva, ca o vedenie care apare şi dispare într-o clipă… patru demoni sărind; văzură două santinele căzînd şi, în aceeaşi clipă, cursa nebună a celor patru care dispăreau în fundul uliţei. Se auziră urlete; din post în post, soldaţii deşteptaţi se repezeau înainte… dar fugarii dispăruseră.

— Ce nenorocire pe mine! zise ofiţerul care comanda postul din strada Francs-Archers. Cel care a fugit, nu era altul decît Buridan.

După un sfert de ceas, Buridan şi cu prietenii săi ajungea în strada Froidmantel. Nici unul nu era rănit.

După ce constatară aceasta, porniră din nou înainte şi ajunseră la curtea leilor. Buridan bătu în poartă.

După cîteva minute, o ferestruie se crăpă şi la lumina unui felinar un glas întrebă:

— Cine-i acolo?

— Du-te, zise Buridan, şi-i spune lui Stragildo că Buridan vrea să-i vorbească. E vorba de regină.

Ferestruia se închise. După cîtva timp, prin aceeaşi ferestruie, o voce răguşită şi batjocoritoare grăi:

— Salut, nobile căpitan! Cu ce te pot servi?

— Tu eşti, Stragildo?

— Chiar eu, seniore, care stau gata să vă servesc. Mai am cîţiva care aşteaptă şi nădăjduiesc, că într-o noapte fără lună, am să am onoarea să vă pun unul la dispoziţie.

— Taci mizerabile, dacă ţii la viată. Căci dacă n-aş avea nevoie de tine în noaptea asta, uşa asta nu m-ar putea opri să te ajung şi să te pedepsesc după cum meriţi. Dar… destul! Vrei să dai o scrisoare reginei?

— O scrisoare? Vezi bine! Că, doar, de-aceea şi sunt aici. Vreo scrisoare de dragoste, poate?

— Ai ghicit!…

— O întîlnire la Turnul Nesle, zise Stragildo batjocoritor.

— Ai ghicit!…

— Ei bine! Trece-mi bileţelul printre gratiile ferestruiei şi-ţi făgăduiesc că va ajunge la Doamna Marguerite.

Buridan făcu după cum îi arătase Stragildo. Strecură printre gratii o hîrtie pe care păzitorul fiarelor sălbatece o apucă cu vîrful degetelor.

În timp ce aceştia vorbeau, Guillaume, Riquet şi Lancelot şezuseră deoparte, ca să nu-i vadă Stragildo. Acesta, luînd hîrtia, închise ferestruia pe dată, şi Buridan îl auzi îndepărtîndu-se. La rîndul său porni şi el, cu tovarăşii lui.

Stragildo nu plecase de-a binelea, ci numai se făcuse, apoi crăpă uşa tocmai atît cît putea să-şi strecoare capul afară şi să zărească mai multe umbre care se pierdeau în ceaţă.

— Bine, mormăi el; sunt patru şi anume: jupîn Buridan, apoi îndrăcitul de Bigorne, împăratul Galiléei şi regele Basochei. Ce mai lovitură ar fi să-i prinzi în laţ pe toţi patru, şi să-i trimiţi să se întîlnească cu cei doi fraţi la Temple.

Stragildo se sui în apartamentul lui şi de unde, prin mai multe ferestre, putea supraveghea şi curţile fiarelor, şi strada, şi dependinţele servitorilor. Fără să şovăie cîtuşi de puţin, desfăcu hîrtia pe care i-o dăduse Buridan şi începu s-o descifreze cu greu. O parte din încrederea pe care regina o avea în el, era că nu ştia să citească şi să scrie. Dar om priceput, curios din fire şi din meserie, Stragildo plătise unui notar din vecinătate să-l înveţe cititul aşa de puţin răspîndit pe vremea aceea. Şi învăţase destul, ca să spioneze cu mai multă uşurinţă.

Descifrînd scrisoarea, el căzu pe gînduri. Aventura îi părea ciudată şi-l îngrijora mult.

Ne este imposibil să nu rezumăm aici, în cîteva linii generale, gîndurile sinistrului bandit. Mai întîi, trebuie să spunem că el cunoştea perfect dragostea reginei pentru Buridan şi că nu pierduse o silabă din propunerile pe care Marguerite le făcuse tînărului, la întîlnirea lor la Turnul Nesle, adică să-l ridice la rangul de prim-ministru şi, la nevoie, să-l împingă şi mai sus.

Desigur, Buridan s-a gîndit bine, îşi zise Stragildo. I s-a urît cu Myrtille şi acum e natural să se întoarcă la regină. Ce o să se întîmple? Cînd e vorba de muieri, niciodată nu ştii pînă unde poate să meargă nebunia dragostei. Se prea poate ca asta să-l vîre pe Buridan la Luvru şi să-l înalţe la cine ştie ce măriri, ba poate să-i dea chiar locul lui Marigny. Şi, atunci, eu ce mă fac? Doar o funie de s-ar mai găsi bună pentru gîtul sărmanului Stragildo!… O funie? Maică Precistă. Nu, nu! O să se găsească ceva mai bun. O să fiu jupuit de viu, poate, sau opărit în cazanul de la tîrgul porcilor. Toate… lucruri destul de neplăcute. Îl cunosc eu pe Buridan. Şi chiar de m-ar ierta el, rămîne Lancelot Bigorne. Ce-i de făcut? N-am să duc scrisoarea… Am s-o rup… Iac-aşa!

Aceasta fu concluzia la care ajunse Stragildo. Dar alte gînduri urmară pe cele dintîi, şi îşi zise:

— Dacă nu dau scrisoarea şi regina află, dacă după cum mi se pare probabil, Buridan caută s-o vadă pe regină, după ce-o fi aşteptat-o zadarnic la Turnul Nesle, voi fi şi mai vîrtos spînzurat, jupuit sau opărit. Deci, ar trebui ca niciodată Buridan să n-o mai poată vedea pe regină. Aşadar, cel mai bun lucru pe care pot să-l fac, mi se pare că ar trebui să-mi pun la pîndă, astă seară, oamenii mei în Turn şi să-l împing pe Buridan spre soarta pe care, pe bună dreptate ar fi trebuit s-o aibă de mult.

Concluzia de-a doua intra mai uşor în mijloacele lui Stragildo.

Dar el nu era omul hotărîrilor grabnice şi, în curînd, ajunse la o altă hotărîre:

— Da, zise el. Dacă-l ucid pe Buridan, voi fi liniştit. Dar sunt patru. Şi, apoi, poţi zice: curat draci toţi patru! Pot prea bine să ne omoare ei, pe mine şi pe oamenii mei. Dar dacă-i vorba despre oamenii mei, treacă-meargă! Dar eu? Drace! Mi se pare că încep să mi se încurce treburile.

Stragildo îşi luă capul în mîini şi căzu pe gînduri. În fond nu era peste măsură de îngrijorat. Ştia foarte bine că va găsi mijlocul să iasă din încurcătură, deoarece… orice mijloc, lui i se părea bun.

Ceea ce face greu de executat un fapt, e că dăm la o parte, mai întîi, mijloacele de izbîndă cele mai lesnicioase, ca să rămînem cu conştiinţa împăcată. Dar, un bandit fără scrupule care nu se dă înapoi în faţa oricărei fapte, trebuie să-şi ajungă scopurile.

Deci, după ce se gîndi bine, Stragildo îşi zise că mijlocul cel mai bun, pentru a ieşi cu obrazul curat dintr-o astfel de afacere, era o trădare generală:

Să-i trădeze totodată pe rege, pe regină, pe Buridan, pe toţi într-o situaţie cît mai grozavă iar el să plece, binişor.

— Să vedem dacă am cu ce pleca, zise Stragildo surîzînd.

Se duse într-o cameră retrasă a cărei uşă o închise cu cheia; de acolo, el intră într-o cămăruţă fără fereastră. Ridică nişte lespezi care alcătuiau podeaua acelui cabinet, şi atunci apăru o lădiţă, pe care o scoase dintr-o gaură, făcută în pămînt, cu un drug de fier trecut într-un inel, de deasupra capacului.

Deschizînd lădiţa, el începu să numere averea întreagă, alcătuită numai din galbeni de aur, căci Stragildo îşi schimba în aur toţii banii pe care-i căpăta; ţine mai puţin loc aurul şi e şi mai uşor de purtat.

Se pare că Stragildo fu mulţumit, căci, după ce numără şi iar numără, se strîmbă de bucurie şi murmură:

— La urma-urmei, nu voi fi tocmai de plîns, şi cunosc la Curte unii seniori, care s-ar mulţumi cu jumătate din cît am eu aici.

Stragildo goli lădiţa şi umplu patru pungi de piele cu monezile de aur pe care le amesteca cu tărîţe ca să nu sune, dacă acele pungi s-ar izbi de ceva. Tărîţele erau într-un sac mare care aştepta de mult, fără îndoială, prevăzînd operaţia aceasta.

După ce legă cei patru saci, Stragildo începu să fluiere şi deschise un dulap în care erau mai multe rînduri de haine. Alese unul pe care îl duse la el în odaie.

Se făcuse ziuă.

Sfîrşindu-şi pregătirile, liniştit şi mulţumit de el, Stragildo aşteptă vremea prielnică ca să se ducă la regină.

S-a văzut că regina aplecîndu-se spre Stragildo, îi dăduse cîteva lămuriri.

— N-o să fie nimeni în Turn, zisese ea. Chiar tu, după ce mă vei conduce, mă vei aştepta afară. Asta nu e o aventură ca celelalte. Din minutul acesta, omul acesta e sfînt pentru tine, auzi? Vai ţie! Dacă te atingi de Buridan!

Stragildo se închinase pînă la pămînt şi plecase zicîndu-şi:

— Era tocmai momentul… Dacă îndrăcitul de Buridan ar ajunge atotputernic la Curtea Franţei, afacerea mea ar fi repede reglată. Lucrurile se petrec după cum am prevăzut şi, dacă n-aş fi pe aici, Buridan ar fi tot atît de puternic… ba, mai puternic chiar decît regele. Dar… eu sunt aici…

Stragildo se înapoie în curtea leilor şi acolo aşteptă să se însereze. Atunci îşi făcu cele din urmă pregătiri.

Dintr-un scrin din odaia lui, luă două ordine semnate de rege şi pe care i le dase Marguerite, de mult, ca să se servească de ele în orice ocazie.

Primul ordin era către oricare agent al postului de arcaşi, pentru a se pune la ordinele lui, la primul apel.

Al doilea, era un ordin către oricare şef de post de la oricare poartă a Parisului, ca să deschidă purtătorului lui şi să-l lase să treacă la orice oră din zi şi din noapte. Stragildo îşi strînse bine hîrtiile şi le băgă în sîn. Se coborî la grajduri, căci în curtea leilor erau şi grajduri şi acolo se întreţineau vreo doisprezece cai puternici, fie pentru serviciul regelui sau al reginei, fie chiar pentru serviciul lui Stragildo şi al servitorilor.

Apoi, suindu-se la el în odaie, să-şi ia costumul pe care şi-l alesese şi cei patru saci plini cu aur, el coborî totul. Puse sacii pe calul cel mai zdravăn şi legă bine. Cît despre costum era o îmbrăcăminte de om de jos. Hăinuţa, boneta şi ghetele de piele. Lăsă totul în grajd, de unde ieşi închizînd uşa şi luînd cheia. Apoi chemă pe valetul care era sub ordinele lui şi-l înlocuia în lipsă.

— În noaptea asta, au să se petreacă aici lucruri care nu trebuie să fie văzute! zise el, cu sînge rece. Toată lumea să se culce şi să doarmă. Capul tău e în joc.

După ce-şi luă toate măsurile de prevedere, Stragildo se duse la Luvru, se îndreptă direct spre apartamentul regelui, se apropie de căpitanul de gardă şi-i zise fără multă vorbă:

— Trebuie să vorbesc regelui, singur… şi numaidecît.

Hugues de Trencavel îl măsură cu dispreţ pe păzitorul fiarelor, dar dacă era vorba să anunţe regelui vreun accident întîmplat vreunui leu favorit, ştiind foarte bine favoarea specială de care se bucura, căpitanul intră la rege. După cîteva minute, Stragildo era faţă-n faţă cu Ludovic al X-lea.

— Mi s-a îmbolnăvit vreun leu? întrebă repede regele îngrijorat.

Stragildo se încovoiase pînă la pămînt. Avea înfăţişarea unui şarpe, care se tîrăşte. Surîdea, dar pe faţa-i pămîntie, surîsul lui era ca un fel strîmbătură. Fără îndoială, el simţea că se juca cu viaţa. Impresia pe care o avea, era aceea pe care o resimţise de mii de ori, cînd intrase în incinta leilor.

— Dacă ar fi o fiară, aş avea furca în mînă şi toate ar merge bine. Dar e… un rege. N-am furca, dar am o limbă bună, pe care trebuie s-o învîrtesc cu pricepere!… Sire, urmă el, nici unul dintre leii voştri nu e bolnav. Nobilele dobitoace, fie cerul lăudat, au mîncat cu mare poftă şi dorm liniştite.

— Atunci? întrebă Ludovic, încruntînd sprîncenele.

Stragildo se îndoi şi mai tare.

Vocea i se făcu şi mai umilă şi murmură:

— Sire, fără îndoială e o mare îndrăzneală din partea unui servitor al fiarelor, ca mine, să-şi ridice ochii şi să privească la ceea ce se petrece. Dar, faptul e că am privit, că am văzut şi că vin să-l anunţ pe rege.

— Vii să mă anunţi?… Şi… ce-ai să spui? Vorbeşte lămurit!

— E greu să vorbesc lămurit, Sire, căci nici eu n-am văzut tocmai bine. Ştiam numai că regele e îngrijorat de cîtăva vreme…

— De ce te amesteci unde nu-ţi fierbe oala, păcătosule?…

— Asta mi-am zis şi eu, Maică Precistă! Ce dracu mă amestec? Te privesc lucrurile astea, dobitocule? Nu poţi să-i arăţi regelui tău devotament altfel, decît ducîndu-te şi vorbindu-i de istorii de trădare? Oare…

— Trădare? gemu Ludovic, îngălbenind.

— Am zis trădare, Sire? De fapt nu ştiu prea bine, şi apoi femeia aceea care trebuie să se ducă, acum, la Turnul Nesle, poate că… nici nu vă trădează!…

Regele se îndreptă spre Stragildo. Era verde la faţă.

— Oh! furca mea! Unde-i straşnica mea furcă? se gîndi Stragildo.

Ludovic îl apucă de guler şi-l zgudui cu putere. Păzitorul fiarelor căzu în genunchi şi rămase aşa, cu capul aplecat, lovindu-se cu pumnii în piept şi strigînd:

— Mea culpa! Asta să mă înveţe minte, să am ochi şi să văd şi mai văd… să am urechi să mai aud… şi să-mi iubesc regele, mai mult ca pe mine însumi!…

— Mizerabile! strigă regele, ce-ai văzut, ce-ai auzit? Dacă nu vorbeşti lămurit, pui să te aresteze, îmi flămînzesc leii şi apoi te azvîrl drept hrană bestiilor flămînde…

— Sire, zise Stragildo, voi muri fericit dacă voi fi putut da regelui meu un ultim spectacol, care să-l distreze. Dar, vă atrag atenţia, că dacă strîngeţi mereu de guler, o să mă gîtuiţi şi n-o să mai puteţi arunca leilor voştri decît un cadavru… Şi, apoi, nu mai pot spune nimic!

Regele dădu drumul lui Stragildo şi începu să umble prin odaie cu paşi mari. Un fel de durere nelămurită îi strîngea inima. Nu-şi dădea seama de unde-i venea acea suferinţă. Dar ceea ce vedea limpede, e că dorise din tot sufletul să cunoască trădarea şi femeia care-l trăda, să-şi satisfacă curiozitatea, în sfîrşit să ştie şi acum… îi era frică să afle!…

— Frică?… Pentru ce?…

Îi era groază de Stragildo care, ghemuit în genunchi, îl privea cum umbla de colo pînă colo.

Omul acela deţinea secretul! Îi va face destăinuirea atît de cu foc aşteptată! Îl ura şi l-ar fi ucis dacă groaznica curiozitate, mai puternică ca toate îngrijorările, nu l-ar fi oprit. El se înapoie spre fotoliul său pe care se aşeză şi zise:

— Scoală-te!

Stragildo se sculă, aruncînd o privire furişă regelui şi se cutremură văzîndu-l atît de palid şi atît de stăpîn pe sine, totodată.

În clipa aceea pricepu toată grozăvia faptei lui. Avu o noţiune nelămurită că cel pe care-l ucidea în minutul acela, nu erau numai regina şi Buridan, dar şi pe rege… pe regele acela tînăr, frumos şi bun, cu toate accesele lui de furie…

Dar, Stragildo nu era un om să se înduioşeze de alţii, nu se gîndea decît la el. Şi-apoi, era şi prea tîrziu ca să mai dea înapoi.

— Zici, urmă Ludovic, că o femeie trebuie să se ducă la Turnul Nesle? .

— Da, Sire. O spun. Dar e tot ce vă pot spune, şi, adăugă el, cu un surîs sinistru, îmi pare că e destul.

— Cine e femeia aceia?

— Regele o s-o vadă. Eu n-am văzut-o.

— E aceea care mă trădează?

— Regele o s-o audă. Eu nu ştiu dacă vă trădează.

— Ce ştii atunci? zise Ludovic, răsuflînd greu.

— Numai atît: femeia aceea va fi în astă seară la Turnul Nesle. Dacă regele vrea să se ducă la Turn, o va vedea şi o va auzi. Regele va trebui să fie urmat de vreo doisprezece oameni zdraveni şi cît mai bine înarmaţi. Aceasta e absolut indispensabil, Sire! Regele cu oamenii lui ar sta, peste o oră, cred, la colţul Turnului Nesle. Acolo se află-o scobitură în care se pot ascunde vreo cincisprezece oameni. Şi în clipa cînd va fi nevoie, chiar eu voi veni să-l anunţ pe Majestatea Voastră. Un minut mai devreme ar fi prea curînd şi regele n-ar mai vedea nimic. Un minut în urmă, ar fi prea tîrziu. Iată ce voiam să vă spun! Acum, dacă am făcut rău de a fi devotat, regele mă poate ucide. E dreptul său!

Ludovic stătu pe gînduri multă vreme.

În fine, un suspin adînc îi umplu pieptul, şi zise liniştit:

— Du-te! Vino de mă anunţă la ora la care spui, în locul unde zici.





XX. TURNUL NESLE



Ieşind din strada Froidmantel, Buridan îşi urmase drumul însoţit de tovarăşii lui. Guillaume, Riquet şi Lancelot erau foarte îngrijoraţi. Fără îndoială, aceşti tovarăşi nu se temeau de nici o putere care le-ar fi ieşit în cale. Unde-i ducea Buridan? Spre ce luptă? Spre ce hărţuială supremă, în care îşi vor lăsa, poate, oasele? De toate astea nu le păsa. Aveau o încredere nemărginită în acel tînăr. Dar ceea ce-i îngrijora şi care era punctul principal, e că n-aveau nici unii, nici alţii, bani.

— O să găsim, îi încredinţă Buridan.

Dar trebuie să mărturisim că, din punctul de vedere al banilor, ei erau departe de a avea aceeaşi încredere în Buridan. Îl ştiau prea generos şi prea preocupat de alte gînduri.

— Unde mergem? întrebă Guillaume. Iarăşi am rămas fără de adăpost. Ţi-aduci aminte Riquet de nopţile acelea pe cînd rătăceam ca nişte cîini fără de stăpîn?

— Nici măcar ca nişte cîini, răspunse Riquet, căci şi ei tot au nevoie să caute în gunoiul pe care-l aruncă gospodinele şi mai găsesc cîte o bucăţică bună, pe cînd nouă… ne clănţănesc dinţii răbdînd cu burta goală.

— Aşa-i! oftă Guillaume. Iată ce ne aşteaptă. Şi, cînd te gîndeşti ce bine stăteam la Curtea Minunilor!

— Hei! zise Bigorne. Tot o să găsim noi un adăpost ca să ne odihnim, de n-ar fi decît două trei nopţi. Şi, apoi, Buridan pare că ştie el bine unde merge. Să-l urmăm deci cu încredere şi, pentru rest, să ne rugăm de sfîntul Barnabé, care, pînă acum, nu m-a lăsat încă să mor de foame.

— E vorba de odihnă, ţipă, cu glas ascuţit Riquet. E vorba de mîncare! Unde o să le găsim? Nu întîlneşti în fiecare seară cîte un prefect de poliţie hotărît să-şi lase punga în mîinile unor oameni cinstiţi, care au nevoie de ea, mai mult decît el. De obicei cînd îl întîlneşti pe prefect… mai lesne găseşti la el o funie decît o pungă…

— Lasă! îl linişti Bigorne, o să vedem.

— Pînă atunci… ai bani? întrebă Guillaume.

— Nici o para! răspunse Lancelot cu un glas care, fără voia lui, da de ghicit o mare îngrijorare.

— Buridan are?

— Vai! Punga lui e goală ca o oală cu bere, care ar fi stat trei minute în faţa noastră.

— Şi, tu, Riquet… ai parale?

— Ce să am? răspunse necăjit Riquet.

— Bani, drace-mpieliţat!

Riquet se scotoci prin buzunare de formă şi declară că era tot atît de sărac precum Iov.

— Atunci, urmă Bourrasque, cred că o să murim de foame.

Cei trei tovarăşi îl urmară în tăcere pe Buridan, care-şi grăbea pasul; numai nasul lui Riquet se mişcă, întristat. Al lui Guillaume se lungi şi Bigorne se gîndea:

— Au dreptate. Ni s-a apropiat sfîrşitul. Trist sfîrşit! Drăcia dracului!

— Ia uitaţi-vă! Am ajuns în strada Vieille-Barbette! Unde se duce? Poate ca să ceară să fie adăpostit de ilustrul său tată, nobilul pezevenchi Valois… la Temple?

Buridan nu se ducea la Temple, dar lîngă… Într-adevăr, el se opri în faţa grădiniţei cu trandafiri.

— Haide! şopti Bigorne, ideea nu e rea şi mă mir că nu mi-a venit şi mie. Pentru un măgar bacalaureat, seniorul Buridan nu judecă prea rău, pentru că gîndeşte tot atît de bine ca şi mine. La dracu, dacă-i trece cuiva prin minte să vină să ne caute aici!

Buridan încercă să deschidă poarta dar era închisă. Sări zidul şi tovarăşii săi îl imitară.

Uşa de la casă era închisă numai cu clanţa. Ei putură să intre cu uşurinţă, fără să aibă nevoie să spargă nimic.

Inima lui Buridan îi bătu cu putere cînd pătrunse în odaia aceea atît de veselă, aşa de frumoasă unde întreţesuse atîtea vise minunate. Gîndul lui fu numai pentru Myrtille. Dar tînără fată era în siguranţă, la Montmartre, în paza mamei lui Buridan. Deci el se gîndi la dînsa fără îngrijorare, numai cu dragoste.

Începea să se lumineze de ziuă.

Din toată casa, Buridan nu cunoştea bine decît odaia în care se afla, unde Gillonne îl introdusese de atîtea ori. Dar, la lumina zilei, fără să piardă vremea, Bigorne începu să cerceteze locuinţa. Nu numai că era nelocuită, dar încă era evident că de mult nu venise pe acolo nimeni. Bigorne se sui pînă sus şi împinse ultima uşă la care ajunse, ea se deschidea într-un pod. Podul avea două deschizături; una spre drum şi alta spre grădină. Era un post de observaţie admirabil şi Bigorne hotărî că se vor instala în podul acela, de unde putea să se apere în caz de atac, chiar contra unui asediu.

Apoi se coborî în odăile de jos, luă cîteva saltele din paturi, le sui şi le aşeză acolo.

Duse scaune, apoi o masă şi încet podul se transformă într-o odaie care se putea locui.

Pe cînd Bigorne lucra de zor, Guillaume şi cu Riquet cercetaseră împrejurimile. Cît despre Buridan, el scoase de sub haină hîrtiile pe care i le dăduse Tristan şi le citea cu pasiune.

Se gîndea la încercarea pe care era gata s-o facă, ca să-l scape pe tatăl Myrtillei. Se gîndea la întîlnirea pe care o dăduse reginei şi se întreba:

— Oare va veni?… Dacă vine, cu aceste scrisori în mînă, pot face totul din ea şi seniorul Marigny va fi scăpat. Dar o să vină?

Se făcuse ziuă. În acel moment Guillaume şi cu Riquet se înapoiau din exploraţia lor. Bigorne sosea şi el, zicînd:

— Am pregătit o locuinţă splendidă pentru toţi patru, în pod.

— Ei aş! zise Guillaume, de ce să ne culcăm pe saltele cînd sunt paturi?

Bigorne dădu din umeri. Era gata să demonstreze nevoia de a se instala în pod, refugiu şi post de observaţie, cînd Riquet scoase un ţipăt.

El deschisese un scrin şi dăduse peste o coşcogeamite plăcintă, pîine şi cîteva sticle cu băutură… În sfîrşit, provizii care evident, erau de curînd puse acolo.

— Ah! Ah! zise Guillaume cu ochii holbaţi.

— Da! zise Buridan, asta probează că cineva vine pe aici, din cînd în cînd. Deci trebuie să ne păzim bine… În pod, în pod!

— Fie! zise Riquet, dar nu fără ca să luăm cu noi şi aceste provizii. Cel puţin azi suntem siguri că n-o să murim de foame.

— Spuneam eu bine, că sfîntul Barnabé o să ne ajute! adăugă Bigorne.

După cîteva minute cei patru tovarăşi se instalaseră în pod şi, umbletul făcîndu-le poftă de mîncare, proviziile pe care Bigorne le credea drept un dar miraculos, pieriră într-o clipă. Apoi, cum nu dormiseră toată noaptea şi cum, spre seară, ar fi putut da de oarecare oboseli, se culcară fiecare pe cîte o saltea şi adormiră.

Proviziile pe care Riquet le găsise în scrin, nu erau deloc miraculoase: sfîntul Barnabé nu le pusese acolo pentru Bigorne.

Cineva venea la grădiniţa cu trandafiri.

Cine era acel cineva, cititorii vor afla în curînd.

Spre seară, cei patru tovarăşi se deşteptară unul după altul, bine odihniţi, dar, vai! cu stomacurile goale.

Primul gînd al lui Guillaume şi al lui Riquet fu să se repeadă în sala de jos şi să deschidă minunatul scrin. Era gol.

Se întoarseră cu nasurile de cîte un cot, şi-şi istorisiră nădejdea şi dezamăgirea.

— Bine! zise Bigorne, sfîntul Barnabé o fi avut treabă în altă parte. Dar nu se poate să ne uite.

Guillaume şi cu Riquet nu se prea linişteau cu astfel de asigurări…

Cum însă erau bravi şi cum şi ceasul de a se pune în mişcare se apropia, îşi făcură curaj.

— Eu, zise Bourrasque, mă bat mult mai bine cînd sunt flămînd.

— Ca şi mine! întregi Riquet. Cînd am mîncat bine, devin milos şi, numai ideea de a înfige sabia în pieptul cuiva, mă face să plîng.

În sfîrşit, sosi şi ora plecării.

Cu toate împotrivirile, se adoptă planului lui Buridan şi se hotărî ca el să intre singur la Turnul Nesle.

Cei trei tovarăşi trebuiau să aştepte afară, pe malul apei şi să nu intervină decît în cazul cînd ar fi chemaţi.

Plecară pe o noapte întunecoasă. Trecură Sena şi ajunseră la picioarele Turnului Nesle. Buridan intră. Bourrasque Riquet şi Lancelot se ascunseseră într-o scobitură întunecoasă.

În curînd, de pe platforma turnului, un semn de învoială le anunţă că totul mergea bine şi că Buridan nu se întîlnise cu nimeni.

Cei trei tovarăşi se apucară să supravegheze rîul.

— Dacă dînsa o veni singură, totul merge bine, zise Bigorne.

— Nici n-o să vină! bombăni Guillaume.

Toată atenţia lor era concentrată asupra rîului şi trecu aproape o oră astfel.

În minutul acela, vreo doisprezece oameni care umblau binişor, soseau dinspre podul care era în dreptul palatului Nesle şi se rînduiră în scobitura care era invizibilă pentru cei trei tovarăşi postaţi pe marginea apei, nu numai pentru că era întuneric, dar şi pentru că Turnul era aşezat între ei şi scobitură.

Unul dintre oamenii aceia se aşezară mai înaintea celorlalţi, care rămaseră ascunşi.

Acela care se aşezase mai la o parte era regele.

Şi el privea şi pîndea, inima-i bătea cu furie. Ochii scînteietori îi erau aţintiţi pe punctul unde întrezărea nelămurit poarta Turnului. Şi se întreba:

— Oare o veni?

Şi dînsul, poate, punîndu-şi întrebarea asta, se gîndea la regină!…

— lat-o! şopti deodată Bigorne.

Ei nu vedeau nimic încă, dar auzeau zgomotul vîslelor, care plescăiau în apă.

În curînd, barca le apăru ca o pasăre misterioasă de noapte, zburînd pe deasupra apei. Tăcerea era adîncă. Cei trei oameni simţiră o spaimă nelămurită…

Barca ajunsese la mal.

Marguerite sări… După cîteva clipe intră în turn.

În acelaşi timp, un om sări din barcă şi porni repede.

— Stragildo! murmură Bigorne, la urechea lui Bourrasque. Rămîi aici, mă duc să-l supraveghez pe pezevenghiul ăsta…

Şi, Bigorne se luă după Stragildo.

Îl văzu apropiindu-se de înfundătură. Şi, mlădios, strecurîndu-se uşor, el se apropie îndestul ca să-l audă pe Stragildo pronunţînd vorbele astea:

— Acum, Sire, puteţi intra în Turnul Nesle.

— Regele! îşi zise Bigorne, cutremurîndu-se! L-a vestit pe rege! Oh! mizerabilul!…

Îndată, apoi, o umbră trecu pe lîngă Bigorne. Era Ludovic! Regele dăduse ordin oamenilor lui să-l aştepte şi pătrundea singur în Turn.

Stragildo dispăruse spre pod.

— Bine! îşi zise Bigorne, regele e singur. Buridan e în stare să-i ţină cap. Şi apoi mai sunt Bourrasque cu Haudryot. Eu să încerc să-l ajung pe banditul acesta.

Trebuie să-l facă să-şi plătească toate crimele cu o singură lovitură. Şi, la rîndul lui, trecînd pe lîngă fundătură fără să-i zărească pe oamenii regelui, începu să alerge spre pod.



*

* *

Marguerite de Bourgogne se suise încet, apăsîndu-şi cu mîna sînul care-i bătea cu putere din pricina emoţiei. Pasiunea o tulbura. Era cu totul convinsă că Buridan o aştepta ca să i se arunce la picioare… Ea se înfiora şi, cu repeziciunea închipuirii, se vedea prezentîndu-l pe Buridan la Curte, după ce-l convinsese pe Ludovic că, Buridan, şeful temut al răzvrătiţilor, putea şi trebuia să ajungă cel mai puternic susţinător al tronului.

Cum se gîndea astfel, clădind vise imposibile, ea intră şi-l văzu pe Buridan, care o salută pînă la pămînt.

Marguerite se opri o clipă.

Apoi oftă adînc, împinse binişor uşa în urma ei şi înaintă. Ea se opri la un pas de Buridan, care, stînd drept în faţa ei, o privea cu un fel de întristare.

— Ei bine, Buridan, zise ea încet, cu vocea tremurătoare, dar care era blîndă ca cea mai dulce melodie, poţi acum să-ţi măsori puterea, magica putere pe care o ai asupra Margueritei. Tu care m-ai batjocorit, care m-ai insultat, tu care ai ridicat sabia împotriva regelui, tu răzvrătitul, condamnatul la moarte, cu capul pus la preţ, tu… da, a fost destul ca să scrii reginei că o aştepţi, şi regina a venit… Regina?… Nu, Buridane!… Marguerite! Femeia care a putut să-ţi spună ceea ce ţi-a spus, aici, într-o seară, şi care e gata să ţi-o spună iar… Şi tu, Buridane, ce ai să-mi spui?… Taci?… Ce? Cînd vorbesc cum am vorbit, tu taci, Buridane?

Da, Buridan tăcea nedumerit, aproape înnebunit de purtarea aceea a reginei.

El se aştepta la ameninţări. Se gîndise, nădăjduise, poate, că Marguerite să vină urmată de cineva, că poate să fie luptă de cuvinte mai întîi, o luptă cu spada la urmă! să se bată şi să învingă.

— Doamnă, zise el cu greutate, fără îndoială este o mare nenorocire în viaţa mea ca regina să fi putut concepe gîndurile pe care pentru a doua oară mi le face cunoscute. E drept că v-am scris pe un ton care putea lăsa să se creadă că, reîntors la altfel de idei, primeam în sfîrşit strălucitoarele propuneri cu care m-aţi onorat. Era o viclenie, doamnă, nedemnă de mine şi, la sigur, şi de voi. Dar era vorba de viaţa unui om şi, ca să scap pe acel om, eram hotărît să fac totul!

Un zîmbet amar crispă buzele Margueritei.

Ea începuse să înţeleagă că se înşelase. Visul pe care îl făcuse se risipea. Îi păru rău că voise să vină singură. Dacă Stragildo ar fi fost acolo cu oamenii săi, ar fi dat ordin să-l ucidă pe Buridan. Dar… era singură!

Singură în faţa unui om care nu se temea de nimic.

Stăpînindu-şi furia şi ascunzîndu-şi durerea care-o săgeta prin inimă, ea încercă să-şi păstreze ţinuta demnă sau, mai bine zis, ca să-şi dea ei însăşi o oarecare înfăţişare, în loc să-i răspundă lui Buridan la cele ce-i spusese, ea întrebă:

— Şi ce pot face pentru acel om, de care te interesezi?

O licărire de speranţă străluci în ochii lui Buridan, care răspunse:

— Un condamnat, doamnă, sau mai curînd, un acuzat! Puteţi obţine iertarea de la rege. Va fi destul ca să voiţi. Va fi destul ca generozitatea voastră să se adreseze regelui, soţul vostru, şi acest om va fi scăpat.

— Cine e acest om? întrebă Marguerite.

— Tatăl Myrtillei! răspunse Buridan.

— Enguerrand de Marigny? Cum? Ca să-mi ceri graţierea lui Marigny, ai vrut să mă vezi? Cum! Dumneata vrei să scapi pe Marigny care te urăşte, pe care l-ai insultat şi lovit! Iată ceva nou: Buridan lucrînd pentru salvarea lui Marigny.

— Nu, Doamnă, nu pe Marigny vreau să-l salvez, ci pe tatăl Myrtillei! Pe părintele aceleia pe care o iubesc, pe tatăl acelei nenorocite copile, nevinovată de toate cele ce i se întîmplă şi cîte s-au făurit în jurul ei. La rîndul meu, Doamnă, şi cu mai multă dreptate, mă pot mira că n-aţi făcut încă nimic ca să-l scăpaţi pe acest om, voi, mama Myrtillei, voi, care la Dijon l-aţi iubit pe Enguerrand de Marigny!…

Ceva ca un suspin adînc, de o amărăciune grozavă, se auzi la cîţiva paşi de actorii care jucau acea scenă grozavă. Dar, nici Buridan, nici Marguerite nu prinseră zgomotul uşor al acestui suspin.

— Mizerabile! strigă regina, verde la faţă. Ah! Eşti un mizerabil care-şi face o armă din prima mea greşeală şi mi-o aruncă în faţă! Nu ştiu cum ai să mă omori, demone, dar prevăd că am să mor din pricina ta! Presimţirile mele mi-o spun, deja!… Sunt mama Myrtillei? Ei bine, da! L-am iubit pe Marigny? Ei bine, da! Dar pe această fată o urăsc şi e dreptul meu! O cunosc oare, eu?…

— E groaznic ce spuneţi! murmură Buridan, dîndu-se înapoi. Vă conjur, veniţi-vă în fire…

— Nu o cunosc, îţi spun! Ea e rivala mea, şi atîta tot! Rivală fericită, dar pe care fii sigur am să ştiu s-o lovesc!… Faci rău, Buridane, să-mi reaminteşti că Enguerrand de Marigny e tatăl fiicei mele. Căci numai asta ar fi destul ca să mă silească să-l urăsc şi să cer regelui, nu graţierea sa, dar moartea lui cea mai grabnică! Şi aşa am să şi fac. Adio, Buridane! De data asta, pentru totdeauna, adio, pînă te voi prinde şi te voi face să plăteşti tot dispreţul şi toate insultele tale!

Dintr-un salt, Buridan se aşeză între regină şi uşă.

— Staţi, Doamnă! zise el. Lăsaţi-mă să vă reamintesc tot ce a făcut Marigny pentru voi, pentru rege, pentru…

— Vrei să rîzi, Buridane? strigă regina care izbucni chiar ea într-un rîs nervos. Haide, dă-te la o parte!…

Atunci, Buridan o apucă de mînă pe regină şi, aplecat asupra ei, îi zise:

— Mă siliţi, mă siliţi să ameninţ cînd eu voiam numai să mă rog, să conjur. Oh! Într-adevăr sunteţi mamă fără inimă, amantă fără dragoste, femeie capabilă de toate crimele şi de toate trădările, care sunt descrise în aceste pergamente!…

În acelaşi moment, el scoase de sub haină sulul de hîrtii pe care i le dăduse Tristan.

— Ce-i cu hîrtiile astea? bîlbîi Marguerite, care-şi simţi inima strînsă de spaimă.

Buridan dădu drumul reginei şi luă o înfăţişare solemnă.

Vocea lui deveni gravă, înceată şi tristă.

— În aceste hîrtii, Doamnă, stă scrisă istoria copilăriei mele. Spun cum, dintr-un capriciu de gelozie, aţi încercat s-o omorîţi pe mama mea şi cum aţi vrut să mă aruncaţi şi pe mine în Sena, prin Lancelot Bigorne. Aceste hîrtii, Doamnă, au fost scrise de mama mea chiar, atunci cînd, deznădăjduită, cu inima sfîşiată de răzbunare, ea devenise confidenta şi servitoarea voastră, a orgiilor voastre, ca să ajungă să se răzbune pe voi…

— Mabel?… grăi Marguerite, încet.

— Anne de Dramans, Doamnă!… Toată istoria Turnului Nesle e aici. Şi dacă această istorie ajunge în mîinile posterităţii, cele ce se istorisesc aici sunt fapte atît de grave, încît lumea n-o să vrea să le creadă! Şi cine ar vrea să creadă că Marguerite de Bourgogne, făcîndu-şi meseria de femeie galantă, atrăgea în acest turn amanţi de o noapte, pe care la ziuă punea să-i arunce în Sena, cusuţi în cîte un sac?… Dar, eu cred, eu care am văzut!… Eu care am scăpat pe Philippe şi pe Gautier d’Aulnay atraşi aici de voi, aruncaţi în Sena de hidosul Stragildo… eu cred! Şi alţii au să poată crede, Doamnă!…

— Alţii?… bolborosi regina, înnebunită de spaimă. Care alţii?

— Regele, de pildă! Căci această istorie a fost scrisă pentru el, şi fiecare din povestirile pe care le conţine, este cu proba ei! Regele va putea să regăsească urma şi proba fiecăreia din orgiile voastre, a fiecărei crime de-a voastră… Un cuvînt, doamnă, unul singur! Dacă peste două zile Enguerrand de Marigny nu e liber, vă jur, pe sufletul meu, că mă duc la Luvru şi chiar eu dau aceste pergamente regelui!…

Marguerite îşi acoperi faţa cu mîinile încleştate şi murmură:

— Nenorocită ce sunt!… Oh! nenorocita de mine!…

În acelaşi timp, Buridan urlă înspăimîntat. Regina îşi descoperi faţa şi-l privi. Ea-l văzu palid, împietrit, cu ochii aţintiţi asupra unui lucru care, fără îndoială, trebuia să fie formidabil.

Şi ea îl zări pe rege!…



*

* *

În acel moment îngrozitor, Marguerite nu suspina, nu făcu nici un gest.

Rămase locului, ca trăsnită, tîmpită, cu gura căscată, cu ochii holbaţi… incapabilă să facă un pas.

Ludovic intrase.

Privirea lui era nemărginit de tristă, faţa îi era plumburie, suferea înspăimîntător. El înaintă spre Buridan cu paşi şovăitori, fără să se uite la regină.

Şi, cum trecea pe lîngă ea, se dădu puţin la o parte ca să n-o atingă.

Regele umbla cu ochii rătăciţi, cu braţul întins înainte, cu mîna tremurîndă, arătînd sulul cu hîrtii. Voia să vorbească ceva. Făcea o sforţare grozavă să spună ceva şi nu izbutea decît să scoată nişte sunete neînţelese.

În momentul cînd ajunse lîngă Buridan, cînd punea mîna pe hîrtii, el căzu în genunchi, apoi se rostogoli la pămînt ca trăsnit…



*

* *

Buridan rămăsese pe loc îngrozit.

Cu un gest maşinal, ascunsese sub haine sulul de hîrtii, apoi îndreptîndu-şi privirea asupra reginei împietrită, el şopti:

— Fatalitate!…

Regina era îngrozitoare la vedere. Părea o moartă rămasă în picioare prin vreun fenomen de echilibru nervos. Nimic nu se mişca într-însa. Pe faţa ei, de ceară, nu tresărea nici un fior. Numai ochii căscaţi parcă mai trăiau… Dar trăiau înspăimîntaţi şi îngroziţi.

Buridan se uită la rege şi se înfioră de mila lui. În minutul acela, statuia aceea înfricoşată, care era regina, începu să se însufleţească. Faţa ei contractată începu să se destindă. Marguerite se dădu binişor înapoi… se trase mereu îndărăt pînă la uşă… trecu de prag şi începu să coboare scările.

O speranţă nelămurită o ţinea pe picioare. Dacă regele a murit!… Mort, trăsnit de destăinuirile acelea pe care le surprinsese!… Atunci ar fi putut trăi, tot puternică, mai fericită, poate, scăpată de grija de a minţi mereu!

Dacă regele nu murise, leşinul lui putea ţine cîtva timp.

Ea putea să ajungă la Luvru, să strîngă aur, bijuterii, să iasă din Paris, să fugă, în sfîrşit!… Da! Orice ar fi, ea va fugi. Scăpată din Paris, ar aştepta veşti şi nu s-ar mai întoarce decît dacă i s-ar vesti moartea regelui.

Marguerite cobora pe scări, gîndindu-se la toate lucrurile astea. Dinţii îi clănţăneau. Din cînd în cînd o scutura un fior. Ar fi vrut să alerge, să se grăbească şi i se părea că picioarele-i sunt ca de plumb. O putere grozavă o oprea pe fiecare treaptă. Ducea pe umeri povara enormă a catastrofei nemaipomenite, sub care trebuia să sucombe, dacă regele nu murea!

Regele murise?…

Buridan îngenunchease lîngă el şi-i pusese mîna pe inimă. Inima-i bătea!

Bătea slab, dar bătea!

— Bietul rege! şopti Buridan, care nu-şi putut opri lacrimile. Sărmanul tînăr! Dumnezeu mi-e martor că acea ameninţare făcută Margueritei, n-aş fi executat-o. Dumnezeu mi-e martor, că dacă-l ştiam pe rege la pîndă, pe aici, n-aş fi vorbit. Răul s-a făcut. Regele ştie tot. O să moară, poate… Întîmplarea e grozavă… Nu pentru Marguerite, care merită moartea, dar pentru acest nenorocit rege.

El se sculă şi căută în jurul lui, dacă nu era apă pe acolo. Găsi o cană mare cu apă şi începu să ude fruntea regelui, care oftă adînc şi deschise ochii.

Buridan, îngenunchiat lîngă el, îi udă binişor tîmplele.

Regele ridică privirea deznădăjduită spre acel tînăr care-l îngrijea,

— Curaj, Sire! Curaj! zise Buridan. V-am făcut rău grozav, vorbind cum am vorbit. O ştiu! Sunt disperat, Sire! Aş da zece ani din viaţa mea, ca să nu fi asistat la acea oribilă conversaţie pe care am avut-o cu… cu acea… pe care o iubiţi… Haide, Sire, scumpul meu Sire, curaj!… Credeţi-mă, această femeie nu era demnă de voi. Tînăr, frumos, nobil cum sunteţi, o altă prinţesă frumoasă şi înţeleaptă vă va consola… Dacă nu, dragostea atîtor oameni care sunt supuşii voştri… poporul vostru, Sire. Gîndiţi-vă mai puţin la aceea care iese de aici şi ceva mai mult la poporul vostru, Sire!… Amorul, amorul Sire, nu e tot în viaţa unui om. Şi cînd acel om e un rege puternic, ca voi, poate are datoria să-şi uite suferinţele pentru a se gîndi la ale celorlalţi. Iubirea, Sire! Toţi suferim din pricina ei… Dar cum, un nobil cavaler, ca voi, care merită să fie iubit de femeile cele mai frumoase n-ar găsi o mîngîiere pe lumea asta?…

Regele suspina. Suspinele îl înecau.

El se lăsa în braţele lui Buridan. Îl privea cu un fel de mirare, care era poate deja un început de consolare.

Deodată începu să plîngă cu hohote sfîşietoare, grozave, şi Buridan şopti:

— Plînge!… E scăpat!…

În minutul acela, vreo şapte, opt oameni intrară repede:

— Arestaţi-l pe răzvrătitul care îndrăzneşte să se atingă de rege! strigă Hugues de Trencavel.

Într-o clipă, Buridan fu înconjurat, apucat şi împins spre scară.

În vremea asta, căpitanul îl ridică pe rege şi-l aşeză pe un fotoliu.

Primul cuvînt al lui Ludovic fu:

— Marguerite?…

— E arestată, Sire… după ordinele voastre. Am condus-o la Luvru, unde va fi închisă şi păzită în odaia ei.

Regele clătină din cap, în semn că era mulţumit. Apoi recăzu într-un fel de neclintire bolnăvicioasă. Acel om care ameninţa să dărîme tot la cea mai mică contrazicere, care avea accese de furie pentru toate minciunile, era slab ca un copil, cînd îl izbea nenorocirea.

Nu era înfuriat, ci nemărginit de amărît.

Cînd Ludovic îşi veni în fire, întrebă pe Trencavel:

— Unde-i tînărul?…

— Buridan, Sire?

— Da. Ce s-a întîmplat cu el?… Vreau să-l ducă la Temple… sau… mai bine, nu!… Să mi-l aducă numaidecît la Luvru… Dar să aveţi grijă nu i se facă nici un rău. Vreau să-i vorbesc. Du-te… Trencavel…

Căpitanul plecă repede să execute ordinele regelui.





XXI. SPLENDOAREA ŞI MIZERIA LUI BIGORNE



Zăpăcit de neaşteptata intrare a oamenilor lui Trencavel, Buridan se lăsă să pună mîna pe el fără să se împotrivească. Şi apoi, grozăviile care se petrecuseră, îi paralizaseră pentru cîteva minute energia şi voinţa.

Dar cînd ajunseră la picioarele Turnului, el privi repede în juru-i şi văzu că-l înconjurau numai şase oameni. Restul trupei fusese rînduit drept pază reginei de către Hugues de Trencavel.

— Bine, îşi zise Buridan, sunt şase. Noi patru, sau vom fi patru, în curînd. Partida e egală.

— Unde mă duceţi, domnilor?

— La Temple, răspunse unul din păzitori.

— Foarte bine, răspunse vesel Buridan. Ori una, ori alta, mi-i indiferent…

Ieşiră din Turn. Buridan era în mijlocul păzitorilor săi. În minutul acela el scoase un pumnal şi, cu un gest fulgerător, îl lovi pe unul dintre arcaşii care se găsea la dreapta lui. În acelaşi timp strigă:

— Săriţi, Lancelot! Guillaume! Riquet…

— Sosim! răspunse vocea de bas a lui Bourrasque.

— Iată-ne! zise piţigăiat Riquet.

— Săriţi, tovarăşi! Pe ei! Pe arcaşii care au pus mîna pe tovarăşul nostru!…

Şi, de fapt, Bourrasque şi cu Haudryot, făceau atîta gălăgie că se putea crede că era o companie întreagă de bandiţi. Păzitorii lui Buridan o luară la fugă crezîndu-i mai numeroşi.

— Ajutor, seniore Trencavel! Săriţi, o răscoală… răscoală!

În aceeaşi clipă, Buridan lovi pe al doilea păzitor… un al treilea căzu sub loviturile lui Bourrasque şi oamenii regelui fugind, se baricadară înăuntrul Turnului, însă fără Buridan.

— Să plecăm, zise repede acesta.

Toţi trei se repeziră spre barca ce o adusese pe Marguerite. În cîteva minute, împinsă cu putere, barca începu să alunece pe apele fluviului.

— Unde e Bigorne? întrebă Buridan.

— O să ne ajungă la grădiniţa cu trandafiri. Aleargă după Stragildo.

— Stragildo? zise Buridan, tresărind.

— Da! răspunse Guillaume, el l-a vestit pe rege.

— Mizerabilul! gemu Buridan, Dacă-mi cade în mînă de data asta, îl ucid…

— Îţi închipui, maestre bacalaureat, spaima noastră! începu Riquet, cînd l-am văzut pe rege, apoi vreo doisprezece bătăuşi înarmaţi. Nu ştiam ce să facem! Să intrăm? Să nu intrăm?… Dacă intram, era să grăbim arestarea ta. Să aşteptăm, era să le lăsăm timpul să te ucidă! În sfîrşit, eram ca măgarul de care ne-ai vorbit, afară doar că nu era vorba, nici de băutură, nici de mîncare, şi… tot era să intrăm în Turn cînd ai ieşit, escortat de soldaţi, întocmai ca un rege.

— Da! urmă Guillaume. Eram ca măgarul tău, Buridane. Dar, cum zice Riquet, nu era vorba de mîncat şi de băut. Mie mi-e foame!

— Şi mi-e sete, adăugă Riquet.

În prada unei tulburări grozave, Buridan nu zicea nimic.

Orice s-ar fi întîmplat, în urma acestei aventuri, tatăl Myrtillei era pierdut fără nădejde. Pe de altă parte, el se gîndea la Gautier şi la Philippe şi-şi muşca pumnii, simţindu-se atît de neputincios.

Cînd ajunseră pe malul stîng, apucă încet pe drumul grădiniţei cu trandafiri, dus pe gînduri.

Mintea lui Guillaume şi a lui Riquet era cu totul la alte lucruri. Vorbeau încet. Şi cum dădea în piaţa Grève, Guillaume îi zise lui Buridan:

— Du-te singur pînă la grădiniţa cu trandafiri. Te ajungem îndată.

Buridan făcu un semn de aprobare, cam nepăsător, şi fără să ceară alte lămuriri, îşi urmă drumul, singur.

Guillaume şi Riquet se îndreptară spre cîrciuma Florii de Crin şi începură să bată în uşă, cu pumnii, înjurînd, chemînd şi făcînd o gălăgie atît de mare, încît cîrciumarul deschise fereastra şi strigă:

— Hei! păcătoşilor, plecaţi de aici altfel chem străjile!

— Şi noi îţi spunem – răspunse Guillaume, că dacă nu deschizi la minut la doi gentilomi care sunt cu chef, ne ducem să căutăm ajutor, dărîmăm cîrciuma, te punem în frigare şi te prăjim.

Cîrciumarul fusese deşteptat din somn adeseori de gentilomi însetaţi şi care, cu atît plăteau mai cu generozitate, cu cît erau mai chercheliţi. Deci el răspunse:

— Vin îndată.

După cîteva clipe, uşa se deschise, cîrciumarul apăru cu un felinar în mînă, zicînd:

— Intraţi, onoraţi seniori, dar cum ora de stingerea focului a trecut de mult, vă anunţ că preţurile sunt îndoite… Dumnezeule! strigă el deodată îngălbenind. E Bourrasque şi cu Haudryot!

— Fără îndoială! răspunseră cei doi tovarăşi. Aşa primeşti nişte prieteni vechi?

— Dar sunteţi condamnaţi!

— Şi ăsta e un cuvînt ca să murim de foame?

— Dar, capul e pus la preţ!

— Asta nu ne opreşte de a ne fi sete!

— Dar o să fiu spînzurat, dacă s-o afla că v-am găzduit!

— Asta nădăjduim şi noi, zise Guillaume. Ascultă, ni s-a urît să ne tot ascundem şi să batem drumurile. Am hotărît să ne predăm… şi să ne spînzure. Cum, însă, ţi-am păstrat oarecare prietenie, vrem să fim spînzuraţi în tovărăşia ta. De aceea o să te denunţăm ca pe complicele nostru, şi proba complicităţii tale va fi că mîine dimineaţă o să fim găsiţi aici, la tine!

— Înţelegi, adăugă Riquet, e foarte simplu.

Cîrciumarul îşi frîngea mîinile.

Căzu pe un scaun şi începu să se jelească, dar Riquet îl întrerupse, zicînd:

— Îmi rupi inima. Ascultă! E un mijloc să scapi teafăr, cu toate că, la urma urmei, mă gîndeam că ţi-ar place să mori cu noi…

— Să vedem mijlocul? grăi cîrciumarul, suflînd greu.

— Dă-ne afară! Sileşte-ne să plecăm! zise Riquet. Cîrciumarul rămase, gură cască.

— Numai, adăugă Guillaume, n-o să plecăm de aici decît dacă ne dai ceva de mîncare.

— Şi, pe de-asupra, un coş plin cu sticle cu vin, urmă Riquet.

— Bucuros! Primesc! strigă cîrciumarul, bucuros şi furios totodată, fericit să se scape de astfel de musafiri primejdioşi şi înciudat că îşi pierdea atîta marfă de-a surda.

Guillaume pusese mîna pe un coşcogeamite coş în care vîrî fel de fel de merinde, şi anume, o jumătate de curcan fript, un pateu, o pulpă de căprioară, în sfîrşit, tot ce rămăsese de cu seară.

În vremea asta, Riquet punea într-un alt coş vreo cincisprezece sticle cu băutură. Apoi fiecare îşi apucă coşul, şi mulţumind frumos cîrciumarului, plecară cît mai repede.

— Duceţi-vă dracului! strigă cîrciumarul, punîndu-şi lacătele la uşă.

Guillaume şi cu Riquet ajunseră liniştiţi la grădiniţa cu trandafiri, unde Buridan îi aştepta. Puseră triumfători pe masă proviziile, apoi agăţînd cîte o lumînare în faţa fiecărei ferestre, Riquet aprinse o lumînare de ceară găsită în sala de jos.

— Să-i lăsăm ceva şi lui Bigorne, zise Guillaume.

— Şi mie mi-e cam foame, făcu Buridan.

Şi se aşeză la masă cu cei doi tovarăşi ai săi. Dar, pe cînd regele Basochei şi împăratul Galilée făceau tot felul de glume, Buridan rămase posomorît, perindîndu-şi prin minte cele ce i se întîmplaseră rumegînd fel de fel de planuri ca să încerce să smulgă din ghearele lui Valois pe fraţii d’Aulnay.

Pe cînd la Turnul Nesle se petreceau cele ce am văzut, în grădiniţa cu trandafiri, Lancelot Bigorne lipsea, după cum am văzut, fiindcă se luase după Stragildo. Ca să nu dea de bănuit oamenilor lui, acesta nu mai luase barca cu care venise şi se îndreptase spre podul pe care-l trecu lesne. Nu tot astfel fu şi cu Bigorne. Neavînd cuvîntul de trecere, el trebui să se oprească din drum. Pe vremea aceea nu numai oraşul, cetatea, universitatea, formau trei părţi distincte de oraş… nu numai că aceste trei Parisuri se baricadau noaptea, dar chiar unele uliţe deveneau impracticabile pe dată ce suna stingerea focului lor. Dacă locuitorii vreunei străzi se temeau de ceva, de vreo pricină oarecare, ei întindeau lanţuri dintr-o parte în cealaltă a uliţei şi, cu propria lor putere, formau posturi armate la fiecare capăt al uliţei.

Alergînd ca să zărească pe Stragildo care vorbea cu un păzitor, şi văzîndu-l apucînd printre casele de pe pod, Lancelot Bigorne se coborî binişor la malul apei, luă o barcă, rupse lacătul lanţului şi trecu rîul. Trebuie să spunem că ajuns la mal, el avu grijă să agaţe barca în aşa fel ca proprietarul să şi-o regăsească a doua zi. Apoi, se repezi spre strada Froidmantel, fiind sigur că Stragildo se întorsese la curtea leilor, hotărît fiind să pătrundă acolo ca să-l strîngă de gît pe păzitorul fiarelor.

După cum ştim, Lancelot Bigorne era un om foarte chibzuit. Şi cu prilejul acesta, mintea lui vicleană lucră cu multă repeziciune şi iată ce judecată-şi făcu:

— Stragildo e omul reginei. El cunoaşte tot secretul Turnului Nesle. El e servitorul groaznic al orgiilor şi al asasinatelor; deci Stragildo l-a chemat acolo pe rege; aşadar a hotărît s-o piardă pe regină. Pentru ce?… Nu ştiu!… Dacă a făcut o astfel de lovitură, pezevenghiul o să vrea să fugă. El trebuie să se aştepte la vreo contralovitură care să-l ucidă. Deci, o să fugă. Mîine, o să fie poate prea tîrziu. Atunci, eu trebuie să intru chiar în noaptea asta în curtea leilor.





După cum ştim, Bigorne era aproape de adevăr. Ajuns în strada Froidmantel, el se instală în faţa porţii şi-şi zise:

— Ar fi bine să intru. Cu ajutorul sfîntului Barnabé aş putea găsi mijlocul. Dar acolo, mai sunt vreo cincisprezece feciori supuşi lui Stragildo, tot pe atît de orbeşte, cît îi sunt şi reginei. Trebuie să dau ochii singur cu omul meu, deci… am nevoie de un plan. Să-l găsim.

— Şi, Bigorne care mai avea timp vreo cîteva ore, începu să-şi făurească un plan care, fără îndoială, ar fi fost o foarte frumoasă combinaţie, dar de-abia era pe cale să croiască primele linii cînd poarta curţii se deschise.

Un om apăru cu un felinar în mînă.

La lumina acelui felinar, Bigorne putu să vadă că omul era îmbrăcat ca un ţăran din împrejurimile Parisului… Dar tresări…

Ţăranul, era Stragildo!

— Mă înşelasem, îşi zise Bigorne. N-o să fugă mîine, ci chiar acum. Rămîne să aflu dacă pleacă cu escortă. Dar, ce face? Ah! ah! o să se suie pe cal!… Drace!…

Stragildo deschisese de tot o parte o porţii şi scoase calul care era cu şaua pe el. De amîndouă părţile şeii erau agăţate două pungi mari.

Stragildo închise poarta.

Atunci stinse lumina şi, Bigorne, scoţînd pumnalul, se pregăti să se repeadă asupra lui. Dar se opri deodată.

— Uite! uite! se gîndi el, se duce pe jos, ţinîndu-şi calul de căpăstru. Bine! Asta o să-mi îngăduie să-l ucid cît mai departe de slugile, care ar putea să-i sară în ajutor, la zgomotul luptei, dacă va fi să ne luptăm.

Stragildo pornise cu pumnalul în mînă, întorcînd spatele Luvrului şi îndreptîndu-se spre Halle şi tîrgul de vechituri. Bigorne îl urma la distanţă şi cugeta:

— Ce-o fi în pungile alea?… Hum!… Legume?… Aşa o fi, deoarece Stragildo s-a transformat într-un ţăran cinstit. Dar legumele acelea trebuie să sune, cînd le atingi, care sunet trebuie să semene cu acel al banilor, sau nu-l mai cunosc eu pe Stragildo!… Şi cu toate astea, dacă n-ar fi bani?… Stragildo fuge! Stragildo trebuie să aibă o comoară undeva. Nu, nu sunt bani în sacii ăştia, Stragildo i-a luat ca să se ducă să-i umple… Nu trebuie să-l ucid chiar acum!

În acelaşi timp, Bigorne îi sări înainte. Stragildo auzi zgomot şi se-ntoarse strigînd:

— Cine e acolo?

În clipa aceea, primi un pumn grozav în cap, care-l făcu să se clatine.

Stragildo ridică pumnalul, urlînd.

Dar căzu în genunchi. Lovitura pe care o primise, îl omorîse pe jumătate.

Horcăind, cu furia şi spaima în suflet, cu ochii rătăciţi, căutînd în negură duşmanul care-l atacase, mizerabilul făcu o sforţare supremă ca să se scoale. O a doua lovitură în cap îl întinsese leşinat pe şosea. Fără să-şi piardă vremea, Bigorne îl ridică pe Stragildo în braţe şi izbuti să-l aşeze peste şa, între saci, îl legă bine cu brîul lui de piele, îl acoperi cu mantia şi, apucînd calul de căpăstru, porni spre grădiniţa cu trandafiri. Cînd ajunse, în sfîrşit, intră în curte, îl dezlegă pe Stragildo şi-l întinse la pămînt.

— Oare, l-oi fi ucis? zise el. Drace! cum să dau de comoara lui?… Hei, Guillaume!… Hei, Riquet!

La glasul lui Bigorne, cei doi tovarăşi coboară în grabă.

— Hoo! gemu Guillaume. Vrei să strîngi poliţia cu urletele tale?

— Într-adevăr, zise Bigorne. Nu mă gîndeam la asta, dar nu e vorba că am pus mîna pe ceva straşnic, care cred că o să-i placă şi şefului nostru, Buridan…

— Un cal! strigă Riquet.

— Şi un om! urmă Bigorne, arătîndu-le pe Stragildo.

Calul fu dus în grajdul care se găsea în dosul casei. După aceea, se ocupară de Stragildo şi cei trei oameni îl duseră în sala de jos. Buridan coborî cu făclia aprinsă.

Îndată ce-l văzu pe Stragildo, întins pe scînduri, privirile-i scînteiară.

— Mort? întrebă el.

— Nu… trage să moară! zise Bigorne. Dar n-o să aibă nici pe dracul!

— Cu atît mai bine! făcu Buridan, posomorît. Mizerabilul ăsta merită alt sfîrşit. Ar fi fost păcat să moară frumuşel, dintr-o singură lovitură de pumnal.

— Dintr-un singur pumn! îl îndreptă Bigorne. Dar… unde-o să-l punem?…

— Ştiu că în casa asta sunt două pivniţe. Cheile trebuie să fie pe aici.

— Iată-le! zise Bigorne care scotocise peste tot şi luă dintr-un cui nişte chei, atîrnate de un inel.

— Bine. Să-l coboare într-una din pivniţe, porunci Buridan. Să i se lase, lîngă el, o pîine şi o cană cu apă. Vom vedea pe urmă ce o să mai facem şi cu el.

Guillaume, Riquet şi Bigorne îl ridicară pe Stragildo şi Buridan, pe care-l atinseră în treacăt, se dădu la o parte ca în faţa unui şarpe. O furie grozavă se dezlănţuise în el şi strîngea cît putea plăselele unui pumnal. Dar cei trei oameni dispăruseră deja.

Cînd se întoarseră, Bigorne îşi povesti isprava.

— Straşnică pradă, mii de draci! strigă Buridan, cu un rîs groaznic, care nu prevestea nimic bun pentru Stragildo. De ce nu sunt aici şi Philippe şi Gautier?…

Deodată el tăcu ca fulgerat de un gînd.

Se vede că gîndul acela era grozav căci se îngălbeni puţin, şi ducîndu-se să se aşeze la o parte, căzu pe gînduri din care nu fu deşteptat decît peste cîteva minute de nişte hi-han-uri! sălbatice şi de nişte cîntece de bucurie extraordinare.

El privi în jurul lui şi văzu că Guillaume, Riquet şi Bigorne dispăruseră.

— Ce se petrece oare? tresări Buridan îndreptîndu-se spre uşă.

În clipa aceea, Bigorne apăru, cu gura căscată pînă la urechi, cu faţa tulburată de emoţie şi de o bucurie delirantă. Ducea în braţe, doi saci.

Guillaume şi cu Riquet mai duceau şi ei cîte unul.

Sacii fură puşi pe masă.

Cei trei tovarăşi îşi vîrau mîinile în saci, rîdeau, îşi povesteau glume grozave, erau nebuni de bucurie. Buridan pricepu totul.

În sacii aceia era comoara lui Stragildo.

Se apropie de masă, cu sprîncenele încruntate, cu buzele strînse, palid la faţă.

— Bogaţi! Suntem bogaţi de-acum! urla Bigorne.

— Avem atîta aur, încît are să ne ajungă… pînă la sfîrşitul zilelor noastre, urma Guillaume şi cu Riquet.

Buridan luă un galben şi păru că-l examinează de aproape. Apoi îl lăsă să cadă cu scîrbă şi, cu glas înăbuşit, pronunţă:

— Acest aur e plin de sînge!…

Bourrasque, Bigorne şi Haudryot încetară deodată să strige şi să rîdă; ei se priviră cu un aer straniu.

— Sînge! urmă Buridan. Sîngele atîtor victime atrase la Turnul Nesle şi asasinate de Stragildo. Acesta e plata omorurilor! Acesta e plătit şi cu sîngele lui Philippe şi al lui Gautier…

Instinctiv, cei trei tovarăşi se traseră deodată înapoi, galbeni ca ceara…

— Acesta, urmă Buridan, e aurul unui om pe care o să-l ucidem! Căci acest om e condamnat. Acest om a săvîrşit astă noapte o crimă ale cărei urmări mă îngrozesc numai cînd mă gîndesc! Crima e: moartea sigură a lui Marigny, a regelui, a reginei şi a altora, poate! E doliul logodnicei mele, plîngînd pe tatăl său! E amară părerea de rău, azvîrlită în viaţa mea, a unei denunţări… involuntară, fără îndoială… dar înspăimîntătoare!… Crima asta trebuie să-i fie cea de pe urmă. Vă jur aici, pedeapsa asasinului lui Gautier şi al lui Philippe, a atîtor necunoscuţi, pedeapsa aceluia care a vrut să ne omoare chiar pe noi, nu mai e decît o chestiune de ore! Ea va fi grozavă. Dacă luăm acest aur, nu mai suntem judecători, oameni care venim în numele dreptăţii umane, ci, doar, nişte călăi plătiţi. Eu, nici nu pot îngădui să locuiesc în casa unde şi aurul e pătat de sînge. Dar voi?…

— Fă cum vrei, zise Guillaume cu glas răguşit.

— Fă cum crezi, repetă Riquet, ştergîndu-şi năduşeala de pe frunte.

— Stăpîne, zise Bigorne, faceţi cum vreţi!

Sacrificiu sublim! Căci după ideile vremurilor, Buridan era un nebun să nu ia pur şi simplu comoara aceea. Şi apoi, în orice timpuri s-a zis că banul n-are nici un miros sau, dacă nu s-a zis, s-a gîndit.

Renunţînd la acea comoară fără să priceapă, poate, scîrba lui Buridan, Guillaume, Riquet şi Lancelot îi dădeau deci, o extraordinară dovadă de prietenie.

Cei patru saci fură puşi la loc pe cal de însuşi Bigorne, care, lucru remarcabil, nu bombăni nimic.

— Bunii mei tovarăşi, zise atunci Buridan, eu plec. Plec singur. Voi lipsi o zi sau poate două. Aur?… O să vă aduc eu, cît vreţi! În lipsa mea, nu vă mişcaţi de aici şi vegheaţi asupra prizonierului.

— Peste cîteva minute, călare pe calul lui Stragildo, Buridan se îndepărtă de grădiniţa cu trandafiri.

Trebuie să tragem luare aminte asupra stării de spirit a celor trei tovarăşi care, rămaşi singuri, nu spuseră un cuvînt cu privire la comoara lui Stragildo. Scena aceea, petrecută atît de repede, atît de impresionantă, a intervenţiei lui Buridan, îi pusese pe gînduri, îi mişcase? Sau, în fundul inimii, le părea rău de averea care le scapă din mînă, şi se fereau de a-şi reînnoi părerile de rău?

Ne place mai bine să ne oprim la prima soluţie, liber cititorul să creadă pe cea de-a doua.

Totuşi, din clipa aceea nu mai fu vorba de comoară, ca şi cum nici n-ar fi văzut-o, nici n-ar fi atins-o.

În schimb, grozav se mai vorbi de mîncare.

Cei trei tovarăşi la un loc, n-aveau un şfanţ. În plus, le era aproape cu neputinţă să iasă ca să se aprovizioneze, numai doar dacă s-ar fi încumetat să rişte să fie prinşi.

Cînd se lumină de ziuă, mîncară ce mai rămăsese din proviziile smulse de la cîrciumarul „Florii de crin”. Apoi, merindele odată terminate, aşteptară.

Instalaţi în pod, cei trei asediaţi, căci putem fără greş să le zicem astfel, îşi fărîmau zadarnic minţile să dea de vreun rost, doar ar putea să-şi procure bani sau hrană. Dar, dacă, Buridan, care făgăduise că o să le aducă bani, nu se înapoia curînd, ce făceau?

Trecu ziua, apoi noaptea, şi apoi se scurse încă o zi!

O încercare de ieşire, pe care o făcu Bigorne, le dăduse o pîine care fu mîncată pînă la ultima firmitură. Apoi, cei trei flămînzi se ghemuiră fiecare în cîte un colţ şi încercară să doarmă.

Călare pe calul lui Stragildo, Buridan se dusese drept la Curtea Minunilor.

Santinelele nemaifiind trebuincioase fuseseră ridicate. Trecerea era liberă.

Ajuns în Curtea Minunilor, unde rămase pe cal, Buridan porunci unui şchiop care veghea în colţul unei străzi şi care-l întreba ce voia, să-l cheme pe ducele Egyptului. Fără îndoială, şchiopul îl recunoscu pe Buridan, căci după cîteva minute, ducele Egyptului apăru, întovărăşit de cîţiva oameni, care duceau nişte făclii.

Buridan desfăcu primul sac şi îl trînti. Apoi pe al doilea şi pe al treilea.

Sacii căzînd, aurul sună. Bandiţii căscau nişte ochi grozavi. Ducele Egyptului rămăsese liniştit. Atunci Buridan grăi:

— Ţi-am făgăduit că, dacă m-oi îmbogăţi, îţi aduc ţie şi tovarăşilor tăi jumătate din ceea ce voi avea. Îmi voi ţine cuvîntul mai tîrziu, căci aceasta nu e averea mea. E un aur pe care nu-l pot păstra şi m-am gîndit că ţi-ar conveni să-l primeşti ca să-l împarţi între văduvele şi copiii acelora care au murit pe vremea cînd ne atacau trupele regale.

Ducele Egyptului făcu semn din cap că primeşte. Într-o clipă sacii dispărură. Buridan zîmbi, apoi, salutînd pe ducele Egyptului, el se îndepărtă la pas şi ieşi din Curtea Minunilor.





XXII. ERA SCRIS!



Să ne înapoiem în podul casei de la grădiniţa cu trandafiri. Se înnoptase. Umbra şi tăcerea domneau în momentul cînd rugăm pe cititor să pătrundă acolo cu noi.

Podul nu era cu toate astea nelocuit. Trei umbre posomorîte şi lugubre se aflau în el şi zăceau ici-colea, în poze variate, dar care dădeau probă de o descurajare completă şi la o desăvîrşită renunţare la lucrurile de pe acest pămînt. Aceste trei fantasme erau: Lancelot Bigorne, Guillaume Bourrasque şi Riquet Haudryot, care păreau adînciţi în gînduri, e drept, dar lipsite de orice bucurie, judecînd după suspinele jalnice şi mormăielile care tremurau din cînd în cînd ieşind din pieptul cîte unuia dintre cei trei tovarăşi.

— Cît e ceasul? gemu Guillaume Bourrasque.

Şi cum cei doi camarazi ai săi nu-i răspundeau, el urmă cu glasul plîngător:

— Îngeri sfinţi din Rai, fie-vă milă de mine, păcătos nenorocit… Ah! văd bine, mi-a sosit ceasul de pe urmă… Sărmane Guillaume Bourrasque! Ah! sărăcuţul de mine! în ce hal am ajuns?… Nu mai am nici glas, căci prietenii mei, cei mai buni prieteni, nici nu mai mă aud şi nici nu-mi mai răspund?… Ah! nefericite Guillaume!… Trebuie, oare, să-ţi sfîrşeşti viaţa, astfel, de moartea cea mai scîrboasă?… De foame… şi sete?…

— Ciuma să te strîngă de gît, urlător ce eşti! zbieră Bigorne, necăjit. Hei! cumetre, zici că nu mai ai glas… După mine, urli mai tare decît a urlat vreodată un porc cînd îl taie.

— Ah! îmi vin în fire. Mulţumesc Lancelot, cuvintele tale îmi dau viaţă. E lucru sigur, nu-i aşa, că atît cît cîinele latră, e semn bun! Credeam că bietul meu gît, uscat de sete, nu mai putea scoate nici un sunet… Din fericire mă înşelasem!… Mulţumesc, încă odată, că m-ai liniştit… Dar în fine, ce oră e?

— E ceasul cînd oricare creştin stă la masă, zise Riquet, la rîndul lui.

— Vai! miorlăi Guillaume, nu suntem noi creştini? Şi cu toate astea ora dejunului şi a prînzului au trecut şi acum iată şi ceasul mesei de seară şi nimic, nimic pentru bietele noastre stomacuri, pentru gîturile noastre însetate… Uite Riquet, nu mai am nici scuipat în gură!

Şi jalnicul Guillaume Bourrasque, se căznea zadarnic să scuipe, se sleia în sforţări caraghioase, ceea ce nu-l oprea să strige deodată, cu o voce de bas sonoră şi adîncă, şi cu o energie sălbatică:

— Pe maţele porcului celui mare, care se numeşte Valois, aş da… aş da zece ani din viaţa aceluiaşi Valois pentru o porţie de bere…

— Pe legea mea! îl curmă Lancelot. Păcătosul ăsta-i şi obraznic!… Ia-n auziţi-l! O porţie de bere!… Stai bine, cumetre!… Nu zău! nu te temi de nimic!

— Cu toate astea, zise încetişor Riquet, trebuie să recunoaştem că Guillaume e modest în dorinţele lui, căci de ce nu? ar fi putut să ceară tot atît de bine şi cîteva sticle de vin vechi, de Beaujolais.

— Adevărat! răspunse serios Guillaume, lingîndu-şi buzele. Cu cîteva sticle de vin din Anjou…

— Şi pentru că te-ai pornit, urmă batjocoritor, nemilosul Lancelot, şi cu cîteva bucăţi de vînat…

— Şi cîteva pateuri de peşte, adăugă Bourrasque.

— De asemenea şi… vreo cîteva gîşte umplute, zise Riquet.

— Şi ceva cîrnaţi, adăugă batjocoritor, Lancelot.

— Şi cu o bucată de pulpă de mistreţ, friptă bine, urlă Bourrasque.

— Şi cu cîteva prepeliţe grase, unse frumos cu un sos cu mirodenii… zbieră Riquet care nu voia să rămînă mai pe jos.

— Şi, bineînţeles, înfăşurate în slănină, urmă Lancelot. Hei! păgîni ce sunteţi, nu ştiţi, nu ştiţi că suntem în post?

— Vai! oftară într-un glas Guillaume şi Riquet.

— Dar, lămuri Guillaume, eu am o dispensă.

— Şi eu! adăugă Riquet.

— Ei bine, eu, zise Lancelot cînd n-am vin şi bere, ştiu ce fac.

— Şi ce faci, dragă Lancelot? întrebă Guillaume dulceag.

— Mă mulţumesc cu asta! zise Lancelot, arătînd o oală, care sta trîntită într-un colţ.

— Apă? tresări Bourrasque cu acelaşi ton cum ar fi zis: Otravă?

— Apă!… Tocmai aşa!… Şi drept prînz uite cum îl înlocuiesc:

La aceste cuvinte, Lancelot strînse straşnic cureaua de la cingătoare zicînd:

— Ai văzut?

— Văd bine că trebuie să ajungem şi aici! se tîngui Bourrasque, foarte plouat, strîngîndu-şi şi el cingătoarea, dar, totuşi, e foarte greu.

— Şi cu toate astea, zise Riquet făcînd acelaşi gest, cu toate astea, Buridan nu se mai înapoiază.

— Asta dovedeşte că n-o fi izbutit să strîngă nimic de pe nicăieri şi că… ne-am ars! oftă Lancelot, cu filosofie.

— Crezi?

— E credinţa mea nestrămutată! adăugă Lancelot, dînd din umeri. Dacă ar fi găsit ceva, s-ar fi întors.

— Dar atunci, o să trebuiască să flămînzim şi mîine, ca şi azi, şi ca şi ieri?

— E sfîrşitul sfîrşitului!

— În cazul cînd nu m-aş amesteca eu! zîmbi Lancelot, care adăugă, cu ton dispreţuitor: Ah! tinerii ăştia!… Vedeţi pe seniorul Buridan? Nu mai e altul mai meşter ca el cînd e vorba de planuri de război. E şiret, nevoie mare! Ţine piept celor mai puternice personaje, miniştrilor, regilor, mai ştiu eu cui?… Şi nu ştie să găsească o pîine oricum o fi ea pentru nişte flămînzi ca noi. Din fericire mai sunt şi eu pe aici, eu… om experimentat.

— Lancelot, tresări Bourrasque care începea să-l cunoască, Lancelot… tu ai o idee.

— Idei am eu… totdeauna,

— Da, dar eu zic… e o idee bună?

— Păi, cumetre, nu prea ştiu încă, dar ceea ce ştiu, de pildă, e că mi-e foame.

— Şi sete, urmă Guillaume,

— Foame şi sete, într-adevăr, şi că stînd aici să ne văicărim, nu o să găsesc nimic de mîncare… Deci, am să ies, la rîndul meu, de n-ar fi decît să încerc dacă n-o să fiu mai norocos decît stăpînul meu, Buridan.

— Bine judecat! gemu Riquet. Acest Lancelot ar fi putut ajunge un logician de forţă. Ce zici, cumetre Guillaume?

— Zic ca şi tine, cumetre Riquet. Dar cu toate astea n-ar trebui să uităm… capetele ne sunt puse la preţ.

— Într-adevăr! Mare onoare, de care ne-am fi lipsit.

— Drace!… Seniorul Buridan, stăpînul meu, s-a expus ziua în amiaza mare; eu Lancelot, sluga lui, mă pot expune noaptea!

— E drept!… Astfel, nu te vei lipsi nici de respectul pe care trebuie aibă o slugă bună faţă de stăpînul său. Du-te dar, Lancelot!

— Dar mai cu seamă, fii prudent!

— Încredeţi-vă în mine!… Dar, voi, nu vă mişcaţi de aici, nu dormiţi decît cu cîte un ochi şi fiţi gata la prima chemare.

— Du-te Lancelot, du-te! Să n-ai nici o grijă! Vom vedea.

Şi Lancelot Bigorne se strecură binişor, pipăind pe scară, sigur fiind că tovarăşii săi vor sta cum ziseseră cu ochiul şi urechea la pîndă.

La drept vorbind, Lancelot Bigorne n-avea nici un plan hotărît. Se ducea la întîmplare, încrezător în instinctul şi în steaua lui.

Probabil că, reamintindu-şi de vechea lui meserie, nădăjduia pur şi simplu să pună mîna pe vreun burghez întîrziat pe drum.

Poate că spera, în mod nelămurit, în vreo întîmplare neaşteptată, în vreo pleaşcă fantastică. Orice-ar fi, în întunericul cel mai desăvîrşit, umblînd fără zgomot, ajunse la parter şi se pregătea să iasă, cînd i se păru că vede o lumină în partea ferestrei care da spre grădină.

— Uită-te! îşi zise Lancelot. Să fi fulgerat? Cu toate astea nu suntem în anotimpul vijeliilor. Să fie din pricina slăbiciunii că văd… alandala?… Ba, deloc!… Sfinte Barnabé, iată aceeaşi lumină!… Oh! oh! ia să vedem ce-i asta?

Bolborosind astfel, în loc să se îndrepte spre uşa pe care era gata să iasă, el se apropie de fereastră şi începu să spioneze grădina, şi… iată ce văzu:

În grădină, o umbră trecea de colo pînă colo, cu toată băgarea de seamă.

Umbra aceea părea că se juca de-a v-aţi ascunselea, căci umbla ca orbii cu mîinile înainte.

Numai că în mînă ţinea un felinar. Felinarul era acoperit cu o mantie, şi din cînd în cînd ridica cîte un colţ al mantalei şi lumina astfel, drumul, ici colea.

Descoperind felinarul, umbra dădea drumul la fîşii de lumină care se trădară ochilor obişnuiţi şi veşnic cercetători ai lui Lancelot Bigorne.

Aţîţat de curiozitate, Bigorne deschise binişor uşa care da spre grădină şi se strecură în urma misteriosului vizitator pe care începu să-l supravegheze de departe şi cu foarte multă băgare de seamă. Tot urmărind umbra, Lancelot se întreba, cu puţină îngrijorare, cine putea să fie persoana aceea suspectă şi ce căuta acolo? Şi, punîndu-şi fel de fel de întrebări, îşi scoase sabia din teacă şi o ţinea gata să lovească la nevoie.

Cu toate astea, o rază de lumină, rău îndreptată, izbi drept în faţă misterioasa umbră şi o exclamaţie fu gata să-i scape lui Bigorne:

— Simon!… Simon Malingre! Drace! Ce caută ticălosul aici?

Apoi un rîs înăbuşit îl scutură pe Lancelot care-şi zise în gînd:

— Ah! Simon Malingre, tu aici? La dracu, cam imprudent lucru faci!… Hei! mizerabile, trădătorule, ai uitat că avem o socoteală împreună? Ah! te-ai amestecat să ne pui beţe în roate în proiectele noastre. Ai venit ca un trădător să ne denunţi stăpînului tău, satanei de Valois? Ah! Ai venit să faci să se strice tocmai în momentul izbînzii, o întreprindere care mă costase atîta grijă, atîta oboseală şi primejdie?… Acum o să ne răfuim amîndoi, jupîne. Ah! Oh! Oh… dar să nu zorim nimic, să vedem, mai întîi, ce caută aici dracul ăsta împieliţat… Îl am în mînă şi nu-mi poate scăpa.

În vremea asta, Simon Malingre, căci el era, fără să bănuiască cîtuşi de puţin că era spionat, precum şi primejdia care-l ameninţa, părea că găsise ceea ce căuta.

El aşeză felinarul pe pămînt şi, ghemuit într-un colţ al grădinii, la picioarele unui pom, scormonea ţărîna cu un pumnal scurt pe care-l luase, după cît se părea, chiar pentru treaba aceea şi pe care-l mînuia cu o siguranţă şi cu o îndemînare care învederau chiar un oarecare obicei.

Lancelot Bigorne îi urmărea, de departe, toate mişcările şi se întreba tot mai mirat: Ce înseamnă aceasta?

Curiozitatea trebuia să-i fi fost straşnică ca să reziste atît de mult dorinţei puternice pe care o avea de a-şi pedepsi, pe dată, un duşman atît de primejdios.

Simon Malingre scobea pămîntul într-una. Îngenunchease şi trăgea pămîntul pe care-l aşeza binişor pe marginea gropii care se adîncea mereu.

În sfîrşit, degetele lui atinseră un obiect tare, o lădiţă fără îndoială, chiar ceea ce căuta, căci pe buze îi trecu un surîs care-l făcea şi mai respingător şi, pe cînd pieptul i se umfla într-un suspin de uşurare, el şopti cu o bucurie neînchipuită:

— Aici e!

Şi sigur că era acolo, căci în loc de zorul pe care-l pusese pînă atunci să dea pămîntul la o parte, începu a-l împrăştia binişor de parcă ar fi mîngîiat ceva. Într-adevăr, era o lădiţă măricică pe care o mîngîia cu drag cu degetele-i tremurînde de un fel de spasme. Deodată, chiar în clipa cînd era să deschidă lădiţa, o idee grozavă îi trecu prin minte:

— Dacă o fi goală? murmură el… Dacă cineva, Gillonne de pildă, o fi luat comoara?… Ideea asta îi păru atît de îngrozitoare încît se înăbuşea, cu ochii rătăciţi, cu pumnii apăsaţi pe inimă ca şi cum ar fi vrut să-şi potolească zvîcnirile. Şi, deodată, nemaiputînd să-şi stăpînească îngrijorarea grozavă care-l înăbuşea, el se azvîrli asupra lădiţei pe care o deschise cu o repeziciune turbată. Se linişti pe dată. Comoara era acolo. Zîmbi înduioşat în faţa grămezii de aur orînduit simetric şi, mîngîindu-l, zicea:

— Doamne! Cît de prost eram să-mi fac atîta sînge rău… Cine dracu ar fi putut să descopere o astfel de ascunzătoare?…

Rîse înăbuşit. Dar se posomorî iarăşi, căci un alt gînd îi trecu prin minte şi mormăi:

— Dar… dacă o lipsi ceva!

Simţi că i se zbîrlea părul pe cap la gîndul grozav că ar putea lipsi ceva.

Luă grămezile una cîte una şi începu să numere monezile.

Multă vreme numără încet, drăgăstos, nelăsînd din mînă moneda, decît cu un oftat, neaşezîndu-le, decît plîngînd, la locul lor.

Atîta doar că, în zăpăceala lui, nu băgă în seamă zgomotul pe care-l făcea numărîndu-şi galbenii şi sunetul aurului scormonit ajungea la urechile lui Lancelot, care şedea mereu la pîndă.

Şi, la auzul acelei muzici pe care părea că o găseşte foarte dulce, cu gura căscată într-un rîs de bucurie, cu ochii în care scînteia o flacără de şiretenie, aţintiţi asupra zgîrcitului, Bigorne îşi zicea:

— De data asta cred că am la îndemînă o răzbunare desăvîrşită.

Ah! Dacă în clipa aceea Simon Malingre ar fi putut vedea pe Lancelot, fără îndoială că ar fi căzut mort, peste comoara lui.

Dar Simon nu văzuse nimic, decît că nu lipsea nimic. Atunci, sigur că banii erau neatinşi şi feriţi de orice vedere indiscretă, el închise vesel lădiţa şi o puse la loc, metodic, trăgînd pămîntul în gaură pînă cînd o astupă; apoi bătători pămîntul cu îngrijire, liniştit pentru viitor. Şi nu fără o ploaie de suspine, el se îndepărtă.

Lancelot Bigorne îl lăsă să plece fără să facă un gest. Se mulţumi să şoptească batjocoritor:

— Poţi să pleci, puţin îmi pasă, ştiu acum unde trebuie să te găsesc.

Apoi aşteptă puţin ca să fie sigur că Simon nu se va înapoia şi, cînd crezu că a aşteptat destul, ieşi din ascunzătoare şi se îndreptă liniştit spre locul de unde se ridică Simon şi, tot atît de liniştit la rîndul lui, începu să scobească pămîntul, ceea ce fu făcut la repezeală. Cînd dezgropă lada, Lancelot o luă la subţioară, cu o strîmbătură de bucurie şi se înapoie în casă, zicînd:

— Nu m-am dus departe, dar sfîntul Barnabé mi-a venit în ajutor şi cred că niciodată n-am pus mîna pe ceva mai însemnat, judecînd după greutatea acestei lădiţe şi după vremea care i-a trebuit lui Simon ca să numere ce e înăuntru. Ceea ce dovedeşte, urmă el, suindu-se iar în pod unde, desigur, tovarăşii lui nu se aşteptau să-l vadă atît de curînd…

Şi Bigorne adăugă:

— Hotărît! Aşa a fost scris! Sunt născut… ca să dau de comori!…





XXIII. GILLONE VORBEŞTE



Să-l lăsăm pe Lancelot Bigorne şi să ne întoarcem cîteva minute la Simon Malingre. După evadarea de la Curtea Minunilor în tovărăşia Gillonnei, Simon se îndreptase grabnic spre Temple unde ajunsese destul de devreme ca să zădărnicească îndrăzneaţa lovitură a lui Lancelot Bigorne, tocmai în clipa cînd era să izbutească răpirea lui Philippe d’Aulnay.

Din nenorocire, cu toată graba lui, ajunsese prea tîrziu într-un sens. Adică, Buridan şi cu banda lui putu să scape teferi din încurcătura în care îi vîrîse sosirea neaşteptată a răutăciosului om.

Pentru contele de Valois, fuga lui Buridan şi a oamenilor săi forma o înfrîngere mai mult, care putea să aibă urmările cele mai grave.

Cu toate astea, judecînd bine lucrurile, răul nu era tocmai mare deoarece, mulţumită amestecului fericit al lui Simon, nu numai că prizonierul pe care i-l încredinţase regele şi pe care fusese aproape gata să lase să i-l răpească cu chiar ajutorul lui, îi rămăsese încă unul din îndrăzneţii bandiţi al cărui cap era pus la preţ. Gautier d’Aulnay, îi căzuse în mînă.

E firesc că, dacă Malingre sosea cîteva minute mai înainte, toată banda era prinsă în lanţ, dar întîrzierea nu putea să-i fie atribuită devotatului servitor, care făcuse tot ce putuse. De aceea, contele recompensase rîvna lui Simon, nu numai iertîndu-i ceea ce se petrecuse la palatul Valois, ci mai dăruindu-i şi o mare sumă de bani, pe deasupra.

Simon pusese mîna pe bani cu o strîmbătură de bucurie, apoi se gîndise mult şi bine. Şi rezultatul acelor gînduri era că, fără îndoială, situaţia devenea primejdioasă pentru el.

Într-adevăr, lucrurile păreau că se-ncurcă.

Îndrăcitul de Buridan şi cu diavolul de Lancelot Bigorne, păreau că aveau un talisman care-i făcea să scape ca prin minune de toate loviturile care li se dădeau şi să-şi bată joc de toate cursele care li se întindeau.

Simon, care se pricepea, începea să se teamă serios, ca nu cumva oamenii aceia extraordinari să nu învingă în lupta pe care o dădeau contra stăpînului său; şi atunci s-ar fi prăbuşit şi dînsul care nu era decît un neînsemnat complice.

În afară de asta, purtările misterioase ale fostei lui tovarăşe şi logodnice, Gillonne, îl îngrijorau serios, şi ura pe care o simţea că i-o purta zgripţuroaicei, îl făcea să se cutremure adesea de groază. În sfîrşit, cu toate vicleniile lui, cu toate grijile, cu toată paza, vreo nenorocită întîmplare, vreun duşman, cunoscut sau nu, putea veni să-i facă cunoscut contelui de Valois, partea pe care o luase şi el, Simon Malingre, la răpirea Myrtillei de către Buridan?

Pînă în ziua aceea, Valois nu prea ştia bine ce se petrecuse în palatul său. Gillonne îi spusese că servitorul său îl trăda. Dar purtarea lui Simon, din timpul din urmă, dovedise tocmai potrivnicul. Cînd se gîndea la torturile pe care stăpînul său i le-ar fi putut aplica, nenorocitul Malingre simţea că se sfîrşeşte de-a binelea.

Se simţea grozav de obosit; prevedea în chip nelămurit că se învecina unui moment suprem şi că, într-adevăr, prea înfrunta soarta, încăpăţînîndu-se să prelungească lupta.

Şi apoi ce?… Nu era destul de bogat?…

Suma pe care i-o dăduse cu atîta generozitate stăpînul său, adăugată la averea lui ascunsă, mărită cu tot ceea ce nu dispera să smulgă Gillonnei… toate astea nu alcătuiau o adevărată avere care i-ar fi îngăduit să se retragă în vreo provincie îndepărtată, în Olanda, de pildă, ţara lui natală, şi acolo, la adăpost de toate, în afară de toate loviturile, să-şi sfîrşească liniştit zilele, prefăcîndu-se într-un burghez liniştit?

Da, da! Hotărît! Cel mai cuminte lucru era să se retragă din luptă şi cît mai uite cu putinţă şi să-l lase pe Valois să se descurce cum s-o pricepe.

Dar îi fu frică de ceva. Averea lui ar fi destulă ca să-i îngăduie să trăiască fără să mai atîrne de cineva? În fond, ştia că avea de ajuns, dar ca oricare zgîrcit care căuta prin orice mijloc să-şi mărească maldărul de aur, el căuta să găsească o scuză să mai rămînă şi să-şi rotunjească şi mai mult comoara.

O altă teamă mai serioasă, îl făcu să înverzească de spaimă. Dar dacă comoara lui o fi fost descoperită şi şterpelită de vreun mojic?! Dar Gillonne, de pildă, căreia trebuise să-i mărturisească odată că banii îi erau ascunşi la grădiniţa cu trandafiri? La ideea asta grozavă, simţi că se sfîrşeşte. Cu toate astea îl linişti puţin un lucru: nu-i spusese locul exact unde-i era averea, şi… grădina era destul de mare.

Grăbindu-se, fără îndoială, ar ajunge înaintea altuia care să fi putut pune mîna pe aurul lui pe care îl venera şi-l iubea mai mult ca pe Dumnezeu. Şi iată de ce l-am putut vedea pe Simon Malingre făcîndu-şi cercetările încununate de izbîndă… aşa credea el, cel puţin.

Plecînd de la grădiniţa cu trandafiri, el se îndreptă spre Temple, care, după cum se ştie, era în apropiere, cu gîndul să se ducă la stăpînul său, contele de Valois.

Îngrozitorul pitic nu mai putea de bucurie. Îşi freca mîinile încîntat şi murmura:

— Haide! haide! Hotărît, sunt şi mai bogat decît credeam. Mîine, îmi iau aurul, încalec pe un cal zdravăn… sunt destui în grajdurile stăpînului meu şi, bună seara monseniore! Descurcă-te cum te-ai pricepe.

Pe căi piezişe, cunoscute de dînsul, ajuns la apartamentele particulare ale guvernatorului, era gata să intre în odaia stăpînului, cînd propriul său nume, pronunţat de un glas cunoscut, îl opri pe loc.

Deschise binişor o uşă şi, tăinuit, în crăpătura ferită de o perdea greoaie care atîrna de partea cealaltă, ascultă, ţinîndu-şi respiraţia, cu fruntea înăbuşită de îngrijorare. Gillonne vorbea cu Valois şi, cu un aer de mironosiţă, zicea:

— Da, monseniore, Simon Malingre nu merită binele ce-l faceţi, e un trădător care ar trebui spînzurat. Ce zic? ar trebui jupuit şi ars, încetul cu încetul.

— Oh! zgripţuroaica dracului, se gîndi Simon, care sosise tocmai la timp ca să audă.

Pe de altă parte, Valois răspundea:

— Explică-te! Mai întîi eu credeam că Simon era prietenul tău, păcătosul mi-a spus chiar o vorbă despre intenţia care o avea de a te lua de nevastă… frumos gust, fie zis în treacăt!…

Ca şi cum n-ar fi priceput ironia, Gillonne se ploconi pînă la pămînt.

— În sfîrşit, eraţi prieteni şi… logodiţi, mi se pare.

— Monseniorul vorbeşte drept: eram ceea ce nu vrea să zică, suntem!

— Tocmai, vreau să ştiu de ce aţi stricat logodna?

— Sunt devotată monseniorului trup şi suflet, o ştiţi prea bine, de aceea, n-aş avea drept prieten, ori rudă pe cineva pe care-l ştiu că trădează pe stăpînul meu, şi vrăjmaşul stăpînului nu-mi poate fi decît duşman, şi mie…

Valois o privi mult şi fix. Gillonne rămase nepăsătoare în faţa acelei priviri. Contele îşi vorbi singur:

— Despre devotament, ea mi l-a probat în multe ocazii, o ştiu! Îmi este devotată cum spunea ea, trup şi suflet.

Cu toate astea nu contele găsea natural ca femeia aceea să-i spună că logodnicul ei îi era duşman deoarece era duşmanul stăpînului său.

— Ascultă, urmă Valois, spune-mi ce ai de spus, dar, bagă de seamă. Nu încerca să minţi, că pun să-ţi smulgă limba şi să te ard încetul cu încetul! Acum, vorbeşte!

— Dacă n-aş fi trebuit să spun adevărul curat şi n-aş fi sigură de cele ce spun, nu aş fi venit din proprie voinţă la Măria Voastră. Ar fi fost mai simplu şi, mai cu seamă, mai puţin primejdios să stau acasă, deci pentru ce aş minţi?

— „Cu toate astea, e drept ce spune”, se gîndi contele care adăugă încet: Vorbeşte, te ascult.

Răutăcioasa şi răzbunătoarea femeie istorisi atunci, exagerînd şi învinovăţindu-l pe fostul ei logodnic, întîmplările în urma cărora Myrtille putuse să se întîlnească cu Buridan. În această expunere amănunţită, orînduită cu îndemînare, rolul lui Simon devenise covîrşitor şi, în afară de asta, făcînd comparaţia unor fapte deja cunoscute de conte şi a altora pe care i le punea înainte cu pricepere, Gillonne, fără să aibă aerul că stăruie prea mult, ajunse să facă impresia că tot ce povesteşte era perfect admisibil şi chiar întocmai aşa.

Se înţelegea lesne furia contelui, auzind vorbindu-i-se despre trădarea care îi păru vădită.

De aceea, zise trădătoarei cu glas care tremura de necaz:

— Bine! M-ai servit cu credinţă, fă şi de acum încolo tot aşa şi vei fi încredinţată că sunt un stăpîn bun şi generos… Dar dacă, din întîmplare, mă vei fi înşelat, dacă m-ai trăda vreodată, pedeapsa grozavă pe care o voi da chiar de mîine acelui mizerabil trădător, îţi va servi drept o înştiinţare. Vei vedea cum ştie stăpînul tău să pedepsească o greşeală, ori o trădare. Bagă de seamă, nu-ţi spun mai mult. Acum, lasă-mă! Şi pînă vom vedea ce mai e de făcut, tăcere asupra celor ce mi-ai spus acum! Vinovatul nu trebuie să ne scape.

Cuvintele acelea fuseseră spuse cu atîta sălbăticie, încît Gillonne, făcînd reverenţe şi dîndu-se înapoi, nu putu să nu se cutremure pentru ea însăşi.

Nu se gîndea, fără oarecare teamă, la rolul pe care îl avusese chiar ea în întîmplările acelea şi-şi zicea, tremurînd de spaimă:

— Maică Precistă! îngeri sfinţi. Faceţi aşa ca stăpînul meu să nu afle niciodată adevărul; dacă nu, am păţit-o. Şi-i vai de capul meu! Pînă atunci, cred că pot face rugăciunea morţilor pentru sufletul lui Simon Malingre… He! he! Ar fi om priceput Simon, dacă o mai scăpa şi de beleaua asta. O să-l înveţe minte să-mi mai fure bieţii mei galbeni… Şi, apoi, eu mă apăr! Dacă nu-l zdrobeam, m-ar fi dat el pe mîna Monseniorului, şi ce alta putea să mi se întîmple decît că era să fiu trasă pe roată, de vie. Oricît tot mai bine-mi place să fiu în pielea mea decît în a lui Simon… He! he! grozav aş mai vrea să fiu de faţă ca să-l văd cînd l-o aresta şi l-o aduce în faţa monseniorului…

Şi, groaznica bătrînă, rumegînd gîndurile-i drăceşti, se îndepărtă cu paşi mărunţi, rîzînd pe înfundate.

În vremea asta Simon Malingre, rămase trăsnit în dosul uşii.

În chip maşinal, ca împins de instinctul conservării, mai mult decît de judecată, el închisese binişor uşa şi plecase cu paşi înăbuşiţi spre o ascunzătoare îngustă unde ştia că nimeni nu pătrundea acolo!… nimeni altul decît el.

Simţindu-se în siguranţă, deocamdată, căzu greoi pe un scaun de lemn cu picioarele tăiate, tîmpit, zăpăcit, lac de năduşeală, plîngînd cu lacrimi mari care se amestecau cu picăturile de sudoare, fără ca să bage de seamă. Îşi luă capul în mîini văitîndu-se fără încetare.

— Ticăloasa!… Oh! ticăloasă afurisită!

Cu toate astea, după un frămîntat de deznădejde grozavă, se linişti puţin cîte puţin şi începu să-şi judece situaţia, făcînd apel la tot sîngele rece şi la viclenia lui, ca să privească cu judecată măsurile de luat şi care trebuiau să-l scoată din încurcătură. Încetul cu încetul, îşi veni în fire şi, fără îndoială, că găsise vreo combinaţie dibace, căci un fel de zîmbet începuse să-i înflorească pe buzele subţiri şi palide. Tot atît de liniştit pe cît fusese de îngrozit, tot atît de hotărît pe cît fusese de descurajat, el luă toate dispoziţiile trebuincioase ca să nu fie surprins în cazul, de necrezut, cînd i-ar fi trecut cuiva prin minte să-l caute pînă acolo.

Apoi, după ce-şi luă toate prevederile, întruchipă un fel de culcuş într-un colţ şi se întinse cu voluptate, şoptind:

— Nu mai pot de oboseală. Să dorm. Voi vedea mîine ce mai e de făcut… Dar, dulcea mea Gillonne ţine-te bine, încă nu m-ai jupuit de viu… Cel care-o rîde la urmă, o să rîdă mai bine.





XXIV. GENIUL LUI SIMON MALINGRE



A doua zi de dimineaţă, tot atît de liniştit ca şi cum nu n-ar fi fost ameninţat de nimic, Simon intra în odaia contelui de Valois, cu siguranţa celei mai perfecte nevinovăţii şi cu liniştea aceea absolută pe care o are oricare conştiinţă fără păcat.

Trebuie să spunem că Simon nu intra în camera aceea în chip normal, ci se repezi înăuntru cu toate semnele exterioare ale cuiva care aduce o veste aşteptată cu nerăbdare.

Vicleanul personaj observase foarte bine gestul violent pe care contele nu şi-l putuse stăpîni, precum şi aerul ameninţător cu care înainta spre servitorul său, deschizînd gura, gata să-l zdrobească, dezvăluindu-i descoperirea trădării lui.

De aceea, judecîndu-şi rolul cu o îndemînare desăvîrşită, se făcu că uită, în bucuria lui, regulile bunei cuviinţe care nu-i îngăduiau să vorbească întîi el stăpînul său şi, tăind cu pricepere cuvîntul contelui, strigă cu bucurie mare.

— Izbîndă, monseniore, izbîndă! Aduc o veste foarte bună!

Ca toate persoanele care trăiesc în mijlocul intrigilor întunecoase, contele de Valois oricît ar fi fost mai presus de sluga lui, îşi zise pe dată că poate va fi de folos să afle vestea de bucurie care i se aducea cu atîta înfrigurare.

De aceea, trebuie să-l lase pe Malingre să vorbească fără să-l sperie şi, prin urmare, să nu-i arate nici o urmă de ură.

Încredinţat de cuminţenia faptei lui, pentru un moment, Valois nu-şi dădu pe faţă impresiile lui ascunse şi, în loc să-l zdrobească pe vinovat, după cum se pregătea la început, se mulţumi să facă doar pe nemulţumitul ca un stăpîn supărat de lipsa de respect a slugii. Şi, întrebă, cu un aer necăjit:

— Hei, netrebnicule! Aşa intri acum la stăpînul tău?

Simon se aplecă cu umilinţă, pe cînd o floare, iute stinsă, străluci în ochii lui vicleni.

— Iertaţi-mi această lipsă de respect dar, bucuria de a fi aflat o veste bună pe care s-o aduc seniorului meu, m-a făcut să uit orice.

— Bine! zise contele, care printr-o sforţare de voinţă, izbutise să-şi îndulcească vorba, bine, vorbeşte! Dar nu uita că dacă vestea ta nu e atît de bună, după cum vrei să arăţi, vei fi biciuit şi tratat după cum meriţi.

Cu multă simplitate şi luînd aerul său cel mai respectuos Simon răspunse:

— Monseniorul are să hotărască singur. Ştiu unde se află acum tînăra persoană pe care Măria Voastră o onorează cu simpatia sa… Vreau vorbesc de Myrtille.

Sfîrşind vorba, Simon aştepta, ţintuindu-l pe sub sprîncene pe stăpînul său.

Ca întotdeauna cînd se pronunţa în faţa lui numele Myrtillei, contele se tulbură puţin şi rînd pe rînd se roşi şi îngălbeni.

— Ah! Ah! oftă Valois, fixînd la rîndul lui pe necinstitul servitor. Într-adevăr, e o veste bună… şi, unde e domnişoara în clipa de faţă?

Fără să se tulbure, înfruntînd cu îndîrjire privirea tăioasă a stăpînului, Simon răspunse:

— La logodnicul ei, la seniorul Buridan.

La cuvîntul de logodnic, pe care fără să pară, Simon îl pronunţase cu toate astea cu tot dinadinsul, Valois strînse pumnii furios, ochii i se înroşiră şi numai cu mare greutate izbuti să-şi stăpînească strigătul de furie care se stinse pe buzele-i albe.

În fundul inimii, Simon se bucura de furia neputincioasă a stăpînului său. În aparenţă, el sta ţeapăn, luînd înfăţişarea cea mai cuviincioasă şi mai nevinovată, întocmai ca omul care nu-şi dă seama de răul pe care-l face.

Contele făcu cîţiva paşi repezi prin odaie ca să ascundă tulburarea şi, în acelaşi timp, ca să aibă timpul să se liniştească sau, poate, să se gîndească.

Ceea ce-i spunea Simon se potrivea aşa de bine cu toate detaliile foarte amănunţite date de Gillonne în ajun, încît Valois, neputînd să creadă că s-ar putea îngemăna acest fel de viclenie cu o îndrăzneală ca aceea, începea să creadă acum că Gillonne era aceea ce-l înşelase sau că se înşelase chiar ea, iar Simon putea fi mai cinstit şi mai nevinovat decît îl crezuse la început.

Fără să-şi dea seama, îndoiala, care năştea în el, făcu să i se îndulcească pe nesimţite şi glasul şi gesturile. După ce se gîndi cîteva minute, se întoarse, se aşeză pe un jilţ mare, în faţa lui Simon, şi-i zise:

— La Buridan!… şi numele acela parcă îi jupui buzele. Nu-i un răspuns păcătosule! Şi unde e afurisitul de Buridan, înghiţi-l-ar Iadul?… Ai aflat? Căci, de cînd a fugit de la Curtea Minunilor, toată poliţia e în picioare ca să-l găsească.

— Dar, monseniore, ştiu. Nu sunt poliţie, dar devotamentul îmi dă şiretenia trebuincioasă ca să caut şi să găsesc!…

De astă dată, contele fu înfundat. Porni de la nesiguranţă, ajunsese să nu mai aibă decît prezumţii şi iată că în faţa acelei destăinuiri, în faţa răspunsului atît de simplu şi spus fără înconjur, chiar prezumţiile erau pe cale să dispară, să se şteargă din mintea lui. De aceea, zise pe un ton cu desăvîrşire îmblînzit:

— Unde e? Unde se ascunde? Pe Dumnezeul meu, dacă nu vreau să-i pun chiar eu mîna-n gît.

Dar spre marea lui mirare Simon clătină din cap şi zise:

— Nu mă întrebaţi unde e Buridan… Credeţi-mă! Lăsaţi-mă monseniore să sfîrşesc singur ceea ce am început atît de bine. Intervenţia dumneavoastră în afacerea asta n-ar putea decît să-mi dărîme toate planurile. Numai singur pot duce la bun sfîrşit afacerea asta. Ascultaţi-mă monseniore, vă cer numai patruzeci şi opt de ore ca să lucrez cum mă voi pricepe şi vi-i dau pe mînă, legaţi şi ferecaţi pe Buridan, pe Myrtille şi toată banda lor… Toată, mă înţelegeţi, monseniore? Nu v-am mai adus-o pe Myrtille pentru că aţi avut încredere în mine şi că m-aţi lăsat să fac cum m-am priceput?…

— Da şi ba, zise contele care simţi deşteptîndu-se iarăşi bănuielile în faţa răspunsului acestuia neaşteptat.

Simon Malingre pricepu pe dată cele ce se petrecea în mintea lui Valois şi, jucînd totul pe o singură carte, el gîndi suspinînd: „Momentul fatal şi dureros a sosit… văd că stăpînul meu se îndoieşte de mine, trebuie să-i spun tot.”

La aceste cuvinte, el îngenunche aplecîndu-şi capul cu o umilinţă admirabilă, judecată, şi adăugă tare:

— Monseniore, vă implor să mă iertaţi!

Contele tresări şi, aplecîndu-se spre dînsul, privindu-l cu foc, răspunse:

— Iertarea mea? Şi de ce?

— Monseniore, zise Simon plîngînd şi căzînd la pămînt, v-am înşelat!

— Ah! mizerabile trădător, urlă contele care, sărind în sus, azvîrlind îndărăt fotoliul pe care şezuse, mărturiseşti în fine?

— Fără îndoială! zise Malingre, ridicîndu-se pe jumătate şi privindu-l cu cea mai mare nevinovăţie, fără îndoială mărturisesc că mi-am înşelat stăpînul… să-l servesc mai sigur şi mai cu devotament.

Valois rămase încremenit de răspuns.

În furia lui strîngea deja mînerul pumnalului, gata să-l vîre în trupul bănuitului trădător.

El vîrî repede tăişul în teacă şi strigă înăbuşit:

— Nu, moartea asta ar fi prea repede şi prea blîndă, vreau…

Făcuse spume la gură. Apucă un ciocan şi lovi cu putere într-un clopot fără limbă, şi un servitor sosi:

— Doi oameni armaţi să-mi stea la îndemînă, zise el.

Apoi, întorcîndu-se spre Malingre:

— Acum vorbeşte, dar, vorbeşte lămurit, căci viaţa nu-ţi ţine decît de un fir de aţă, pe cuvîntul meu de Valois. Haide! Spune! Explică-te.

În loc să pară speriat de dezlănţuirea acelei furii şi de acele ordine care nu prevesteau nimic bun pentru el, în loc să se umilească, mai mult, Simon care pînă atunci şezuse îngenunchiat, se ridică deodată, într-o ţinută demnă, pe cît putea s-o aibă un fizic ca al lui, şi zise cu o linişte care contrasta ciudat cu furia stăpînului şi cu pregătirile sinistre ce-l ameninţau:

— Văd monseniore, că m-aţi înţeles rău sau, poate, nu m-am exprimat destul de bine. Viaţa mea e în mîinile voastre şi puteţi face cu ea ce voiţi; am pus-o în serviciul vostru şi lui am sacrificat-o demult… Am să vă spun totul, nu de frică, credeţi-mă, dar pentru că-mi sunteţi stăpîn şi pentru că sunt devotat trup şi suflet… De aceea, mai bine să vorbesc chiar eu. Cine ştie dacă faptele mele, rău interpretate, n-au dat prilej vreunui răuvoitor să mă calomnieze în faţa voastră? Cine ştie vreo slugă prea sîrguitoare, tot atît de devotată ca şi mine, interpretînd şi ea rău actele mele, n-ar veni, de bună credinţă, fără să-mi poarte vreun gînd rău, ci numai pentru că e datoria ei, să pună în vedere Monseniorului şi să-i strecoare în suflet bănuiala şi necazul împotriva neputinciosului dar, cu toate astea, devotatului şi binevoitorului vostru servitor? Cine ştie dacă acest lucru n-a fost făcut deja după cum chiar îmi dă de bănuit înfăţişarea monseniorului.

Fără voia lui, contele se simţi mişcat de cuvintele lui spuse pe un ton foarte demn şi foarte sincer şi care, fără să aibă aerul, loveau drept în ţintă. Căci cum ar fi putut Valois să bănuiască că acea convorbire din ajun putuse să-i fie surprinsă?

Privindu-şi servitorul, îl văzu atît de mic, atît de umil, atît de neputincios în faţa lui, cel atît de sus pus, atît de puternic, atît de tare reamintindu-şi din trecut, îşi reaminti atîtea servicii care i se aduse încît îndoiala i se strecură din nou în suflet şi se ruşină de pornirea lui.

— Ferească Dumnezeu, zise el mai liniştit, să condamnăm unul dintre oamenii noştri fără să-l ascultăm cu toată răbdarea, cu toată credinţa şi nepărtinirea la care au dreptul toţi cei care depind de judecata noastră. Vorbeşte dar şi explică limpede ce ai vrut să spui, dar, nu uita că tu însuţi ai vorbit mai întîi de trădare.

— Am zis, monseniore, că vă înşelasem. N-am zis că v-am trădat.

Atunci, la rîndul său şi potrivind, în felul său, dar luînd una cîte una, toate faptele pe care bătrîna Gillonne i le pusese în spinare învîrtind lucrurile în favoarea lui, Simon Malingre istorisi cum o dăduse pe Myrtille lui Buridan. Şi explică amănunţit contelui, care se încredinţa din ce în ce de buna lui credinţă, dar totuşi se mira de felul de a proceda, cu o mulţime de amănunte, care mai mult îl zăpăceau decît îl luminau, că, purtîndu-se astfel, era sigur să pună mîna pe toţi duşmanii stăpînului său, că în ceasul acela plasa era întinsă, şi că n-avea decît să tragă sfoara ca să-i pună pe toţi la bunul plac al contelui.

Dar, pentru asta, era absolut nevoie să-l lase să lucreze singur, în libertate.

— Pricepeţi zise el, sfîrşind, că acum am izbutit să capăt toată încrederea lui Buridan. Dar nu trebuie să ne ascundem şi ştiţi şi voi, monseniore, că acest Buridan e un straşnic luptător, veşnic în pază, veşnic neîncrezător, şi în aşa hal, încît cred că se sfieşte şi de scufia lui de noapte. Această încredere, după care am alergat atîta, şi să spun drept monseniore pentru care am trecut prin atîtea primejdii ca s-o cîştig, mă poate face s-o pierd, nimica toată şi, atunci, totul s-ar sfîrşi pentru noi. Iată dar de ce vă implor stăruitor să mă lăsaţi să lucrez singur şi cum vreau, şi să-mi daţi cele patruzeci şi opt de ore, pe care vi le-am cerut.

De data asta, contele era cu totul încredinţat de nevinovăţia lui Simon. Apucă o pungă plină de galbeni şi i-o dădu, zicînd:

— Ia-i, ţi-i dăruiesc ca să uiţi bruftuiala de mai adineauri. Dar dacă izbuteşti, îţi voi da zece pungi ca asta.

Cu o îndemînare care însemna o mare obişnuinţă, Simon îşi strecură repede punga în buzunar după ce o cîntări la iuţeală în mînă, ceea ce-l făcu să se strîmbe de bucurie.

— Acum, monseniore, voi pleca îndată. După cum v-am explicat, trebuie să lucrez singur. Cu toate astea, o să am nevoie de un ajutor. Aţi binevoi să-mi daţi pe cineva?

Dacă contele ar mai fi păstrat chiar vreo îndoială despre credinţa lui Malingre, cererea pe care-o făcuse, desigur, i-ar fi nimicit-o.

— Alege tu pe cine vrei, singur poţi să-ţi dai seama mai bine de cine te-ar putea ajuta.

— Dacă e aşa, v-aş ruga să-mi daţi pe jupîneasa voastră, pe Gillonne.

De data asta Valois crezu că n-a auzit bine.

— Pe cine-mi ceri?

— Pe jupîneasa Gillonne.

— Auzisem bine! Şi crezi că-ţi va fi de folos?

— Îmi va fi de mare folos, monseniore.

— De ce ea şi nu alta?

— Pentru că o cunoaşte pe Myrtille şi că-i va putea inspira încredere. Şi, v-am spus, am nevoie să nu deştept bănuielile nimănui.

— E drept, foarte drept! Atunci, tu ai încredere în femeia asta?

— Ca în mine însumi, monseniore.

— Hm! făcu contele, căruia i se părea că încrederea lui Malingre era rău plasată. În sfîrşit, treaba ta. O crezi pricepută?

— Gillonne? Cîte-o vorbă de pricepere şi viclenie, cred că ar întrece şi pe dracul.

— Dacă e aşa de pricepută şi de vicleană, să nu mai vorbim. Dar devotamentul?

— Despre asta, răspund de ea… Tot atît de sigură şi devotată ca şi mine.

— Ciudat, şopti Valois, care urmă cu glas tare: În fine, ai încredere în ea şi pe ea, numai pe ea o vrei?

— Da, monseniore. Ascultaţi, monseniore. Văd ce este. Biata Gillonne o fi făcut vreo greşeală în slujba ei sau poate vi s-a făcut vreun raport răutăcios asupra ei, căci îmi pare că nu se prea bucură de încrederea stăpînului său.

— Niciodată nu s-a bucurat de ea.

— Asta mă mîhneşte, Doamne! Gillonne are toate cusururile sexului său, ea se supără lesne şi, din prea multă imaginaţie, pe care o are, îşi face de multe ori închipuiri pe care le ia drept realităţi, dar în toată dreptatea e cinstită şi n-ar face rău nimănui. Vă este devotată pînă la moarte şi eu am încredere absolută în ea, căci, să vă spun în taină, o să ne căsătorim împreună şi ea moare de dragul meu.

Contele rîse cu poftă de discursul lui Malingre. În gîndul lui îşi zise:

— Drace! El crede că femeia se prăpădeşte după el şi nu mai departe decît ieri seară, aici chiar, la urma-urmei, cum zice şi el, poate că ea s-a înşelat!… Ei bine! urmă tare. Ia-o, dacă ţii cu orice preţ.

— Mulţumesc monseniore. Îmi îngăduiţi să vă rog să daţi chiar domnia voastră ordine Gillonnei?

— De ce?

— Pentru că e încăpăţînată şi, adesea, nu vrea să facă decît după capul ei, pe cînd dacă monseniorul îi dă ordin să mi se supună în toată afacerea asta, o ştiu eu bine, n-o să mai zică nimic şi o să se facă blîndă ca un miel.

— Fie! Am să fac şi asta.

Contele o chemă pe Gillonne, care veni îndată.

Îşi închipuie oricine mirarea ei, văzîndu-l pe Malingre în odaia contelui şi părînd în bunele lui graţii mai mult ca oricînd. Ea se întrebă îngrijorată ce se petrecuse şi-l privi pe Malingre încercînd să descurce adevărul.

Dar Simon sta nepăsător.

În sfîrşit, vocea contelui o scoase din nedumerire:

— Jupîneasă Gillonne, te încredinţez lui Malingre pentru cîteva zile. Supune-i-te în orice-ţi va ordona ca şi cum ai asculta de mine însumi şi gîndeşte-te, dacă ţii să-mi faci pe plac, că după cum te vei purta în afacerea asta, voi uita sau voi pedepsi greşeala pe care ai făcut-o ieri seară.

— Aşa! zise Malingre serios, mă gîndisem eu bine că trebuia să-l fi nemulţumit ea pe monseniorul. N-ai să te cuminţeşti niciodată, Gillonne? Puteţi s-o iertaţi, monseniore, căci răspund eu pentru ea că o să meargă strună în afacerea asta. Nu e aşa, Gillonne?

— Neîndoios, răspunse Gillonne, datoria mea e să mă supun ordinelor monseniorului. Cît despre greşeala mea, voi căuta s-o repar.

Valois îi îndepărtă, după ce mai vorbi încet, un minut, cu Malingre, lucru de care Gillonne păru foarte îngrijorată.





XXV. LUPTA ÎNTRE DOI DIAVOLI



Cînd ieşiră din odaia contelui de Valois, Malingre se apropie de Gillonne şi o întrebă cu glas înăbuşit:

— Putem vorbi împreună, la tine în odaie, fără teamă de a fi auziţi? Am să-ţi spun lucruri foarte însemnate.

Fără să răspundă, Gillonne făcu semn că putea.

Gillonne se gîndea, spionîndu-şi tovarăşul cu coada ochiului. Era foarte neliniştită şi se întreba cu îngrijorare: ce ştia Malingre şi ce gînduri avea?

Cum nu putea citi nimic pe faţa tovarăşului ei, Gillonne se ţinea într-o rezervă prudentă şi se pregătea să se păzească bine, observînd de aproape gesturile lui Simon, pe care-l bănuia însufleţit de gînduri necinstite.

Cînd ajunseră în odăiţa pe care o avea la Temple, Gillonne făcu semn lui Malingre să stea jos şi se aşeză şi dînsa lîngă o fereastră care dădea într-o curte interioară.

Gata să scoale în picioare toată garnizoana, la cea mai mică încercare de violenţă, ea aşteptă să vorbească Malingre.

Acesta se aşezase liniştit pe scaun şi nu părea deloc însufleţit de gînduri rele.

— Gillonne, zise el încet, cineva m-a vorbit de rău monseniorului.

Gillonne crezu că astea le zicea pentru ea, căci o privea drept în faţă. Ea îl bănuia mai mult ca oricînd şi răspunse printr-o întrebare mută a privirii.

— Da, Gillonne! urma Malingre. Monseniorul cunoaşte partea ce am luat, fără voia mea, o ştii, la evadarea Myrtillei, nu ştiu ce trădător i-a destăinuit totul, auzi tu?

— Şi, zise Gillonne încet, bănuieşti pe cineva de răutatea asta?

— Ah! oftă Malingre, dînd din umeri. Ştiu eu?… Cred că e vreun fecior, gelos de trecerea mea pe lîngă stăpîn şi doritor să-mi ia locul! Dar, răbdare, dacă-l aflu, şi-l voi afla într-o zi sau alta, mă bizui chiar pe tine să-mi dai o mînă de ajutor în ziua aceea o să avem ceva de răfuit, de care o să rîdem amîndoi, ha! ha! ha!

Gillonne nu-şi putu stăpîni un fior, care o străbătu din cap pînă în picioare, atîta era de ameninţător tonul cu care fuseseră pronunţate vorbele lui Malingre şi atît era de sinistru rîsul care le urmase, dovedind siguranţa absolută a unei răzbunări, de care avea să se ducă pomină.

Cu toate astea un lucru o linişti.

Malingre nu o bănuia pe ea: dimpotrivă îi cerea să-l ajute să-l descopere pe vinovat.

Se gîndi să tragă un folos din dispoziţia lui şi-i răspunse, împreunîndu-şi mîinile, cu un aer indignat:

— Maică Precistă! se poate să fie oameni atît de răi pe pămînt, şi să nu-ţi poţi cîştiga viaţa, în mod cinstit, fără să fii expus geloziei şi calomniei?

— Nu-i aşa, Gillonne? făcu Malingre, cu un minunat aer binevoitor.

— Desigur că o să te ajut, îl încredinţă Gillonne, şi încă din toate puterile mele.

— Aşa nădăjduiam şi eu, zîmbi Malingre, adăugînd în treacăt: Mai cu seamă că şi tu eşti interesată.

— Cum aşa, Simone?

— Pentru că i-am spus monseniorului că m-ai ajutat în toate, astfel că, dacă cunoaşte toate faptele mele, nu i-au scăpat nici ale tale.

— Ah! făcu Gillonne, al cărei ochi scînteiară o clipă. Ai făcut tu asta? Pentru ce?

— Pentru că trebuia să-i spun ceva, ca să-mi micşorez vinovăţia, şi, apoi, pentru că te iubesc, Gillonne, o ştii bine şi cînd am văzut că sunt pierdut în faţa stăpînului, n-am vrut să te las în urma mea şi am făcut tot ce am putut ca să te tîrăsc în căderea mea.

Zgripţoroaica îşi trosni degetele. Fu singura învederare a emoţiei care o strîngea de gît şi, cu glas înăbuşit, întrebă:

— Astfel că, acum, zici tu, suntem amîndoi pierduţi în faţa monseniorului?…

— Cu desăvîrşire, pierduţi.

— Atunci Simone, ai putea să-mi spui de ce monseniorul m-a chemat şi mi-a dat ordin să mă supun ordinelor tale? Şi de ce, mai cu seamă, stăpînul nostru ţi-a dat însărcinări secrete? N-aveai aerul să fii în dizgraţie, în momentul acela, dimpotrivă!…

Vorbind aşa, Gillonne îşi aţintea asupra lui o privire de o vioiciune ciudată, ca şi cum i-ar fi zis: „Bagă de seamă, n-o să mă tragi tu pe sfoară, atît de lesne!”

— Ah! Gillonne, zise Malingre, cu acel rîs ascuns pe care-l avea cînd făcea cîte o poznă răutăcioasă, şi a cărei însemnătate bătrîna o cunoştea pentru că o experimentase, spre răul ei. Ah! Gillonne, vezi tu? I-am făcut monseniorului o poznă, cum ştiu eu. Oricît de puternic conte de Valois ar fi, eu, Simon Malingre, l-am păcălit frumos, pe Dumnezeul meu! Îţi voi istorisi ce, şi vei vedea ce ciudat e.

Gillonne se simţea cuprinsă de o îngrijorare nelămurită, căci vedea ca Malingre era sincer: cel puţin aşa-l credea ea şi dorea grozav să cunoască adevărul, ca să se orienteze, să vadă dacă, într-adevăr, pierduse încrederea stăpînului, dacă Malingre nu făcuse vreo greşeală din care şiretenia şi priceperea ei ar mai fi putut trage vreun folos.

Dar pentru aceasta nu trebuia să-i dea zor lui Malingre, mai cu seamă nu trebuia să lase să se vadă spaima care începea s-o cuprindă, nu trebuia să-i lase vreo bănuială că-i suspecta actele, cuvintele şi gîndurile.

Sau, de nu, ea cunoştea pe Malingre, se va juca cu ea ca pisica cu şoarecele şi va fi trasă pe sfoară, cum pretindea el că păcălise şi pe stăpînul său.

— Dacă înţeleg, nu suntem aşa de pierduţi în faţa stăpînului, după cum credeam.

— Dimpotrivă, Gillonne, dimpotrivă! Suntem, sau mai bine zis, sunt mai mult ca oricînd în sufletul său şi în bunele sale graţii.

De data asta Gillonne căscă ochii ca cineva care zice:

— Nu mai pricep.

— O să înţelegi. Am dobîndit mai mult ca oricînd încrederea monseniorului dar numai pentru patruzeci şi opt de ore.

— Ah! ah! zise Gillonne, ascultînd cu băgare de seamă, şi ce-o să se întîmple peste patruzeci şi opt de ore?

— O să mi se taie limba pentru că l-am minţit.

— Ah! zise Gillonne, cu cea mai perfectă indiferenţă. Apoi?

— O să mi se taie mîna dreaptă ca unui trădător.

— Ah! ah! urmă Gillonne, trecîndu-şi limba pe buze de parcă s-ar fi bucurat la vederea spectacolului aceluia, pe care-l găsea atrăgător. Şi apoi?

— Apoi? Voi fi, probabil, ars cu cleştele roşit în foc şi opărit cu plumb topit, numai dacă…

— Numai dacă? întrebă Gillonne, ca şi cum ar fi zis: „Ce păcat! oare voi ajunge să pot privi acest spectacol minunat?”

— Numai dacă n-oi fi jupuit de piele…

— Oh! oh!

— Sau ars de viu…

— Dumnezeule!

— Sau sfîşiat în patru, în sfîrşit.

— Maică Precistă! Ai ajuns aici, dragă Simone!

— Desigur, zise Malingre cu acelaşi calm grozav care nu-l părăsise o clipă, în vreme ce înşira groaznicele chinuri la care credea că va fi supus. Fără îndoială, peste patruzeci şi opt de ore o să ajungem la sigur acolo.

— Cum o să ajungem? tresări răutăcioasa bătrînă, îngrozită. De ce noi? Vrei să zici, tu, dar eu? de ce eu?

Rîsul lui Malingre sună scurt şi înfiorător.

— Pentru că, blînda mea Gillonne, m-am aranjat ca să ai şi tu aceeaşi soartă ca mine o să-ţi explic eu asta, vei scăpa cu mine sau vei pieri cu mine şi ca mine. Vei vedea cum am jucat pe Monseniorul din punctul ăsta de vedere.

Toate astea fuseseră zise cu un ton rece şi tăios, ca o lovitură de secure.

În momentul acela, Gillonne presimţi cît se poate de limpede că groaznicul pitic spunea adevărul şi că orînduise lucrurile întocmai după cum spunea, ca soarta ei să fie legată de a lui.

— Ah! afurisitul! gemu ea jalnic.

Dar, pe cînd se jelea, se gîndea că doamne fereşte! nu ar fi voit să fie jupuită de vie, şi luă hotărîrea să lupte pînă la ultima suflare ca să scape, şi să-l scape şi pe Malingre, dacă păcătosul o ţinea în mînă, şi nu era mijloc să facă altfel.

— Ia să vedem, zise ea, căutînd să se liniştească, pentru numele lui Dumnezeu, explică-te lămurit.

— E foarte simplu, zise Malingre, care se bucura de tulburarea şi de spaima ei. Ţi-am spus-o, monseniorul ştie tot; văzîndu-mă pierdut, m-am gîndit la tine, vezi ingrato, cît te iubesc, şi am hotărît să-mi împart soarta cu tine şi ştii? hotărîre solidă, straşnică…

— Ştiu, ştiu… pe urmă?…

— Pe urmă, l-am convins şi pe stăpînul nostru că tot ce am făcut, tot ce făcuserăm, era ca să-i dăm în mînă pe Buridan, pe Myrtille, pe Lancelot Bigorne şi pe ceilalţi, toată banda după care aleargă toţi, pricepi?

— Bine, pricep, pe urmă?

— Pe urmă am spus, m-am lăudat, înţelegi?… ca să scăpăm de-o primejdie sigură, am zis că ne stă în putere să prindem toată banda în patruzeci şi opt de ore… După acest termen, dacă nu izbutim, monseniorul ne va trata cum ţi-am spus.

— Şi crezi că o vom putea prinde?

— Oh! făcu Malingre, vezi norul acela, care lunecă pe cer?

— Îl văd, dar…

— Ei bine, sărmană Gillonne, cred că… mai lesne ai pune mîna pe norul acela decît am prinde pe Buridan… Iaca…

— Într-adevăr, zise Gillonne, dar atunci trebuie să fugim, avem patruzeci şi opt de ceasuri înaintea noastră, avem timp. Vom fi ajuns departe înainte ca să se gîndească să pornească după noi.

Ochii mititei şi şireţi ai lui Malingre scînteiară o clipă. El deschise gura şi ochii mari, îşi dădu cu pumnul în cap şi strigă:

— Adevărat, ce prost sunt! Trebuie să fugim, vezi bine. Cînd te gîndeşti că ideea asta e atît de simplă şi nici nu mi-a dat prin minte! A trebuit să vii tu.

Apoi, adăugă, ca şi cum voia să-şi scuze acea lipsă de iniţiativă extravagantă:

— Trebuie să-ţi spun, spre iertarea mea, că nu mă gîndeam decît la situaţia noastră, distrusă aici, dar, drace, tot mai bine să-ţi pierzi situaţia, decît viaţa… Apoi cu ceea ce avem, vom avea întotdeauna destul, oriunde ne-o plăcea să ne ducem.

— Să fugim dar, asta e singura noastră scăpare… cît despre rest, vom vedea mai tîrziu. Dar cum să fugim? O să putem? Nu suntem supravegheaţi de aproape?

— Stai, lasă-mă să mă gîndesc, zise Simon, care-şi luă capul în mîini şi, într-adevăr, păru că se gîndeşte adînc.

După cîteva minute, ridică capul şi strigă victorios:

— Am găsit! Iată ce-i. Vom lăsa cîteva haine şi zdrenţe pe care le avem, aici şi la palat, vom pleca de aici cu mîinile goale, fiecare singur. Tu, Gillonne, te vei duce la palat şi vei lua tot aurul şi toate giuvaerurile pe care le ai şi, la ora şapte, la şapte, auzi? vei veni la grădiniţa cu trandafiri, unde e ascunsă comoara mea şi unde te voi aştepta în sala de jos.

— Acolo, ce o să facem? întrebă Gillonne, care-i urmărea cu atenţie explicaţiile, dar care totuşi nu-şi putuse stăpîni o mică încruntare de sprîncene, auzind că trebuia să-şi ia aurul şi giuvaerurile.

— Acolo, zise Malingre, vom face două părţi cinstite din tot ce avem amîndoi şi, ca să începem, şi numai ca să-ţi probez că sunt sincer şi cinstit, iată o pungă pe care mi-a dat-o monseniorul, înainte de a te chema pe tine. Vezi, Gillonne, că e plină şi e cu aur.

Ochii babei străluciră de invidie şi, instinctiv, ea întinse degetele-i strîmbe ca să apuce binecuvîntata pungă pe care Malingre o ţinea cu prudenţă, la o distanţă respectabilă.

— Vezi, urmă Malingre, care ţinea să-şi restabilească buna sa credinţă şi cinstea, vezi că sunt sincer, căci tu nu ştiai că monseniorul mi-a dat o pungă aşa de plină şi în care e o mică avere, şi… aş fi putut să nu-ţi spun nimic, iar tu habar n-ai fi avut!

— Într-adevăr! recunoscu bătrîna, foarte impresionată de acea delicateţe neaşteptată.

— Dar sunt hotărît să fiu sincer şi cinstit, pentru acele cîteva ore pe care le mai avem de trăit împreună.

— Ce vrei să zici?

— O să mă explic îndată… Deci eu răstorn punga asta în comoara noastră comună.

Zicînd aceasta, el făcu să dispară punga în buzunar. Astfel că baba îşi zise:

— Hei! oare comoara noastră comună, după cum zice el, să fie numai în buzunarul lui?

Ca să fi fost în adevăr îndemînatic, Malingre ar fi trebuit să-şi depună punga în mîinile Gillonnei, şi trebuie să spunem că ăsta era şi gîndul lui, numai că teama şi zgîrcenia fură mai tari decît prudenţa, ceea ce făcu rău, căci instinctele de neîncredere ale zgripţuroaicei se deşteptară deodată, şi se păzi şi mai mult ca oricînd.

— Aşadar, urmă Malingre, la grădiniţa cu trandafiri ne vom socoti ca nişte tovarăşi cinstiţi şi, după ce vom termina-o, te las să alegi: sau să vii cu mine în Olanda, unde vom putea să ne cununăm şi să trăim liniştiţi la adăpost, mulţumită banilor noştri puşi laolaltă, sau, după ce ne vom împărţi averea să ne ducem fiecare de partea lui şi să ne orînduim viaţa cum ne-o plăcea. Şi, gîndindu-mă la a doua soluţie, care o să-ţi convină, poate, mai mult, ţi-am spus mai adineauri că nu mai avem decît cîteva minute de stat împreună. Ce zici de asta?…

Gillonne părea să cugete adînc şi pesemne că găsise ea vreun mijloc bun să scape de condiţiile impuse de Malingre, căci răspunse cu destulă bunăvoinţă, surîzînd:

— Zic că planul tău îmi convine din toate punctele de vedere, că voi face cum ai spus şi că la ora şapte voi fi la grădiniţa cu trandafiri, cu toată averea mea; cît despre propunerea ta de a ne căsători…

— Vom hotărî toate, după ce ne vom regla socotelile, zise Malingre. Vreau să te las să te mai gîndeşti.

— Vezi, frate! se gîndi Gillonne, adică să fie şi el sincer, o dată în viaţa lui?

— Deoarece totul e pus la cale, haidem să plecăm fiecare de partea noastră; n-avem timp de pierdut.

— Bine, zise Gillonne, plec eu întîi?

— Pleacă, dacă vrei…

— La revedere, pe diseară Simon!

— La ora şapte, Gillonne!

Baba deschisese chiar uşa şi era gata să iasă, cînd Simon o chemă.

— Ascultă, zise el, am uitat să-ţi spun că din minutul cînd vei pune piciorul afară din casă, doi oameni de-ai mei, de încredere, te vor urma ca umbra ta.

— Ah! făcu bătrîna, impresionată.

— Da, da, aşa că dacă, din întîmplare, ţi-ar veni poftă, plecînd de aici să apuci alt drum, decît acela spre Temple, unul din oamenii mei te-ar urma liniştit, pe cînd celălalt s-ar duce să-l înştiinţeze pe monseniorul, care s-ar pricepe el să te prindă.

— Demone! strigă Gillonne, exasperată

— Ce vrei? Iau toate măsurile din cauza averii tale, din care o parte e a mea. Îţi mai spun, dinainte, afară de asta, că dacă vei uita ceasul, şi am zis şapte, sau dacă ai uita numai să aduci banii, monseniorul iar ar fi înştiinţat la vreme şi într-un moment cînd eu aş fi la adăpost, şi acum, poţi să pleci!

Auzind cuvintele acelea, care-i probau că Malingre prevăzuse tot, Gillonne rămase împietrită o clipă.

În fine, stăpînită, învinsă, ea îşi plecă capul hotărîtă să se supună, dacă nu putea face altfel, dar rumegînd deja planuri nelămurite de răzbunare, cînd ar ajunge la adăpost de mînia contelui de Valois.

Voia să protesteze pentru buna sa credinţă şi de intenţia de a lucra cinstit, dar cuvintele i se stinseră în gît; nu putu să facă alta decît un gest de supunere şi ieşi ţeapănă, cu privirile rătăcite.

Malingre o urmări din ochi, apoi, rămas singur, cu o flacără de izbîndă în ochii lui mici, pătrunzători, se porni din nou pe un rîs îngrozitor, bîlbîind:

— Ah! ah! ah! Cum am jucat-o?… Ah! ah! ah!… N-o să-mi mai scape.





XXVI. UNDE E VORBA DE O LADIŢĂ, UN FLUIER ŞI O PĂLĂRIE.



Chiar în seara aceea, la ceasul hotărît, în sala de jos de la grădiniţa cu trandafiri, Malingre o aştepta pe Gillonne cu o nerăbdare amestecată cu siguranţă şi îndoială.

— Oh! va veni, şoptea el, va veni, sunt sigur… Ea simte că are nevoie de mine ca să fugă, şi apoi am şi speriat-o straşnic… Nu poate să nu vină. Hei! dar n-o fi chiar ea, acel ceva pe care-l zăresc acolo?… Da, zău, în sfîrşit!… O să ne reglăm socotelile.

Într-adevăr, Gillonne sosea la ora exactă la întîlnire.

Ea era învelită într-o mantie mare, neagră şi umbla încet, cu băgare de seamă.

Malingre îi ieşi înainte şi după ce intră, împinse zăvoarele de la poartă.

— Vezi, zise Gillonne, sunt exactă.

— Ştiam că ai să fii exactă, răspunse Malingre, rîzînd.

El părea foarte vesel… Gillonnei i se păru chiar că nu-l văzuse niciodată atît de vesel.

— Ai adus banii? întrebă Simon, cu oarecare îngrijorare.

Fără să zică nimic, ea desfăcu mantia şi arătă caseta destul de mare pe care o ţinea în braţe.

— Stai să te uşurez de ea… trebuie să fie greu de dus… mai ales, dragă Gillonne, pentru o femeie slabă ca tine.

Vorbind astfel, în ochi îi strălucea o flacără de poftă lacomă şi rîdea batjocoritor.

Îşi întindea ghearele ca să apuce lădiţa mult dorită, dar ea o strînse la piept ca o mamă care-şi apără un copil în primejdie şi zise:

— Nu, nu, o duc singură.

El nu stărui mai mult şi zise:

— Cum vrei, drăguţa mea! Voiam să-ţi fac un serviciu. Dar să nu stăm în grădină, să intrăm în casă! Vrei?

Fiind sigur că nu-i poate scăpa şi vrînd să-i dea curaj, trecu înainte.

Ea-l urmă supusă şi intră, la rîndu-i, în casă, chiar în sala aceea în care, pe vremuri, spionase şi o vînduse pe Myrtille. Cînd intră el, trase zăvoarele cum făcuse şi la poartă şi-şi începu explicaţia, zicînd:

— Înţelegi?… Trag zăvoarele pentru că nu se ştie ce se poate întîmpla.

Ea aprobă, nevenindu-i încă gîndul c-ar fi putut să cadă într-o cursă.

El se învîrtea vesel, de colo pînă colo.

— Stai, am să aprind o faclă… La vremea asta se înnoptează repede… Iată, acum ne vedem cel puţin… Ştii că-mi plac ochii tăi, dragă Gillonne?… Stai jos!… Dezbracă-te!… Aici, suntem ca la noi, acasă… Nimeni n-o să vină să ne deranjeze… Gîndeşte-te… în vizuina unei vrăjitori!… Brr! Nimeni n-ar îndrăzni să se apropie de casa asta!…

Şi el rîdea… şi rîdea… frecîndu-şi mîinile cu o bucurie grozavă.

Se aşezase destul de departe de femeie chiar în faţa ei şi, fie din întîmplare, fie cu premeditare, şedea chiar în faţa uşii, cu amîndouă mîinile pe mînerul săbiei, căci îşi luase o armă, cu bărbia rezemată pe mîini şi o privea rîzînd.

Rîsul acela ca o scîrţîială de osie neunsă începuse s-o îngrijoreze pe Gillonne şi, fără să ştie de ce, începu s-o neliniştească grozav.

Ea şedea jos, ţeapănă, pe marginea scaunului, uitîndu-se prin sala pe care o cunoştea mai bine ca oricine, cu o îngrijorare neexplicabilă, ţinîndu-şi caseta cu amîndouă mîinile, pe genunchi.

El o privea tot rîzînd şi o întrebă aşa, ca prin vis:

— Ai venit?

— Desigur! şopti ea, mirată. Nu ne învoisem aşa?

— Sunt tare mulţumit, răspunse el, vorbindu-şi mai mult propriilor lui gînduri, decît celor ce-i spunea ea.

— Şi eu sunt mulţumită, şopti Gillonne, fără să ştie tocmai bine cele ce zicea, atît de ciudată îi părea ţinuta lui Malingre.

„Să fi înnebunit oare?, se gîndi Gillonne. S-au mai văzut întîmplări de astea. Simon era ambiţios şi se prea poate că părerea de rău de pierderea situaţiei, de pe lîngă monseniorul Valois, umilirea trebuinţei de a fugi şi prăbuşirea visurilor lui… Dar, parcă, ne-am dat întîlnire aici, tocmai ca să fugim… poate că nu e prudent să întîrziem aşa.” Şi cu glas tare, femeia urmă:

— Dar spune-mi… eu nu-ţi văd comoara… cu toate astea pe a mea am adus-o… şi ar fi, poate, prudent să începem împărţeala cît mai iute.

— Comoara mea? zise Malingre, care păru că se deşteaptă dintr-un vis. N-am dezgropat-o încă.

— Ah! făcu Gillonne.

Şi ochii ei se înrăutăţiră, mîinile i se încleştară pe casetă, ca pentru a o apăra.

— Dar… nu face nimic, Gillonne mea, putem totuşi să verificăm ce e într-a ta… mă voi duce pe urmă s-o dezgrop pe a mea.

— De ce să nu te duci chiar acum, Simone? Astfel, vom face o singură operaţie.

— Nu te teme! Într-adevăr n-o să fie decît o operaţie. Ia să vedem caseta asta, frumoasă…

— Nu-ţi dau nimic pînă cînd n-oi aduce aici, în faţa mea, propria ta comoară.

— Cum, te temi pînă la atîta, de mine? Asta e rău… ştii tu?… Ţine punga pe care ţi-am arătat-o azi dimineaţă… uite ce frumoşi galbeni, Gillonne… Şi ştii? Am numărat-o! Vrei să-i vezi şi tu? E aur bun, de calitate bună, au greutatea… Sunt chiar cu efigiile regelui Philippe, Dumnezeu să-l ierte! dar care era un prost bătător de bani. Poţi să te uiţi Gillonne, poţi să-i verifici, să-i numeri! Eu nu sunt ca tine … am încredere.

La vederea aurului aceluia aşezat în faţa ei pe o masă, la îndemîna ei, Gillonne nu putu să reziste ispitei.

Ea dădu drumul lădiţei ca să-şi vîre degetele ascuţite în maldărul de monede care o fascinau şi începu să le privească, să le pipăie şi să numere.

— O sută? oftă cu voluptate Gillonne. Sunt o sută de monezi de aur.

— Nici una mai puţin! zîmbi Malingre. Le numărasem eu? Ce crezi? Hei!… E o sumă frumoasă… nu-i aşa?…

Apoi, cu o deznădejde grozavă, el urmă:

— Şi cînd te gîndeşti că jumătate din aurul acesta e al tău! Ce ai să faci cu toţi banii ăştia?

Într-adevăr, el părea atît de disperat încît ea simţi pierindu-i neîncrederea.

— Atunci Simone, dacă jumătate din aurul ăsta e al meu, pot să-l iau?…

— Îndată, Gillonne, după ce vom vedea şi ce e în caseta ta.

— Bine! mîrîi baba. Atunci du-te şi dezgroapă-ţi comoara, căci, îţi jur că atît timp cît n-o fi aici pe masa asta, n-ai să te atingi de casetă.

— Şi eu îţi spun că am să m-ating, urlă Malingre, care se repezi la ea cu pumnalul în mînă.

Dar, spre marea lui uimire, Gillonne lăsă să-i ia lădiţa fără mare împotrivire.

Şi, pe cînd Malingre, triumfător, punea lădiţa pe masă, zgripţuroaica se apropiase de fereastra din spatele ei şi, căutînd în sîn, scoase un fluier pe care-l duse repede la gură.

În vremea asta, Malingre căuta să deschidă preţioasa casetă, dar observă că era închisă cu cheia… Se apropie ameninţător de Gillonne şi zise cu vocea răguşită:

— Cheia!… Dă-mi cheia!…

Foarte liniştită, ea i-o azvîrli.

Dînsul o prinse în zbor şi o vîrî iute în broască. În clipa cînd era să ridice capacul, Gillonne îi zise liniştită:

— Înainte de a deschide, vrei să mă asculţi un minut? E în interesul tău, zise ea repede; gîndeşte că lădiţa e în mîna ta… Poţi aştepta o clipă.

Numai atunci el păru că observă atitudinea tovarăşei sale.

Pînă atunci, gîndul de a stăpîni comoara îl făcuse să piardă noţiunea lucrurilor. Avu impresia trecătoare că bătrîna îi pregătise vreo festă murdară şi toată atenţia i se încordă, ca să ghicească şi să zădărnicească cele ce femeia ar fi pus la cale.

Nu mai deschise caseta ci, trăgîndu-se de nas, după cum obişnuia sa facă atunci cînd se gîndea, răspunse cu glas batjocoritor:

— Voi aştepta cît vei voi, scumpa mea Gillonne… Vorbeşte! Avem vreme.

— Atunci, ascultă! Îţi închipui, cred, că te cunosc destul de bine, dragă Simone şi, cunoscîndu-te, am luat oarecare mici măsuri de prevedere înainte de a veni aici.

— Ia vezi frate!… Şi… care sunt acele precauţii scumpă Gillonne? zise Malingre, deja îngrijorat.

— Am să ţi le spun. Am pus să mă urmeze patru oameni, căci şi eu, Simone, am oamenii mei pe care-i am în mînă şi care-mi sunt supuşi orbeşte în unele cazuri. Oamenii aceia sunt prin apropiere şi, la întîia chemare cu fluierul acesta, se vor repezi încoace şi, cum sunt şi zdraveni, şi înarmaţi, orice împotrivire din partea ta ar fi deşartă.

— Bree! se gîndi Malingre, care se trăgea de nas din ce în ce mai tare, într-adevăr, ar fi trebuit să prevăd că ciuma asta o să ia măsuri să se apere.

Şi urmă tare:

— Da, dar înainte ca cineva să-ţi sară în ajutor, aş putea să vîr în tine vîrful lamei acesteia.

— Nu-i sigur… şi, apoi, dacă oamenii mei nu mă găsesc în viaţă, te vor zdrobi, fără milă… Ţi-o spun: omorîndu-mă te condamni singur la moarte… Ai vrut să-ţi legi soarta de a mea, am făcut ca tine: mi-am legat şi eu soarta de-a ta.

— Drace!… Are dreptate! se gîndea Malingre, trăgîndu-se mereu de nas.

— Şi nu s-a isprăvit, încă!… Dacă fluier de două ori din fluierul ăsta, unul dintre oameni aleargă pe dată la Temple şi-i cheamă pe oamenii monseniorului care pun mîna pe tine şi te dau pe mîna lui să facă el ce-o şti cu tine. În vremea asta, ceilalţi trei sosesc şi mă duc într-un loc sigur… Ei! Simone, am aranjat bine lucrurile?…

Tot ceea ce spunea era riguros, exact.

Într-adevăr, ea îl cunoştea prea bine pe Simon Malingre şi, plecînd de dimineaţă înfuriată, era încredinţată că Malingre ar putea să pună mîna pe ea şi s-o dea contelui de Valois, dacă nu i se supunea şi nu venea cu tot ce avea la întîlnirea fixată, la ora la care se înţeleseseră.

Şi de ce adică ţinea atît de mult Malingre ca să-şi aducă comoara? Ca s-o despoaie cu totul de bani. Asta-i părea vădit.

Pornind de la gîndurile acestea, lucrurile se simplificau pentru ea şi nu mai era vorba decît să-şi ia măsurile de apărare, să fie mai îndemînatică şi mai şireată decît el şi să-i facă întocmai, după cum şi el avea de gînd să-i facă, să-i ia absolut totul…

Chiar la palat, ea se învoise cu patru vlăjgani din garda contelui, care-i erau devotaţi, bineînţeles… pe cît le îngăduiau firea.

Şi, apelînd la devotamentul acela aţîţat de răsplata cîtorva monede de argint, iată ce obţinuse de la ei şi ce plan făcuse: Ea să se ducă la ceasul fixat cu toţi banii ei, urmată de oameni aceia, la grădiniţa cu trandafiri. Apropiindu-se de casa aceea, le-ar arăta un loc unde ar trebui să stea de pază şi dînsa ar intra singură. Acolo, în faţa lui Simon, ea şi-ar desface comoara, ar împărţi-o la nevoie, s-ar lăsa s-o jefuiască, apoi, cînd ar fi totul sfîrşit, cînd ar sosi momentul despărţirii, ar da alarma, oamenii ar sări asupra lui Simon şi, într-o clipă, l-ar lega burduf. După aceasta, ei s-ar retrage o oră.

Singură cu Malingre, legat straşnic, ea şi-ar lua averea, cum şi pe aceea a lui Malingre şi s-ar duce într-un loc ascuns cunoscut numai de ea şi pe care şi-l pregătise de mai multă vreme. O oră după plecarea sa, oamenii s-ar înapoia, l-ar lua pe Malingre pe umeri şi s-ar duce drept la conte, istorisind o poveste pe care le-o spusese dînsa şi, în urmă căreia, contele la sigur le-ar da o groază de bani, de data asta nu de argint, ci chiar de aur.

Iată ce închipuise Gillonne şi ce nu-i spunea lui Malingre.

Din nenorocire, ea nu prevăzuse că Simon şi-ar împinge îndrăzneala şi reaua credinţă pînă a nu-şi scoate banii la iveală şi lucrul acela neaşteptat, împreună cu frica de a vedea că i se smulge averea, precum şi cu zorul prea mare ce-i da, o făcură să se zăpăcească puţin şi făcu greşeala de a-i pomeni lui Malingre, de precauţiile pe care le luase.

Şi tot de aceea, văzîndu-se ameninţată, nu-şi chemase oamenii ei, căci tot gîndul tindea acum să-l facă pe Malingre să-şi dezgroape comoara… comoara aceea pentru stăpînirea căreia nu se temuse să se expună şi pe care voia ea s-o aibă, numai orice ar fi fost… răzbunarea-i fiindu-i asigurată.

Pe cînd îşi dădea explicaţiile, Malingre se trăgea tot mai tare de nas, ceea ce, la el, era semnul unui plan, pe care-l urmărea.

În vremea asta, Gillonne avu o idee pe care o crezu minunată şi pe care executînd-o, l-ar face, la sigur, pe Malingre să se hotărască să-şi scoată propria lui comoară. Aşadar, începu:

— Vezi, Simone, că sunt tot atît de şireată ca şi tine şi mai prevăzătoare chiar, decît eşti tu… Ţi-am dovedit că sunt cea mai tare şi ar fi primejdios pentru tine să încerci să mă înşeli sau să mă atingi, măcar, cu vîrful degetului.

— E adevărat! oftă Malingre plouat, eşti mai tare decît îmi închipuiam!

— Sunt încîntată să te aud vorbind aşa!… Acum, am să-ţi dovedesc că e mai bine să ne purtăm cinstit unul cu celălalt, să facem o împărţeală dreaptă şi cinstită a banilor noştri şi să ne despărţim prieteni. Vrei, Simone?

— Trebuie! zise Malingre oftînd.

— Ei bine! Eu îţi voi da o dovadă strălucită de cinstea mea. În urmă, cred că nu vei mai sta pe gînduri ca să-mi arăţi comoara ta.

— Ce vrei să faci? o întrebă curios Malingre.

— Am să-ţi spun…

Şi ea tăcu puţin ca şi cum cuvintele ce trebuia să le grăiască ar fi trebuit să-i jupoaie buzele.

— Iată!… O să deschizi caseta… cu toate că ştiu ce e în casetă pînă la ultimul sfanţ… Vom face două părţi egale (Doamne ce rău îmi este!) vei lua… (mă înăbuş) şi vei lua jumătate… (Maică Precistă… mor) care-ţi vine de drept.

— Ei aş! tresări Malingre, minunat de n-ar fi nimica asta, la care nu se aştepta. Acum? Îndată?

Şi făcu gestul de a deschide caseta.

Dar Gillonne, care nu era atît de moartă, cum zicea, îl opri repede, apropiind fluierul de buze şi strigînd:

— Un minut!… Un minut!… Vreau şi eu să număr… Apoi, mai sunt cei o sută de galbeni pe care i-ai pus pe masă, şi trebuie să iau jumătate din ei.

— Aşa-i! gemu Simon care părea dispus să-i facă toate concesiile. Ei bine, vino de numără cu mine.

— Vezi, frate!… Şi cine-mi spune că, fiind lîngă tine, n-o să-mi înfigi, pe furiş, pumnalul în burtă?

Zicînd aşa, ea arăta cu degetul pumnalul şi sabia cu care era înarmat Malingre.

— Ciuma dracului! se gîndeşte la toate, mormăi Simon.

— Nu!… Nu!… Nu sunt atît de posomorîtă… Uite, vezi tu perdeaua aia?… Da… aruncă-ţi acolo pumnalul şi sabia.

Malingre şovăi puţin, apoi, fără un cuvînt, el aruncă amîndouă armele în locul arătat de ea.

Atunci amîndoi se apropiară de masă. Ca să poată mînui aurul care o fermeca, Gillonne dăduse drumul fluierului afurisit, care rămăsese atîrnat de gîtul ei, cu un lanţ subţire.

Goliră mai întîi lădiţa, apoi, după ce numărară, începură să facă maldăre.

— Sper, zicea Gillonne, că asta e o probă de încredere… după asta nu te vei mai împotrivi să-ţi împărţi şi aurul tău.

— Ţi-o jur, răspundea Malingre, pe care nu-l costau scump jurămintele. Îţi jur că, după ce vom sfîrşi, mă voi duce să-mi dezgrop caseta mea.

Şi amîndoi urmară operaţia, tăcuţi, fiecare pîndindu-l pe celălalt, fiecare întîrziind cît mai mult cu putinţă, cu mînuirea aurului aceluia. Totul se petrecu aproape bine cît timp nu făcură altceva decît să numere.

Dar lucrurile începură să se cam încurce cînd ajunseră să-şi împartă banii. Gillonne începu să urle, pretinzînd că Simon îi şterpelise un fişic.

Malingre urla şi mai tare, îşi smulgea părul din cap, jura că dimpotrivă ea îl despuia şi îi şterpelise nu numai un fişic, ci… mai multe.

Amîndoi erau foarte mîniaţi, gesticulau, îşi aruncau priviri scînteietoare, păreau că au uitat tot ce-i pe pămînt şi stăteau gata să se ia la bătaie.

Operaţia împărţelii trebui să fie reîncepută. Dar din nou izbucniră urletele.

— Bandit! Hoţ! Îţi spun că mă furi! Iar mă furi… Nu te-am văzut eu? Uite, acolo… ai ascuns un galben. S-o luăm de la început, strigă Gillonne, împrăştiind fişicurile.

— Să reîncepem! Fie! ţipă Malingre. Dar bagă de seamă să nu mă furi ca adineauri că… Ah! L-am apucat!

Ce apucase?… Fluierul…

Malingre înadins împrăştiase fişicurile ca s-o necăjească pe Gillonne şi s-o zăpăcească.

Hipnotizată aceasta, la vederea aurului se înviorase încetul cu încetul şi căzuse în cursă. Uitînd orice prudenţă, Gillonne se aplecase, se culcase aproape peste masă luînd în braţe aurul, ca să nu se mai apropie Malingre.

În mişcarea aceea, fluieraşul atîrnat de lanţ se mişcă într-o parte şi-n alta.

Malingre, care n-o pierdea din ochi, întinsese mîna şi apucase fluierul.

Maşinal, Gillonne se dăduse înapoi. Simon trăsese de lănţişor care, nefiind tare, se rupsese şi fericitul fluier rămăsese în mîna lui.

— Ah! Ah! izbucni Malingre, triumfător, băgînd repede fluierul în buzunar, ce zici de asta, scumpa mea Gillonne? Acum cheamă-ţi păzitorii… Ah! ah! ah! Ai fi tu tare, Gillonne, dar eu sunt şi mai tare ca tine! ah! ah! ah…

Gillonne rămăsese încremenită.

Toate măsurile pe care le luase cu atîta pricepere, i se dărîmau într-o clipă.

Acum, era în mîna duşmanului ei cu mîinile şi picioarele legate.

Într-adevăr, acesta, după ce ascunsese fluierul, se repezise la pumnal şi la sabie, şi le luase înapoi înainte ca Gillonne să se fi dezmeticit.

— Ei bine, Gillonne, ce zici? Te ţin bine? Dar eu sunt băiat bun şi-am să-ţi dau o probă de încredere… Uite aurul care e acolo, iată! Poţi să-l numeri şi să-l pui la loc în casetă, te las să faci singură treaba asta. Vezi că am încredere în tine! Nu? Nu vrei? O să trebuiască să fac singur lucrul ăsta. Faci rău, vezi tu? e atît de plăcut să mînuieşti monedele astea, frumoase, de aur!

Şi, vorbind astfel, cu pumnalul într-o mînă, Malingre punea la un loc aurul în casetă, pe care o închidea, zicînd:

— Iaca, s-a sfîrşit. Vezi? Cînd omul e cu judecată, nu se ceartă.

Cu toate astea, Gillonne îşi venea în fire binişor şi se căznea să judece cu sînge rece starea primejdioasă în care se afla.

— Ia spune-mi, drăguţa mea, ţi-aduci aminte de ziua aceea, cînd ţi-am suflat cîţiva galbeni? Eh! eh! maldărul pe care-l vezi e mult mai considerabil decît acela, de atunci.

— Ai fi în stare, Simone, să-mi iei totul?

— Desigur, Gillonne, c-o să fiu în stare.

— Dar e cu neputinţă! Haide, lasă-mi cel puţin cîţiva galbeni. Dă-mi cel puţin banii de argint. Să-mi iei toată comoara? Dar, vrei să mă omori? Hoţule! Banditule!

— Eh! eh! poate chiar asta şi vreau.

— Ascultă, dragă Simone, e peste putinţă ca tu să vrei să mă ucizi în chip atît de îngrozitor. Eram doar prieteni, Simone. Trebuia să ne căsătorim. Ai uitat?

— N-am uitat! Eram foarte buni prieteni, aşa de buni, încît ai pus să mă aresteze şi să mă azvîrle într-una din cele mai întunecoase temniţe ale contelui de Valois, temniţă de unde nu trebuia să fiu scos decît ca să mă ducă să fiu ars de viu, spre marea ta bucurie căci tu-mi orînduiseşi execuţia aceea frumoasă.

— Hristoase, Dumnezeule! se gîndi Gillonne, mi se pare că mi-a sosit ceasul de pe urmă. El mi-a scăpat din mînă, eu n-o să mai scap dintr-a lui.

Şi urmă tare:

— Dar ai scăpat din temniţă, ai ieşit mulţumită mie, care am venit să te scot de acolo…

— Da, da! Cred şi eu, veniseşi să te bucuri de agonia mea şi să-mi smulgi taina ascunzătorii comorii mele. Şi dacă am ieşit din temniţă, e pentru că am fost mai şiret decît tine şi nicidecum de pe urma mărinimiei sau căinţei tale.

— Dar, Simone, nu era decît o glumă ca să te sperii, să te păcălesc. Doamne! acum nici nu mai poţi glumi cu prietenii.

— Bine! Să zicem că nu era decît o glumă cam ciudată, nu-i vorba e gluma pe care n-ai mai apucat s-o faci?

— Desigur că nu, scumpul meu Simon. Căci, în fond, te iubeam prea mult, ca să-ţi fac rău cu tot dinadinsul.

— Da, da, mă iubeai mult! Fără îndoială că pentru asta uite! nu mai tîrziu decît aseară, te-am auzit pe cînd mă denunţai monseniorului. Astfel că, dacă nu ştiam să-mi conduc barca, în dimineaţa asta aş fi în vreo temniţă zdravănă, iar tu ocupată să scormoneşti grădina asta ca să dai peste comoara mea.

— Îngeri, sfinţi, din Rai! Ştie tot! Sunt pierdută!

— Cred că ştii! gemu Malingre, rece. Voiai să pui mîna pe banii mei. I-am luat pe ai tăi, şi-i ţin bine! Voiai să mă dai pe mîna contelui, te ţin eu în mîna mea şi nu-mi vei scăpa.

— Păcătosule! Cîine! Afurisitule! Cum poţi să chinuieşti o femeie aşa!

— Tu, o femeie? O furie, ieşită din iad. Da!

— Ia seama la iadul de care vorbeşti… O să ajungi acolo, să arzi veşnic.

— Treanca-fleanca! Vom simţi mai tîrziu treaba asta. Ia să vedem, dulcea mea Gillonne, cum vrei să te ucid?

— Nu vreau să mor! Nu vreau!

— Vrei să te ard? E aici o vatră splendidă. Nu? Ai dreptate! Ar dura prea mult şi n-am vreme.

— Simone, dacă mă ucizi, voi fi răzbunată.

— Vezi, frate! Şi de cine?

— De oamenii care mă aşteaptă. Dacă nu mă văd ieşind înainte de miezul nopţii, vor intra ei în casă.

— Ei aş! Ştii că-ţi luaseşi bine toate măsurile! Dar lasă, nu-s încă unsprezece ceasuri. Înainte de sosirea lor, voi fi departe. Ia să vedem, dacă ţi-aş vîrî pumnalul în piept, ai spus-o singură, vremea trece… nu?… Ah! eşti cam dificilă… Dacă-i aşa, ca să sfîrşim, am să te spînzur. Da! o să fie mai lesne.

— Să mă spînzuri? Aici? bolborosi Gillonne, care mai nădăjduia încă în vreo minune.

— Aici, vezi bine!

— Dar n-o să poţi să mă spînzuri aici. N-ai nimic pentru lucrul ăsta, urlă nenorocita, care se gîndea: „Dacă vrea să mă spînzure, după cum zice, va fi silit să mă ducă în grădină şi atunci voi striga cît voi putea şi m-or auzi oamenii mei. Poate am să scap, aşa”.

Dar Malingre, ca şi cum ar fi avut putinţa să-i citească gîndul, îi zise, rîzînd:

— Nu, nu e nevoie să mergem în grădină, pentru asta. Nimeni nu te va auzi ca să-ţi vină în ajutor, căci nu vom ieşi de aici.

— Oh! demonul! murmură nenorocita. Îmi ghiceşte toate gîndurile.

Cu pumnalul mereu în mînă, Malingre se apropiase fredonînd de o perdea atîrnată în faţa unei ferestre şi trăsese perdeaua.

— Priveşte Gillonne, dacă nu sunt om chibzuit. Vezi ce funie frumoasă şi nouă ţi-am ales?… Eh! eh! M-a costat trei franci… Dar nodul ăsta? Nici chiar călăul nu poate face altul mai bun. Şi macaraua de sus, din tavan, pe care am pus-o chiar eu… Crezi că-i solidă? Dar belciugul de colo, de lîngă fereastră ca să agăţ funia cînd te vei legăna de capătul ei. Oh! n-am uitat nimic şi nu m-am uitat la cheltuială.

— Iartă-mă, Simone! Iartă-mă!

Drept răspuns, Malingre începu să cînte mai tare, ducîndu-se sa ia un scaun de lemn pe care-l aşeză în faţa funiei, zicîndu-şi: Aici voi sta destul de bine ca să văd cum o să se strîmbe de capătul funiei.

— Iertare! urlă din nou Gillonne, căzînd în genunchi.

Cu sînge rece, înţepînd-o cu vîrful pumnalului şi arătîndu-i funia cu degetul, Simon porunci:

— Mergi înainte!

Simţind înţepătura, Gillonne scoase un urlet groaznic, totuşi nu mişcă.

— Mergi înainte! repetă Malingre, vîrîndu-i mai adînc în piept vîrful armei.

Atunci, nefericita Gillonne sări în sus şi, despletită, zăpăcită, aproape nebună, se îndreptă spre funie de-a-ndărătelea, împinsă de vîrful pumnalului care o înţepa ori de cîte ori încerca să se oprească.

Şi Malingre cînta cît îl ţinea gura un cîntec macabru, în care era vorba tocmai de spînzurătoare, de călău şi de o funie bine unsă. Gillonne ajunse pînă la scaun.

— Suie-te! ordonă glasul poruncitor al lui Malingre, care trăsese perdeaua în urma lui ca şi cum s-ar fi temut ca vreun ochi indiscret să nu se bucure de acel spectacol îngrozitor, cu care voia să se desfete singur.

Ideea-i fu cît se poate de nenorocită căci, dacă nu trăgea perdeaua, ar fi putut vedea unul din dulapurile uriaşe care împodobeau camera, deschizîndu-se binişor şi o umbră ieşind repede de acolo, închizînd dulapul, sărind asupra casetei rămasă pe masă, apucînd-o şi, după ce sări, închizînd-o pe dinafară. Dar Simon era prea vesel şi prea ocupat în dosul perdelei ca să mai vadă cele ce am povestit cititorului.

În faţa nehotărîrii foarte de înţeles a Gillonnei, Malingre repetă, apăsînd vîrful pumnalului, cu ton poruncitor:

— Suie-te!

Şi femeia se sui pe scaun şi, ridicînd maşinal ochii spre cer, poate într-o ultimă rugăminte, văzu nodul funiei care se legăna încet deasupra ei şi scoase un geamăt îngrozitor, aplecînd repede capul ca să scape de nodul fatal.

Liniştit, căutînd ca un nebun, Malingre îi trecu nodul în jurul gîtului fără ca ea să aibă puterea să încerce vreo împotrivire, luă capătul funiei agăţată de cuiul pe care-l arătase, îl suci pe mîinile lui de mai multe ori şi se duse să se aşeze pe scaunul pe care şi-l pregătise, în faţă.

— Aşa! Acum să vorbim ca doi prieteni. Ţi-aduci aminte, scumpă Gillonne. Hei! Ce te-a găsit? Nu te mai răsuci atîta! Căţea, ce eşti!

O zguduitură puternică îi curmă insulta care era gata să-i iasă din gură, trîntindu-l jos pe un scaun, cu mîinile înfăşurate pe după frînghie, căreia nu-i dăduse drumul.

Iată ce se întîmplase:

În picioare pe scaun, cu capul trecut în laţ, sub impresia grozavă în care se afla, Gillonne simţise cum se sfîrşea încet, încet şi de frică leşinase.

Natural, corpul, fără putere, începuse să se legene, ceea ce motivase exclamaţia lui Simon: „Nu te mai răsuci atît!” Apoi, scaunul se răsturnase şi Gillonne se pomenise atîrnată de funia de care Malingre se agăţă fără voia lui.

Nenorocita Gillonne se spînzurase singură. Făcînd o sforţare, Malingre se repezi la pironul în jurul căruia el legă cît mai zdravăn frînghia care-i curma mîinile. Apoi, se aşeză în faţa corpului victimei sale şi o privi cu o bucurie sălbatică. Spînzurata se zbătea în gol. Degetele ei căutau să se agaţe instinctiv de nodul care o gîtuia, vinele ei se umflară, ochii îi ieşeau din orbite, limba-i atîrna din gura fără dinţi. Era înspăimîntătoare la vedere, şi această impresie i-o produse şi lui Malingre, căci acesta scutură din cap, zicînd tare, ca şi cum ea l-ar mai fi putut auzi:

— Cu toate astea aveam să-ţi spun multe lucruri… Pînă la ultima-ţi suflare, ai găsit mijlocul să mă păcăleşti? Dar asta va fi ultima dată… Hei!… Nu erai frumoasă nici vie, dar acum… eşti groaznică!… Uite, nici nu te pot privi. Şi, Malingre trecu de partea cealaltă a perdelei.





XXVII. SIMON MALINGRE TRECE DIN UIMIRE ÎN UIMIRE



Malingre îşi aşeză sabia şi pumnalul pe un scrin şi scoase de sub haine alt pumnal cu lama scurtă, dar foarte lată.

Pe cînd se îndeletnicea liniştit cu treaba asta, mormăia:

— Maimuţa îndrăcită, mi-a jucat renghiul şi-a murit înainte să-i fi spus tot ce aveam pe inimă! Lasă!… Mai bine să nu mă mai gîndesc. De azi încolo n-o să-mi mai joace astfel de feste… S-a terminat!… Acum, haidem să dezgropăm iute comoara şi să fugim! În curînd casa asta poate să-mi devină primejdioasă! He! he! Iată-mă şi cît se poate de bogat! Averea Gillonnei e frumuşică! He-he!…

Ideea averii Gillonnei îl făcu, natural, să-şi întoarcă capul spre locul unde pusese caseta.

Dar, rămase cu gura căscată, cu ochii holbaţi de mirare: caseta pe care o lăsase pe masă, cîteva minute mai înainte, nu mai era acolo.

Se frecă la ochi, ca pentru a se încredinţa că era treaz şi zise tare:

— Haide-hai! Nu dorm… Doar acolo lăsasem caseta!

Şi începu să scotocească peste tot, întorcîndu-se întruna şi fără voia lui, la masă, vorbind tare fără să bage de seamă, repetînd mereu:

— Cu toate astea am lăsat-o acolo… acolo… sunt sigur… nu dorm n-am înnebunit!…

Şi mereu îşi reîncepea cercetările în vreme ce începu să-l pătrundă o spaimă misterioasă de dispariţia aceea drăcească. Fără să-şi dea seama, începu să se teamă de a se mai apropia de perdeaua în dosul căreia o spînzurase pe Gillonne.

După cîtva timp de căutări zadarnice, spaima îl cuprinse într-atît, încît nu mai îndrăznea nici să privească perdeaua, în dosul căreia o vedea – în gînd – pe Gillonne rîzînd diabolic şi scoţînd o limbă lungă, lungă…

Şi gîndul că moarta se răzbunase furîndu-i comoara, se înrădăcină în creierul lui cu o tenacitate şi o putere atît de mare încît nu putu să nu şi-o manifeste în gura mare:

— Mii de draci! strigă el. Ai crede că sufletul păcătoasei a venit să mă fure chiar din ochi!…

Dar nu-şi sfîrşise fraza şi începu să tremure din tot corpul, părul i se făcu măciucă şi simţi că înnebunea de frică…

Într-adevăr, din dosul perdelei căreia îi întorcea spatele, neîndrăznind să se mai uite într-acolo, de după perdea o voce, chiar glasul Gillonnei, a Gillonnei pe care o spînzurase cu mîinile lui de un sfert de oră, începu să-i vorbească:

— Ai spus bine, Simone… Eu mi-am luat averea înapoi… Ah! ah! ah! nici moartea nu mă poate despărţi de aurul meu iubit, de comoara mea pe care-o iubeam mai mult ca pe orice… Poţi să tot cauţi, n-ai să mai găseşti nimic! Mi-am luat avutul. Ha-ha-ha!

Şi după rîsul acela, care i se păru într-adevăr drăcesc, el auzi zornăitul aurului. Nebun de spaimă, stupid de mirare, tîmpit de groază superstiţioasă, el zbieră deznădăjduit.

— Înapoi, năluco!… Dacă ţi-ai luat averea înapoi, nu-ţi mai datorez nimic… Lasă-mă… Mă duc să-mi iau avutul meu şi dacă vrei să fac rugăciuni pentru tine, ei bine! am să pun o parte din comoara mea, deoparte, pentru parastase… Dar, lasă-mă.

Şi se repezi spre uşă, o deschise cu mîna tremurîndă, se strecură afară, închise uşa cu cheia ca şi cum s-ar fi temut să nu fie urmărit de stafia aceleia pe care o ucisese. Şi, neputînd să răsufle, ud de o năduşeală rece, cu picioarele moi, Malingre se rezemă de uşă, nefiind în stare să facă un pas, cu o mînă ştergîndu-se pe frunte, cu cealaltă încercînd să-şi potolească bătăile inimii.

Dar nu şezu mult locului, sări, deodată, spaima punîndu-i aripi la picioare căci, de după uşă, prin gaura broaştei, vocea batjocoritoare a moartei îi striga:

— Comoara ta, zici?… Du-te, fugi, caută!… Dacă vei găsi-o…

Alergă, după cum îi poruncise moarta.

Şi atît îi era de mare zgîrcenia, încît nici nu-i trecu prin minte să fugă din locurile acelea, pe care le credea bîntuite de strigoi…

Moarta zisese: „Caută, dacă vei găsi”.

Şi singura frică pe care-o mai simţea acum, era să nu ajungă prea tîrziu.

Fugind spre colţul unde, în ajun doar, îşi îngropase lădiţa, Malingre ofta mereu:

— De n-aş ajunge prea tîrziu! De nu m-ar fi prădat, păcătoasa!…

Şi, scormonind pămîntul cu jungherul pe care-l ţinea în mînă, urmărit de teamă, repeta întruna aceleaşi fraze. Cu toate astea, săpase o groapă destul de adîncă!… I se părea că ar fi trebuit să fi dat de lădiţă.

Se temea îngrozitor să nu vadă apărîndu-i fantoma Gillonnei; i se părea că o să-i audă din nou batjocurile macabre şi vocea ei ironică, zicînd:

— N-ai să găseşti nimic!… Am luat-o!

Cu toate astea, el se încăpăţîna şi nu se gîndea să fugă. Era lac de năduşeală, făcea spume la gură, care i se schimonosea într-o strîmbătură îngrozitoare… dintre buzele subţiri şi decolorate îi curgeau balele, ochii îi ieşeau din cap. Era groaznic, acoperit de noroi şi de sînge, căci, în zorul pe care-l punea să scormonească pămîntul cu mîinile, se rănise singur. Era sfîrşit de puteri şi trebui să se oprească să mai răsufle căci se îneca. Cu toate astea, nu-i venea gîndul să fugă.

Îşi voia banii lui, cu orice preţ, de-ar fi trebuit chiar să cadă trăsnit peste lădiţa lui. Voia aurul şi… îl va avea!

Simon se odihni puţin, apoi îşi reîncepu munca încăpăţînată. Groapa era atît de adîncă încît era silit să intre tot în ea ca să poată săpa înainte.

Şi, cu toată groaza pe care i-o inspiră un astfel de gînd, trebui să recunoască şi să-şi zică… c-a ajuns prea tîrziu. Se opri, se aşeză cu picioarele atîrnîndu-i în groapă şi începu să plîngă.

— M-a prădat, păcătoasa!… Mi-a luat tot!…

Şi deznădejdea îi era atît de adîncă, atît de grozavă, încît nu se mai gîndea la altceva. Aşadar, cum repeta poate pentru a suta oară „Prea tîrziu!… păcătoasa m-a furat!”, o mînă îl apăsă pe umăr şi o voce batjocoritoare strigă:

— Eh! dar e chiar tovarăşul meu, Simon Malingre!… Dar bine, ce faci aici, la ora asta?

Malingre îşi îndreptă o privire tîmpită asupra noului sosit şi-l recunoscu pe Lancelot Bigorne.

Întîlnirea era supărătoare pentru el, căci Bigorne avea de răfuit o socoteală cu el, şi probabil că nu era să-l lase să-i scape o astfel de ocazie.

Totuşi, Simon era atît de prăpădit, încît nici nu se gîndi la lucrurile astea şi nici nu se miră că-l văzu acolo pe Lancelot Bigorne. Cu mintea numai la disperarea şi la ideea lui fixă, el arătă groapa şi zise jalnic: … „Păcătoasa m-a prădat!”.

— Ai fost furat, tovarăşe?… Dar, la dracu, nu e un motiv să urli ca un viţel la abator… Nu se scoală lumea din somn aşa, afurisitule!… Haide, ridică-te şi urmează-mă.

Cuvintele astea, spuse cu glas aspru, începură să-l dezmeticească puţin pe Malingre din amorţeala lui.

În sfîrşit, îl recunoscu pe Bigorne. Memoria începu să-i revină odată cu aducerea aminte, începu să i se trezească şi conştiinţa situaţiei primejdioase în care se afla. Se sculă după cum i se cerea, privind în juru-i ca să se încredinţeze dacă nu-i era cu putinţă să fugă.

Din nenorocire, avea de-a face cu om priceput şi Lancelot, avînd motive temeinice de a nu se încrede în el, îl ţinea bine de guler şi înainte chiar ca Simon să fi făcut vreo mişcare, îi luă pumnalul, zicînd:

— Dă încoace jucăria asta, aşa e sigur că nu se va întîmpla nici un accident. Acum, mergi înainte, de bună voie, dacă nu vrei să te împing cu vîrful săbiei mele.

Malingre trebui să se supună şi să se urnească din loc. Dar cînd văzu că Lancelot voia să-l facă să intre în sala unde o spînzurase pe Gillonne, spaima de stafie îi cuprinse mintea zdruncinată de emoţiile prin care trecuse şi se înţepeni pe picioare zicînd cu glas rugător:

— Nu, nu acolo!… Nu acolo!…

— Uite, frate! zîmbi Lancelot batjocoritor. Şi de ce adică… nu acolo?… Vom fi foarte în voie ca să stăm de vorbă! Grăind aşa, el deschise uşa, pe cînd Malingre se văita:

— Nu acolo… Ea mă aşteaptă… o să mă ia şi pe mine, după cum mi-a luat averea.

— Baţi cîmpii, cumetre! îl curmă Bigorne, care-l împinse de zor în odaie şi trase zăvoarele în urma lui.

După ce sfîrşi, Lancelot îl îmbrînci pe nenorocitul Malingre, care clănţănea din dinţi, pe un scaun. Apoi se aşeză liniştit în faţa lui şi zise netulburat.

— Acum… să vorbim. Dar nu căuta să-mi scapi, ar fi vai de pielea ta!… Orice fugă nu e cu putinţă, de altfel.

Suntem nevoiţi să spunem că bietul Malingre nici nu se gîndea la aşa ceva.

Malingre se aştepta să vadă apărînd stafia în orice clipă, să o simtă punînd mîna pe el şi fugind cu dînsul, drept în fundul iadului, unde desigur ea era chiar pe jar. Iată la ce gîndea Simon, dar Lancelot Bigorne nu putea să-i ghicească gîndurile.

— Ia spune-mi! începu Lancelot Bigorne. Tu eşti dracul? Cum? Te închid cu cheia la Curtea Minunilor şi te găsesc la Temple, unde soseşti la punct ca să faci să ni se zădărnicească o întreprindere care mă costase atîtea griji şi greutăţi, ca să nu mai vorbesc de primejdii. Ah! pezevenghiule, vrei să ne dai pe toţi pe mîna stăpînului tău? Dar ştii că eşti şarpe primejdios, bre Malingre?

Malingre nu răspunse… pentru că nici nu auzise. Era aproape nebun şi se gîndea întruna la fantasma lui. Neprimind nici un răspuns, Lancelot urmă:

— Deoarece ai jurat să ne pierzi, ceea ce ai face, la sigur daca ţi-aş da drumul, neavînd poftă să fiu omorît de tine, pentru că te am în mînă, am să-ţi sucesc gîtul ca unui pui de găină… sau, mai bine… nu. Am să te spînzur, chiar aici.

— Să mă spînzuri, aici? tresări Malingre, care auzise ca într-un, vis.

— Da, păcătosule! Aici chiar. În dosul perdelei aceleia!

Malingre începu să rîdă:

— Ei aş! Ce rîzi de asta?…

— Să mă spînzuri? urmă Malingre, care rîdea într-una. Asta nu!… Locul l-a luat altcineva înaintea mea! Ea e acolo… ea!…

— Bine! bine! Văd eu meteahna ta, zise Lancelot, care crezu că începe să priceapă.

Şi, sculîndu-se, se duse să tragă perdeaua. Dar Malingre îşi astupă ochii cu pumnii şi se aruncă la pămînt, văitîndu-se.

— Dracu să-l ia de fricos! scrîşni Lancelot. Ştiam eu, că-i e frică.

Şi, îndreptîndu-se spre Malingre, îl ridică în sus, îl întoarse spre perdea şi-i zise, arătîndu-i locul cu mîna:

— Uită-te, dacă nu-i acolo tot ce trebuie ca să te spînzur frumos.

Malingre privi, într-adevăr şi rămase cu gura căscată de mirare.

Funia era tot acolo, legănîndu-se deasupra scaunului care fusese dus la loc de o mînă misterioasă; numai Gillonne, pe care o lăsase spînzurată de funie… Gillonne nu mai era acolo.

Malingre se întreba întruna dacă în toate astea nu era vreo vrăjitorie?

— Haide! porunci cu asprime Bigorne. Mergi înainte…

Şi scena care se petrecuse între Malingre şi Gillonne reîncepu între ei. Numai că, de data asta, Malingre îi luase locul Gillonnei şi Lancelot Bigorne îl înţepă pe Malingre cu vîrful săbiei, şi-i arăta funia zicîndu-i:

— Mergi înainte!…

Ajuns pînă acolo, mizerabilul pierdu noţiunea lucrurilor. El văzu, simţi, în chip nelămurit, că Lancelot îi trecea pe după gît nodul fatal. Simţi o zguduitură şi o durere grozavă în ceafă şi începu să se legene prin aer, pe cînd, Lancelot Bigorne rîzînd, strîmbîndu-se, scotea nişte hi-han-uri, straşnice.



*

* *

Dar, Malingre nu murise şi Gillonne asemenea.

Lancelot Bigorne asistase, ascuns într-un dulap care împodobea sala de jos, la conversaţia lui Malingre cu Gillonne.

El era cel care, profitînd că Malingre era ocupat cu spînzuratul Gillonnei în dosul perdelei, şterpelise caseta.

El ieşise pe fereastră, se dusese la cealaltă fereastră, de la care privise la toată scena spînzurătorii. Tot el era cel care o încredinţase pe Gillonne lui Bourrasque, care o dusese într-o pivniţă vecină cu aceea în care se găsea închis Stragildo, pe cînd Riquet transporta în pod caseta atît de mult rîvnită de Malingre.

El era, însăşi, acel care se luase după Malingre şi după ce-l lăsase să sape mult şi bine, îl dusese în sfîrşit acolo unde se făcuse că-l spînzură ca să-l înspăimînte, apoi îl scosese de pe funie. Îl coborîse în pivniţă şi-l trîntise lîngă Gillonne, care desigur n-avea nici un zor de tovărăşia lui.



*

* *

Toate impresiile puternice care zguduiseră creierul nenorocitului Malingre, îl înnebuniseră. Spînzurarea Gillonnei, dispariţia casetei atît de plină de aur, lovitură prea grea pentru zgîrcit, ameninţările stafiei, propria-i spînzurare, după ivirea neaşteptată a lui Lancelot Bigorne, toate fuseseră tot atîtea lovituri pe care puţine minţi ar fi putut să le înfrunte şi sub care judecata lui se prăbuşise.

Cînd se deşteptă din leşinul în care căzuse, se pomeni în întunericul unei pivniţe, ca un fel de cavou. Mintea lui deja rătăcită, îl făcu pe Malingre să se creadă mort, şi-şi închipui că sufletul lui se deştepta pe lumea cealaltă. Cînd ochii i se obişnuiră cu umbra de-abia lămurită a temniţei sale, o văzu pe Gillonne care, înspăimîntată şi ea, se ghemuise într-un colţ şi-l privea cu un fel de teamă amestecată cu o satisfacţie sălbatică. Atunci judecata lui se zdruncină cu totul şi înnebuni de-a binelea.

În nebunia lui, locul unde se afla, cu răcoarea lui, fu pentru el purgatoriu, iar Gillonne… fantasma îndîrjită împotriva lui, care voia să-l tîrască în Iad. Începu să arate cu degetul spre Gillonne aiurînd:

— Uite-o!… Uite-o!… E groaznic!… Stafia!… Ce mai vrei cu mine?… Mi-ai luat toţi banii! Tot aurul meu iubit… Mi-ai luat viaţa… Acum, îmi vrei sufletul?… Hei!… Da, ca să-l duci Satanei?… Fugi!… Fugi! N-o să-mi iei şi sufletul… Nu! N-o să mi-l iei!…

La auzul vorbelor lui, Gillonne înţelese şi se îngrozi:

— E nebun! murmură ea. E nebun!… Doamne Sfinte! O să mă omoare… o să mă sfîşie… Nu vreau să stau aici… Nu! E prea îngrozitor!… O să înnebunesc şi eu.

Şi înspăimîntată, ea se repezi asupra uşii pe care o zgudui cu o putere grozavă, urlînd ca o bestie pe care o înjunghii.

Din nenorocire, ideile nebunului se schimbaseră. Acum îşi închipuia că trebuie să se lupte cu stafia. Unul din doi trebuind să învingă, şi mîrîia ghemuit în colţul lui:

— Ah! vrei să mă iei? Vrei să mă duci cu tine?… Dar, eu sunt un om tare!… Sunt mai puternic ca tine, eu… apropie-te numai!… Să te prind în mîinile mele, în gheare, şi vom vedea care e mai tare dintre noi doi; şi apoi o să trebuiască să-mi spui unde mi-ai ascuns banii… o să trebuiască să mi-i dai înapoi!… Aproprie-te, numai! Apropie-te, numai!

Şi, cum tocmai în clipa aceea, în culmea spaimei, Gillonne bătea în uşă cu amîndoi pumnii, urlînd, nebunul crezu că ea o să se azvîrle asupra lui şi se sculă deodată, o apucă pe nenorocită pe la spate, de gît, strigînd:

— Ah, te-am prins!… Acum te ţin bine!… Să vedem, care o să fie cel mai tare… Ah! ah! Aurul meu!… Unde e aurul meu?… Zici că e acolo?… Unde? Aici?… Da?… Bine, bine, aşteaptă să te strîng bine de gît că te cunosc eu… eşti în stare să mă înşfaci pe la spate, cînd voi săpa, ca să-mi găsesc aurul!… Ah! ah! ah! Ştiam eu bine o să te fac să mi-i dai înapoi… Ştiam eu că sunt mai tare.

Şi nebunul dădu drumul Gillonnei.

Dar, de data asta Gillonne murise, era sugrumată de Malingre, nebun, care-i înfipsese degetele, adevărate gheare, în gît. Fără să se mai ocupe de cadavru, nebunul se azvîrli pe burtă într-un colţ al pivniţei şi începu să zgîrie pămîntul cu unghiile. Pe cînd zgîria, mormăia mereu:

— E aici aurul meu… aici l-a ascuns ea… Ah! ah! ah! cum am silit-o să vorbească… Dar trebuie să caut… să mai sap pămîntul… E tare!… Foarte tare!… Dar ce-mi pasă, e pentru aurul meu, pe care o să-l găsesc.

El scobea într-una. Degetele-i erau însîngerate, dar nu băga de seamă, nu simţea nimic.

Cu toate că parcă-şi dădu seama că treaba nu mergea iute, luă un ciob de sticlă pe care-l găsi la îndemînă şi începu să scobească înainte zicînd:

— Merge!… Merge mai bine!… Merge mai iute!

Multă vreme scobi aşa, cu înverşunare.

Pămîntul umed se scobea lesne. El îl azvîrlea în dreapta şi în stînga, unde nimerea. Sfîrşise prin a face nu o gaură ci o adevărată groapă şi un multă vreme găuri pămîntul, mormăind:

— O să-mi găsesc eu banii… o să-i găsesc.

Deodată se opri şi rămase întins cu faţa la pămînt în groapa pe care o săpase chiar el. Murise.





XXVIII. IDEEA LUI BURIDAN



După ce aruncase la picioarele ducelui Egyptului sacii cu bani ai lui Stragildo, Jean Buridan plecase de la Curtea Minunilor. Simţea un fel de uşurare că se scăpase în chipul acela de nişte bani care erau preţul atîtor crime! E drept că Bigorne rămăsese cu banii luaţi.

Dar tînărul îşi făgăduia să-l despăgubească de pierdere, pe cît îi sta în putere. E tot atît de adevărat că-i lăsase pe cei trei tovarăşi fără parale, fără pic de mîncare, dar era plin de încredere în imaginaţia celor trei cumetri şi nu se temea că au să moară de foame.

Buridan se îndreptă deci, şi se îndreptă încet spre poarta Pictorilor. Acolo descălecă şi aşteptă liniştit şi surîzător ca să sosească ora cînd se deschideau porţile. Buridan zîmbea pentru că în mintea lui răsărea o figură care-i era foarte scumpă. Vremea trecu fără ca să bage de seamă, mulţumită convorbirii pe care o avu în gînd cu Myrtille. În sfîrşit, se făcu ziuă.

Buridan încălecă iar şi, fără să se păzească, trecu poarta; păzitorii aveau ordin să aresteze orice cavaler care li s-ar părea suspect. Dar auziseră vorbindu-se de căpitanul Buridan cu atîta groază că şi-l închipuiau ca pe un bandit cu barba mare, rău îmbrăcat, cu înfăţişarea grozavă. Nu puteau crede că gentilomul acela atît de elegant, atît de surîzător şi care le zicea bună ziua cu atîta prietenie, să fie sălbaticul răzvrătit care, după ce ţinuse cap trupelor regale, fugise tocmai de la Curtea Minunilor. Deci, Buridan trecu foarte liniştit.

În lumina soarelui care răsărea, el înaintă fericit spre cîmpie, lăsînd în dreapta dealul Faucon unde se înălţa spînzurătoarea şi îndreptîndu-se la trap spre celălalt deal, care se înălţa în zare, acoperit de verdeaţă. Acolo era Montmartre!

Chiar la Montmartre se ducea şi Buridan. Simţea nevoia să revadă pe Myrtille, cum simte omul trebuinţa să respire un aer curat după ce a fost multă vreme închis. Nu că Buridan ar fi fost sau s-ar fi crezut sentimental. Dimpotrivă, i se părea că iubirea ţinea loc puţin în toate actele vieţii lui. În realitate, Myrtille era asociată la toate întîmplările, chiar acelora de unde ea părea că lipseşte; ea era ţinta gîndurilor lui, restul nu era decît completarea subiectului. Aşadar, inima zvîcni puternic cînd începu să suie povîrnişul, trăgînd calul de căpăstru şi ridicînd ochii spre cele cîteva căsuţe mizerabile, care se clădiseră acolo, numai pentru că se aflau pe o înălţime.

Pe vremurile acelea încă barbare, oamenii îşi clădeau locuinţele pe coline ca să vadă de departe dacă se apropia vreun duşman, care putea să le cadă oricînd în spate.

La Montmartre nu era încă nici o mînăstire. Numărul locuitorilor cătunului urca la vreo treizeci.

Cu toate că nu ştia exact unde le era locuinţa, Buridan, era sigur c-o să le găsească repede pe Mabel şi pe Myrtille, adică pe mama şi pe logodnica lui. Cum suia, obosit, o formă albă şi uşoară sări dintr-un frunziş şi, Myrtille, apucîndu-l de gît, strigă veselă:

— Bună ziua, boier Buridan! Bine ai venit şi pe dealul ăsta!

Buridan rămase uimit şi-şi strînse în braţe logodnica, fără să poată scoate un cuvînt. Numai atunci îşi dădu seama cît o iubeşte. Aproape în acelaşi timp apăru şi Mabel – Anne de Dramans – întinerită cu douăzeci de ani şi, după ce se bucurară toţi trei, se suiră pînă în vîrful colinei.

— Vezi stînca aceea? zise Myrtille! Acolo locuiesc.

— Cum aşa?

— Vrea să zică că acolo îşi petrece zilele, privind spre Paris! îl lămuri Mabel.

Toţi trei erau fericiţi pe cît pot fi nişte fiinţe omeneşti.

Ajunseră repede la o căsuţă; o masă bună fu repede orînduită şi Buridan, gîndindu-se că-şi lăsase tovarăşii fără de mîncare, să aşezară la masă rîzînd, căci în minte începură a i se năzui şmecheriile extraordinare pe care le va fi punînd la cale Bigorne ca să capete de ale mîncării.

Buridan venise la Montmartre ca să se odihnească. Deci, el îşi îndepărtă din minte orice gînd care-l putea întrista, hotărît să aibă o zi de completă fericire sub ochii drăgăstoşi ai mamei şi ai logodnicei sale. De aceea, cînd Mabel după două ore, îi vorbi de a organiza plecarea lor, el amînă pe a doua zi orice hotărîre. Seara i se făcu un culcuş în una din cele două odăi care formau toată locuinţa, şi culcuşul acela era făcut din fîn proaspăt, peste care cele două femei se căzniră să-i facă un fel de pat. Buridan dormi ca un rege.

Zicem ca un rege: aşa se asemuia el.

În realitate, în noaptea aceea regele nu dormi deloc, în patul lui regal; el îşi plîngea fericirea pierdută şi se lupta cu durerea, cu ura, cu răzbunarea, cu toate nălucirile nefericirii şi ale deznădejdii năpustite asupra lui.

A doua zi, Mabel îi pomeni iarăşi de plecare.

Dar Buridan lăsă la o parte această chestie.

Să plece! Să-i lase în urmă, în temniţă, pe Philippe şi pe Gautier… fraţii lui?… Nu! El nu putea face o faptă ca asta.

Se gîndea să se reîntoarcă la Paris. Dar, din oră-n oră, întîrzia clipa despărţirii care nădăjduia că va fi cea din urmă!

Ziua aceea trecu, apoi cea de-a doua. Mabel era cît se poate de mirată.

Myrtille găsea că viaţa aceea era neasemuit de frumoasă, însă pe fericirea ei se lăsa ca un fel de umbră, cînd se gîndea că se va despărţi pentru totdeauna de tatăl ei.

În fundul inimii, nădăjduia că Marigny îşi va schimba părerile şi că se va împăca cu bărbatul ei, căci în gîndul ei Buridan îi era chiar soţul.

În sfîrşit veni şi clipa cînd Buridan trebui să mărturisească că nu putea să părăsească încă Parisul.

Mabel îl întrebă: pentru ce nu putea pleca?

— Dar, scumpă mamă, zise Buridan îmi spui să fugim, să ne ducem să ne refugiem într-o provincie îndepărtată sau chiar în străinătate, în fundul Bourgundiei, de pildă…

— Îţi vorbesc de Bourgundia pentru că eşti născut acolo. Dar, dacă-ţi place mai mult altă ţară…

— Nu, dacă e vorba să… fugim, ne vom duce… unde vrei. Dar… avem bani? Trebuie să-i găsesc.

Mabel zîmbi. Îl luă pe fiul său de mînă şi îl duse pînă la o ladă de pîine, al cărei capac îl ridică şi-i arătă ascunse sub nişte zdrenţe două lădiţe pline de bijuterii şi de aur. El scoase un strigăt de bucurie şi-şi umplu buzunarele.

— Bigorne şi cu Guillaume or să fie fericiţi, căci o să-i iau cu mine tovarăşii mei, mamă. Au fost alături de mine în toate primejdiile…

— E drept. Şi apoi sunt destul de bogată pentru toţi. Dar, în sfîrşit, vezi că nimic nu ne opreşte de a pleca. Anunţă-i pe prietenii tăi să vină aici, şi să plecăm.

Buridan o lua pe maică-sa deoparte şi-i zise:

— N-am să plec pînă cînd nu-i voi scăpa pe Philippe şi pe Gautier d’Aulnay.

Mabel tresări. Buridan urmă:

— Iartă-mă, mamă, că-ţi reamintesc lucruri grozave cu aceste două nume. Dar, dacă aş pleca pe cînd aceşti doi oameni trebuie să moară, dacă aş pleca fără să fi încercat imposibilul ca să-i scap, mi se pare ca nici eu nu voi mai putea trăi.

— Du-te, dar, fiul meu! zise Mabel, suspinînd.

— Mai e ceva, zise Buridan. Trebuie să-ţi vorbesc de tatăl şi de mama Myrtillei…

— Enguerrand de Marigny? întrebă Mabel.

— E arestat!…

— Marguerite de Bourgogne?

— Arestată şi ea!…

Mabel îşi ridică ochii spre cer. O ultimă umbră de ură şi de răzbunare satisfăcută se strecură pe faţa ei, ca un foc care se stinge şi răspîndeşte în beznă o ultimă licărire, apoi cu sînge rece, fără să simtă vreo mirare de îndoita şi marea întîmplare, ea-l întrebă pe Buridan, cum se petrecuseră lucrurile.

Buridan istorisi despre Marigny ceea ce-i istorisise Tristan, adică cum primul ministru căzuse victima urii contelui de Valois.

Buridan pronunţă acel numele de Valois tremurînd, dar Mabel rămase nepăsătoare.

În privinţa reginei, Buridan povestise cum voise să-l scape pe Marigny, cum se dusese la Turnul Nesle, cum regele – prevenit de Stragildo – auzise cuvintele lui acuzatoare şi destăinuirile Margueritei.

— Fatalitate! murmură Mabel, după cum zisese şi Buridan. Cincisprezece ani, am visat, am combinat planuri de răzbunare care pînă la urmă fiecare mi se părea himeric. Şi întîmplarea, pe căi absolut naturale, a lovit-o pe Marguerite. A fost lovită cum voiam eu să fie! În locul unde doream eu să i se întîmple nenorocirea. Şi lovită… de cine?…



*

* *

Mabel rămase cîteva minute adîncită în gînduri întunecate şi amare.

Apoi, tributul acela plătit stării care ne cuprinde întotdeauna în faţa întîmplărilor a căror legătură n-o cunoaştem, ea se întoarse spre fiul său.

— Nu-mi închipui că vrei să-l mai scapi pe Marigny?

— Nu, mamă. Am făcut tot ce trebuia şi ce puteam. Cred că în acest moment nici o putere de pe lume nu l-ar putea opri pe rege de a se răzbuna pe omul acesta!… Cu toate astea…

— Ce? zise Mabel.

— Nimic, mamă. Voi aştepta desfăşurarea întîmplărilor!

— Şi regina? întrebă Mabel. Vrei s-o scapi şi pe ea? Pe aceea care n-a avut un sentiment matern, nici o licărire de simplă milă pentru Myrtille… care a urît-o veşnic pe fiică-sa, pentru că fiica îi era rivală!

Buridan se înfioră.

— Lasă să judece dreptatea dumnezeiască, urmă Mabel. Altfel, aş crede că şi tu vei fi lovit de acelaşi trăsnet, care a fulgerat-o şi pe Marguerite.

Buridan îşi plecă capul şi murmură:

— Cît o să mai sufere Myrtille…

— Nu-i spune nimic, şopti repede Mabel. Mă însărcinez să-i vestesc eu, cînd o fi nevoie, moartea lui Marigny şi a Margueritei.

— Ce sfîşietor lucru pentru ea!… Să afle că tatăl şi mama ei au murit în chinuri… Şi, prevăd, chinul va fi groaznic!

— Ea nu va şti nimic, zise Mabel liniştită. Voi întinde un văl asupra acestei scîrboase tragedii, de unde nu voi ridica decît un capăt. Myrtille va pleca de aici îndurerată, fără îndoială, căci a păstrat cea mai drăgăstoasă amintire aceluia pe care-l numea Claude Lescot, dar nu va cunoaşte niciodată cum şi de ce tatăl ei a murit. Cît despre regină, i-am cercetat inima şi… slavă Domnului n-am descoperit nici o urmă de milă, din dragostea adîncă, filială de care mă temeam. Myrtille de-abia mai admite că regina poate să-i fie mamă. Va fi lesne să-i probez că mama sa a fost vreo damă nobilă, moartă cînd a născut-o. Şi, apoi, e şi povestea… pe care o susţinea Marigny. Restul nu va mai fi pentru ea decît un vis.

Buridan admira cu o groază ascunsă înlesnirea cu care mama lui inventa minciunile. E drept că acele minciuni aveau un scop nobil.

Dar, nu e mai puţin adevărat că tînărul era zăpăcit de acel fapt.

El se gîndi că, în atîţia ani de chin, nenorocita fusese nevoită să se obişnuiască cu prefăcătoria. Apoi nu se mai gîndi la aceasta.

Se hotărî ca Mabel şi cu Myrtille să mai locuiască în căscioara unde erau puţine perspective de a fi descoperite. Şi, de altminteri, acum nu mai era decît un om care ar fi putut avea ideea sau dorinţa de a o regăsi pe Myrtille; acela era contele de Valois.

— Şi despre acela, zise Buridan hotărît, am un gînd!

Mabel, caută în zadar să afle care ar putea fi acel gînd.

Acum trebuia să o facă pe Myrtille să primească o nouă despărţire şi Mabel se temea ca tînăra fată, zdruncinată de atîtea încercări, să nu fie lovită şi mai adînc de data asta.

Buridan se mulţumi să zîmbească.

Şi, într-adevăr, la cele dintîi cuvinte pe care le spuse despre arestarea lui Philippe şi Gautier, curajoasa fată exclamă îndată:

— Trebuie să-i scăpăm! Sunt prietenii tăi. Ţi s-au devotat. Dacă am pleca, părăsindu-i, ar fi să se întindă o umbră funebră asupra vieţii noastre fericite!

Buridan o strînse la piept pe logodnica lui, aruncînd o privire de triumf mamei sale. Cînd sosi clipa despărţirii, Mabel fu cea care se arătă mai puţin curajoasă şi, e foarte simplu: era mamă.

În fine, după multe făgăduieli de a fi prudenţi, după multe sărutări şi lacrimi, pe la asfinţitul soarelui, Buridan plecă şi începu să coboare povîrnişurile Montmartre-ului, ca să ajungă la Paris înaintea închiderii porţilor.

El se întoarse în nenumărate rînduri să privească pe cele două femei care, lîngă stînca pe care i-o arătase Myrtille, îi făceau semne de adio.

Apoi ele dispărură din privirile lui, în dosul vîrfurilor castanilor şi stejarilor. Atunci Buridan încălecă şi plecă în goană.



*

* *

În clipa aceea, cineva care era ascuns într-un tufiş, un bărbat care-l văzuse venind şi-i observase fiecare gest, se ridică, apoi ieşi din tufiş, înaintă pînă la cărarea pe care trecuse Buridan şi-l privi cum se îndepărta.

Acel om se rezemă pe un băţ, o ramură groasă pe care o tăiase dintr-un pom şi care trebuia să-i servească mai mult să se apere decît ca să se reazeme, căci era sprinten şi puternic. Era îmbrăcat, ca toţi ţăranii, cu zeghe strînsă la brîu cu o curea. Faţa lui era posomorîtă. Privea cu foc în urma tînărului care pornise la trap şi care dispăru în depărtare. Atunci se întoarse spre cătun şi începu să rîdă şoptind:

— Îi am în mînă!… Pe toţi, pe toţi!…



*

* *

Sosirea lui Buridan la grădiniţa cu trandafiri fu primită de cei trei tovarăşi cu aclamaţii entuziaste.

Guillaume, Bigorne fură cît pe ce să-l înăbuşe strîngîndu-l în braţe.

Apoi îi puseră fel de fel de întrebări, la care Buridan se mulţumi să răspundă că nu putuse să se împotrivească dorinţei de a se duce la Montmartre.

— Ce spuneam eu? strigă Bigorne. Nu v-am spus-o, mai adineauri?… Guillaume îşi smulgea părul din cap în faţa unei plăcinte minunate. Riquet nu mai voia să bea… „S-a sfîrşit! N-o să-l mai vedem niciodată pe Buridan! L-au prins! O să-l spînzure, au să-l jupoaie, o să-l facă terci!…” Eu ziceam: „El e la Montmartre, mă prind pe capul meu”.

— Plăcintă?… Vinuri?… făcu nedumerit Buridan, care abia atunci observă că masa era plină de mîncăruri şi de băuturi. Îmi ziceam eu că… nu sunteţi oameni să vă lăsaţi să muriţi de foame şi de sete! Doar sunteţi maeştri în meseria… furtişagului. Dar, s-a sfîrşit cu furtişagurile, scumpii mei, bravii mei tovarăşi! Ne-am îmbogăţit! Iată… aur! Şi el începu a-şi goli buzunarele pe masă.

Bigorne dădu din umeri.

Guillaume şi cu Riquet îl priviră dispreţuitori.

— Ce-i? făcu Buridan şi mai nedumerit.

— Pff! făcu Bourrasque. Tu numeşti asta bogăţie?

— Zi-i mizerie! urmă Riquet.

— Hei! Aţi înnebunit… sau v-aţi îmbătat? făcu Buridan. Priviţi, mai mult decît am avut vreodată chiar cînd l-aţi jefuit pe prefect.

Drept orice răspuns, Bigorne se duse să ia lădiţa Gillonnei, pe care o goli pe masă, apoi lădiţa lui Malingre, pe care de asemenea o goli.

— Ce-i asta? zise Buridan încruntînd sprîncenele.

— Malingre şi Gillonne! răspunse Bigorne.

Deodată, Buridan pricepu.

— I-aţi prins pe amîndoi mizerabilii? zise el, încîntat. Ah! aceştia au să-mi plătească tot!…

— S-a făcut deja! îl linişti Bigorne.

— Cum aşa?…

— Da. Au venit aici, să-mi spună că li s-a urît cu galbenii şi cu libertatea lor. Atunci, ca să nu-i supăr, le-am luat lădiţele pe care mi le ofereau, şi pe ei i-am închis în pivniţă, alături de Stragildo.

Buridan căzu pe gînduri cîteva clipe.

— Cei doi păcătoşi vor fi destul de pedepsiţi prin pierderea banilor. Să-i ţineţi închişi încă cîteva zile şi apoi, cînd n-o mai fi nici o primejdie pentru noi, putem să le dăm drumul, dăruindu-le şi cîţiva galbeni.

— Să le dăm drumul? făcu Bigorne. Zadarnic… au fugit…

— Ce zici? întrebă Buridan.

— S-au dus pe lumea cealaltă. Şi-au făcut singuri dreptate. S-a sfîrşit. Malingre şi Gillonne locuiesc acum împreună cu stăpînul lor Satana. Hi-han! Amin!…

Şi Bigorne îi povesti în cîteva cuvinte întîmplarea groaznică care le fu dat s-o păţească Gillonne şi Malingre şi încheie spunînd că cele două cadavre fuseseră îngropate într-un maidan de lîngă grădiniţa cu trandafiri.

— Buridane, se amestecă atunci Guillaume, îngrijorat, n-o să mai spui că şi aurul acesta-i pătat de sînge, ca al lui Stragildo?…

— E o moştenire! strigă Bigorne. Gillonne şi Malingre m-au lăsat moştenitor. Sfinte Barnabé, ăsta e ban cîştigat cinstit! N-o să aibă o leţcaie popa de la Sfîntul Eustache.

Buridan începu să rîdă.

— Haidem zice el, trebuie să vorbesc cu Stragildo acum. Mi-a venit o idee, care, poate o să ne ajute să-i scăpăm pe nenorociţii noştri prieteni.

— Şi nădăjduieşti, spuse Guillaume, că Stragildo o să te ajute?

— De voie sau de nevoie, da!…

— Să-ţi vedem ideea, vorbi şi Bigorne, care, în vremea asta îşi orînduia galbenii în casetă.

— E foarte simplă! îl linişti Buridan. Vreau să mă servesc de Stragildo ca să ajung pînă la guvernorul de la Temple… la contele de Valois! adăugă el, oftînd. Odată ce voi fi în faţa lui Valois…

— Şi… te-ai duce la Temple? se-nfioră Bigorne.

— Sau ar veni contele aici! completă, cu sînge rece, Buridan. Odată ce-l am în mînă, ştiu ce trebuie să-i spun ca să-l hotărăsc să le înlesnească fuga lui Philippe şi lui Gautier.

— Bine! pufni Bigorne, tot neîncrezător. Pentru un bacalaureat, ideea nu e rea. Dar cum avem să-l hotărîm pe Stragildo? Prevăd că el va fi trimis în ambasadă la Temple, căci te bizui pe încrederea pe care Valois trebuie să aibă în acest om?

— Acest aur îmi va servi ca să-l hotărăsc, zise Buridan arătînd lădiţele.

Guillaume, Riquet şi Bigorne, scoaseră un singur strigăt de protestare.

— Fiţi liniştiţi, zise Buridan, nu v-am spus decît o parte din ideea mea.

Asigurarea lui însă nu-i linişti deloc pe cei trei tovarăşi.

Dar, fără să ţină seamă de bocetele lor, Buridan se coborî în sala de la parter, luă cheile de la pivniţă şi o lanternă şi coborî scara în subsol. Ajunse la uşa pivniţei, unde fusese închis Stragildo şi ascultă un minut. Nu auzi nici un zgomot. Atunci, scoţîndu-şi pumnalul, intră.

Un strigăt grozav îi scăpă:

Pivniţa era goală!





XXIX. PIVNIŢA DE LA GRĂDINIŢA CU TRANDAFIRI



Ce devenise Stragildo? O s-o spunem în cîteva cuvinte. El fusese închis în pivniţa învecinată cu aceea unde Simon Malingre şi Gillonne trebuiră să-şi termine zilele aşa de trist.

Pivniţa aceea nu era deloc orînduită ca să servească drept închisoare.

Era un beci absolut obişnuit care, de obicei, servea drept un fel de depozit provizoriu.

Acolo se puneau, claie peste grămadă, toate obiectele care erau stricate sau de reparat: vase de bucătărie, fierărie veche, diferite unelte, o mulţime de lucruri ciudate. Singura sa particularitate era că n-avea ferestruie, astfel că Stragildo, care fusese închis acolo, nu primea aer şi lumină decît prin crăpătura de sub uşă. Dacă lumina şi aerul nu pătrundeau decît foarte greu, în schimb, zidurile erau destul de groase şi pivniţa destul de adîncă, zidită în fundul unei galerii sau, mai bine zis, a unui fel de drum lung şi îngust, pentru ca prizonierul închis acolo să-şi poată face cheful şi să strige cît l-o lua gura, fără să rişte să fie auzit. În primele ceasuri ale întemniţării lui, Stragildo, care se deşteptase din leşinul provocat de cei doi pumni ai lui Bigorne, nu pierdu vremea să se jelească şi privi situaţia cu sînge rece.

În primul rînd căută un mijloc de a evada.

Inspectă cu de-amănuntul locul care-i servea drept închisoare şi îndeosebi uşa, fără îndoială. Inspecţia fuse făcută mai mult pe pipăite decît prin văzute. Cu toate astea, îi fu îndestulătoare ca să-l încredinţeze pe îmblînzitorul de fiare al Margueritei de Bourgogne de inutilitatea unei încercări de evadare.

Zidurile erau prea groase, afară de o despărţitură, care da în pivniţa vecină unde erau închişi Malingre şi Gillonne.

Despărţitura aceea era subţire şi trebuie să fi fost făcută mai tîrziu ca să despartă în două, pivniţa aceea prea mare.

Pipăind cu îngrijire despărţitura de jos în sus şi-n toate direcţiile, descoperi, pe ici pe colea, cîteva găuri, destul de mari ca să-i încapă mîna. Cît despre uşă, ea era de stejar, masivă, cu o broască enormă şi, cu toate că scîndurile erau cam atinse de umezeală, totuşi destul de solide. Din partea aceea nu era nimic de nădăjduit, nici de încercat. Mai rămînea despărţitura, de care am vorbit. Dar, admiţînd că ar fi putut-o dărîma în parte şi ar fi putut trece dincolo, la ce i-ar fi slujit? Ar fi schimbat doar temniţa şi atîta tot. După prima încercare de activitate, în faţa năruirii cercetărilor sale, Stragildo fu cuprins de o descurajare adîncă şi stupidă. Prăpădit, se ghemui pe un maldăr de lucruri ciudate, care erau trîntite într-un colţ al temniţei, şi rămase acolo, cu capul în mîini, cu creierul gol, căznindu-se să afle un mijloc de fugă, dar negăsind nici unul.

Trecură, astfel, două zile lungi, de moarte, fără să fi putut să schiţeze măcar un plan oarecare.

A treia zi uşa pivniţei vecine se deschise.

El auzi ca zgomotul înăbuşit al unui corp trîntit jos, şi uşa se închise iar.

După ce uşa fu închisă, el auzi nişte gemete, urmate de ameninţări şi blesteme.

Parcă toate veneau dinspre despărţitură şi pricepu că vecinul trebuia să fie rezemat de zidul acela.

Prima mişcare a lui Stragildo fu să intre în legătură cu noul venit, oricine ar fi fost el. O idee subită îl opri în minutul cînd era să deschidă gura şi, cu paşi înăbuşiţi, fără zgomot, ţinîndu-şi suflarea, se apropie de zid ca să audă şi să vadă mai bine, dacă ar fi izbutit. După cîteva minute, care i se părură nespus de lungi, uşa vecinilor se deschise iarăşi şi încă cineva fu introdus în închisoare.

Cele două personaje nu erau alţii decît Malingre şi Gillonne.

Astfel că tot tăcut, cu faţa lipită de gaura despărţiturii, Stragildo putu să asiste la moartea Gillonnei precum şi la lunga şi grozava agonie a lui Malingre, înnebunit.

Nici o clipă nu-i veni gîndul să se amestece şi să încerce s-o scape pe femeia care îşi da sufletul în dosul zidului pe care l-ar fi putut lesne dărîma.

De asemenea, nu încercă să intervină cînd nebunul se apucă să scormonească groapa, unde-şi căuta comoara.

Dimpotrivă, se căznea să vadă prin întuneric. Spectacolul acela groaznic părea că-l interesează şi, deodată, o idee îi trăsni prin cap. Un hohot de rîs, ca răgetul fiarelor lui, se auzi şi, părăsind zidul, se îndreptă spre maldărul de lucruri pe care şezuse cu cîteva clipe mai înainte. Bîjbîind, începu să caute în grămadă, încet, metodic, pe cînd de partea cealaltă nebunul scobea din ce în ce mai adînc, bolborosind vorbe fără înţeles.

Stragildo căuta într-una fără să se grăbească. Din cînd în cînd, îşi exprima ideile în gura mare.

— Da, da, scobeşte, scobeşte într-una… n-am nevoie să mă grăbesc… Lucrezi pentru mine… Ai crede că Satana, stăpînul meu, mi l-a trimis pe nebunul ăsta ca să-mi dea o mînă de ajutor… Îmi dă o idee şi munceşte în locul meu.

De unde-i venea mulţumirea aceea, lui Stragildo?

Ochii lui se obişnuiseră cu întunericul şi observase că, în nebunia lui, Malingre scobea pămîntul chiar sub uşa închisorii lui. Fapta nejudecată a nebunului fusese un fulger de lumină pentru Stragildo care-şi zisese:

— Să-l las pe nebun să-şi vadă de treabă şi să caut să văd dacă nu găsesc vreun instrument care să-mi servească să fac o gaură în zidul de despărţitură. Apoi voi mări groapa începută şi voi trece pe sub uşă… Cît despre nebun dacă m-o supăra!… Un rîs tăcut îi completă gîndul.

— În fine, cred că asta va fi bună.

Dăduse peste o vergea de fier, lungă de cîteva palme şi groasă ca degetul, o apucă şi zise:

— Da, cu asta o să meargă!… Dar nu-mi mai aud ajutorul! Oare, o fi obosit leneşul şi s-o fi odihnind?…

Grăind aceste cuvinte, pufni de rîs şi se îndreptă spre despărţitură.

Începu să dărîme zidul, avînd grijă să facă cît mai puţin zgomot şi, bombănind, cu gîndul la nebun:

— Aşteaptă!… Aşteaptă, tu trîntor! Vin eu acum să te mai zgudui puţin.

„Trîntorul” însă nici nu se sinchisea de ameninţările acelea, pentru cuvîntul că… trecuse pe lumea cealaltă chiar în groapa făcută de el.

Stragildo, care era de o putere neobişnuită, făcuse repede o spărtură destul de mare şi cu fierul în mînă, se strecurase în pivniţa vecină. Se îndreptă spre nebun pe care-l zgudui puternic.

— Haida-de! făcu el nepăsător. A murit!

Fără să mai stea pe gînduri, trase la o parte trupul care-l încurca şi inspectă lucrarea pe care o făcuse mortul.

Fără să ştie ce făcea, Malingre săpase un fel de tranşee chiar pe sub uşă.

Stragildo merse înainte cu lucrarea aceea, în mod metodic şi îngrijit. După cîteva ore de muncă îndîrjită, Stragildo trecu de partea cealaltă a uşii, în galeria pivniţelor. Acolo răsuflă uşurat şi se opri cîteva minute ştergîndu-şi fruntea plină de năduşeală.

— Dacă uşa de sus o fi baricadată, sunt pierdut, şopti el. Totuşi nu şezu mult pe gînduri şi porni în lungul galeriei, bîjbîind.

După cîţiva paşi, se izbi de ultimele trepte ale unei scări pe care începu s-o urce încetişor. Cînd ajunse în capătul de sus al scării, dădu de o uşă pe care încercă s-o deschidă, însă, nu izbuti.

— Fatalitate! strigă el, înăbuşit, e închisă.

Atunci începu să cerceteze cu amănuntul broasca uşii şi un zîmbet de mulţumire îi înflori pe buze. Vîrî binişor vîrful vergelei de fier între lemn şi zid şi apăsă cu putere. Uşa se deschise. Era liber!… Prima lui mişcare fu să fugă pe dată.

Dar îi veni o altă idee. Se înapoie şi închise cu îngrijire uşa, apoi începu să umble încoace şi încolo. Vedea mai bine acum şi se putea îndrepta încotro voia.

Pătrunsese într-o sală la catul de jos, era goală. Pe o mobilă era o sabie şi un pumnal. El luă pumnalul şi, după ce-i cercetă lama cu un zîmbet sălbatic, şi-l puse la brîu şi-şi urmă cercetările.

— Să vedem ce-i mai sus, zise el, după ce constatase că parterul nu era locuit.

Se urcă mai sus. În tindă, un murmur de voci îl făcu să ridice capul.

Sunt în pod, zise el zîmbind mulţumit.

Şi, cu pumnalul în mînă, se sui spre pod.

Cu cît se apropia, desluşi şi mai lămurit vocile.

Deodată se opri brusc, pironit pe loc.

Auzise distinct o frază întreagă.

— Oh! Oh! zise el cu o bucurie nebună: nu-i nevoie să urc mai departe… îi am în mînă pe toţi.

Se coborî cu paşi de pisică şi, în cîteva minute, ajunse în grădină, unde ieşi fără greutate.

Pe drum, înainte de a se îndepărta, se întoarse spre casă; cu pumnul şi dinţii strînşi îşi repetă în gînd:

— Pe toţi!… Îi am pe toţi!… Sunt ai mei!

Şi porni repede, mormăind:

— Montmartre!… Fie! Haidem şi la Montmartre şi voi găsi, desigur.





XXX. STRAGILDO LA LUCRU



Acel care îl văzuse pe Buridan trecînd, pe cînd tînărul cobora dealurile Montmartre-ului, era Stragildo.

Fostul păzitor al leilor regelui se aşeză pe o piatră şi începu să se gîndească.

Fără îndoială, nici una din ideile care îi trecură prin minte nu-l mulţumiră căci mereu clătina din cap.

— Să ne asigurăm mai întîi că domnişoara e acolo, sus, se hotărî el, şi, apoi, vom vedea.

Stragildo începu să urce dealul şi, în curînd, ajunse între cele zece, douăsprezece cocioabe care alcătuiau pe atunci sîmburul acelui superb şi imens oraş, cum a ajuns astăzi Montmartre.

Se puse la pîndă, lîngă o stîncă, de unde putea să supravegheze şi cătunul şi povîrnişurile dealului totodată.

Nu stătu acolo nici de un sfert de oră, cînd văzu apropiindu-se o fată care se aşeză pe stîncă şi începu să privească spre Parisul care se întrezărea în depărtare, prin ceaţă.

— Vrăjitoarea! strigă Stragildo. Myrtille e… vrăjitoarea!… I-am prins, şi pe Buridan şi pe îndrăciţii lui tovarăşi!…

După cîteva minute veni şi Mabel.

— Ah! ah! mormăi banditul, îmi merge din ce în ce mai bine!…

— Haide scumpa mea, începuse, cu blîndeţe, Mabel, trebuie să te întorci acasă! S-a sfîrşit acum, nu mai e nici o primejdie, pot să-ţi jur. Buridan mi-a spus lucruri care mă îndreptăţesc să te asigur că n-ai de ce să te mai temi…

— Şi, cu toate astea, mamă, răspunse Myrtille, cu vocea tremurîndă, niciodată nu mi-a fost frică, ca în clipele astea! Presimt că o primejdie grozavă îl ameninţă pe Buridan şi chiar şi pe noi!

— Mîhnirea despărţirii de logodnicul tău îţi dă gîndurile astea. Vei fi fericită. Am încredinţarea nestrămutată că vei fi fericită cu fiul meu…

Mabel o luă pe Myrtille pe după mijloc şi se îndepărtă încet, cu dînsa.

Stragildo le văzu intrînd într-o cocioabă. Atunci el se aşeză jos din nou şi-şi prinse capul între mîini. Părea foarte liniştit. Dar, pentru cine-l cunoştea, faţa lui înlemnită ar fi părut înspăimîntătoare.

Banditul se gîndea:

— Ar fi lesne să aştept noaptea, să intru în cocioabă şi să le ucid pe amîndouă. Dar e de-ajuns oare? Vreau să mă răzbun pe Buridan! Vreau să-i văd stîrvul atîrnînd de capătul funiei, cu limba scoasă de un cot. Şi-apoi şi pe Bourrasque şi pe Haudryot, vreau să-i văd atîrnînd de lanţurile Montfauconului. Da! Vreau să văd lucrul ăsta. Cît despre Bigorne… oh! acela nu va fi spînzurat! Vreau ca moartea să-i fie îngrozitoare! Vreau să-mi regăsesc şi averea, strînsă încetul cu încetul, galben cu galben, în anii lungi, de slugărnicie… Îmi trebuiesc toate astea! Trebuie ca Buridan să moară deznădăjduit ştiind-o pe aceea pe care o iubeşte, în braţele altuia!… Dar cine să fie acel altul?

Stragildo se adînci şi mai mult pe gînduri.

— La cine să mai recurg acum?… La regină?… Oh! Am trădat-o. Am lucrat cu prea mare grabă. Ar fi trebuit să mai aştept două-trei zile. Regina trebuie să fi murit pînă acum! Desigur Ludovic o fi strîns-o de gît cînd a găsit-o la Turnul Nesle. Cui să mă adresez ca să-i prindă pe toţi în grădiniţa cu trandafiri? Regelui?… Hm! îl cunosc eu. Trebuie să visez cele mai grozave chinuri împotriva celui ce i-a făcut un astfel de serviciu. Sunt sigur că singura răsplată pe care i-o păstrează lui Stragildo va fi doar… să-l jupoaie de viu… Atunci cine? Cine are interes să pună mîna pe Buridan şi pe Myrtille?…

Stragildo pufni de rîs. Găsise.

Se sculă şi aruncă o ultimă privire spre cocioaba în care locuiau Myrtille şi Mabel. Apoi coborî repede. Se înnoptase cu totul.

Stragildo mergea repede rezemîndu-se în băţul pe care şi-l tăiase, înfăţişarea lui sinistră dovedea o hotărîre nestrămutată. Era gata să-şi joace chiar viaţa împotriva vieţii lui Buridan şi a lui Bigorne. Înainta iute şi tăcut, plămădind gînduri grozave. Cînd ajunse la porţile oraşului, le găsi închise.

Dar el zîmbi. Căuta în haină şi găsi unul din cele două ordine, semnate de rege, pe care le luase de la locuinţa din strada Froidmantel.

— Tot mi-a mai lăsat Bigorne ceva! gîndi el. În clipa de faţă, bucăţica asta de hîrtie mi-e mai nepreţuită decît tot aurul pe care mi l-a luat!

Începu să strige neavînd un corn cu care să dea semnalul.

Arcaşul care veghea sus, pe platformă, îl auzi şi se răsti la el să-şi vadă de drum.

— O poruncă regală! răspunsă Stragildo.

La acest cuvînt care era totdeauna ascultat, lanţurile podului scîrţiiră, uşa se crăpă şi apăru un ofiţer, însoţit de mai mulţi oameni, dintre care unul ducea o faclă. Venise să-l recunoască pe cel care vorbea în numele regelui.

Stragildo arătă pergamentul.

— Bine, zise ofiţerul care-l recunoscuse şi, de aceea, nici nu se mai miră, poţi să treci.

Stragildo intră repede şi, odată în Paris, o porni în fugă. În curînd ajunse la Temple.

Stragildo se gîndise la contele de Valois ca să-i izbutească răzbunarea.

Cum însă ajunse în piaţa care se întindea în faţa porţii celei mari a fortăreţei Temple, el se opri deodată. Piaţa era ocupată de vreo sută de cavaleri bine orînduiţi, luminaţi cu făclii de răşină, pe care din distanţă în distanţă le purtau unii dintre ei. Era un spectacol grozav. O tăcere adîncă domnea printre militarii nemişcaţi, în beznă, călări pe caii care singuri tulburau noaptea cu nechezările lor. Stragildo îi recunoscu pe cavalerii regelui. Aceştia purtau pe piept însemnele regale. În fine, unul dintre ei ducea un steag albastru pe care erau brodate armele regale.

Stragildo nu se putea înşela.

— Regele a venit la Temple! se gîndi el, cutremurîndu-se. Şi se feri înapoi, se ghemui la vreo sută de paşi de acolo, în dosul unor ulmi groşi, hotărît să aştepte plecarea regelui.

Dar nici o mişcare nu se făcea printre cavalerii escortei. Timpul trecea. Stragildo îşi muşca pumnii de necaz. Orele trecură una cîte una, în tăcere. Stragildo simţea că-l apucă un fel de nebunie. Zorii zilei începeau să lumineze orizontul.

Îi venea să se apropie de cavaleri şi să le strige:

— Eu sunt!… Sunt condamnat de rege? Ei bine, arestaţi-mă! Dar alergaţi, aici aproape, la grădiniţa cu trandafiri, şi arestaţi-i pe Buridan, pe Bigorne şi pe toţi ceilalţi!… Daţi fuga la Montmartre şi o să găsiţi acolo pe vrăjitoarea care a vrut să-l omoare pe rege!

Stragildo înaintă grăbit şi-l zări şi pe rege care tocmai ieşea de la Temple!

Era neînchipuit de palid şi de mîhnit!… tînărul acela atît de plin de viaţă, de putere şi de pornire părea neînchipuit de prăpădit!… Pe chipul acela se întipărea o deznădejde atît de cumplită şi totuşi, altă dată părea aşa de veselă, aşa de fericită!… Stragildo se trase îndărăt, mormăind:

— E opera mea!…

Contele de Valois îl urma pe nepotul său vorbindu-i încet şi părea că-l asigura de unele lucruri, la care Ludovic răspundea dînd numai din cap.

În sfîrşit, regele încălecă şi se îndepărtă la pas, urmat de escortă.

Vom vedea, mai tîrziu, ce se întîmplase în noaptea aceea pe care Ludovic o petrecuse la Temple… noapte grozavă, în care poate căpătă germenul răului, de care trebuie să se prăpădească în curînd.

După ce regele plecă, contele de Valois mai rămase cîteva minute în piaţă, înconjurat de cîţiva ofiţeri.

Un zîmbet nelămurit îi rătăcea pe buze, pe cînd privea silueta încovoiată care se îndepărta… umbra aceea care, fusese regele.

— Cred că regele nostru n-o să-şi mai vină în fire după o astfel de lovitură! şopti un ofiţer lîngă el.

Valois tresări… O flacără scînteie în adîncul privirilor lui.

Îşi ridică capul, suspină adînc şi privi lung înaintea lui în negură…

Ce vedea, oare?… Poate chiar coroana regală pe care o rîvnea cu atîta foc!…

— Unde sunt duşmanii mei? socotea el în gînd. Unde e Marguerite de Bourgogne? Unde e Enguerrand de Marigny? Încotro a pornit-o şi regele?… Cîte ruine în jurul meu!… Dar, pe aceste ruine, eu rămîn în picioare!…

Escorta dispărea. Luminile torţelor se pierdeau în strada Vieille-Barbette.

— Nu mai am duşmani… afară de unul! adăugă el, tresărind. Şi acela trebuie să moară, mai mult ca ceilalţi! Îl urăsc, îl simt puternic!… Fiul meu… e fiul meu!… Haidem domnilor, zise el. Şi se întoarse ca să se îndrepte spre uşa închisorii.

În clipa aceea, cineva, străbătînd prin cercul ofiţerilor care-l înconjurau pe Valois, se apropie de el şi, înainte ca mîinile care se ridicau să-l oprească, să-l fi dat la o parte, şopti la urechea lui:

— Buridan, Myrtille! Ştiu unde sunt! Vi-i dau pe mînă!

— Stragildo! strigă Valois înmărmurit. Staţi, domnilor, staţi! E o slugă credincioasă!…

Oamenii lui Valois se dădură la o parte şi Stragildo intră cu guvernatorul la Temple.

Contele se îndreptă spre apartamentul său, îl chemă pe Stragildo şi, cînd fură singuri, îl întrebă:

— Ce-ai zis?…

— Zic monseniore că Buridan, Bigorne, Bourrasque şi Haudryot sunt acum la grădiniţa cu trandafiri. Myrtille e la Montmartre şi mă ofer să vă conduc la ea.

Valois lovi cu putere într-o masă, cu mînerul săbiei sale. Un fecior apăru.

— Să vină căpitanul meu! comandă guvernatorul.

— Monseniore, urmă Stragildo, ce vreţi să faceţi? Vă conjur, ascultaţi-mă!… Îi cunosc pe oamenii aceia, nu dorm decît cu un ochi şi-s şireţi ca vulpile… O să le daţi de veste…

În momentul acela, sosea şi ofiţerul. Fără să ţină socoteală de sfaturile deznădăjduite ale lui Stragildo, Valois strigă:

— Luaţi douăzeci de oameni, cinzeci… cîţi puteţi… duceţi-vă la grădiniţa cu trandafiri… prima curte pe stînga, apucînd pe strada Vieille-Barbette şi aduceţi-mi, morţi sau vii, pe toţi pe cîţi veţi găsi în locuinţa aceea.

Căpitanul ieşi.

Stragildo scutură din umeri şi, posomorît, cu sufletul amărît de necaz, bolborosi:

— Trebuia să lucrez singur! Toţi regii, toţi nobilii, toţi puternicii nu înţeleg răzbunarea. Şi acesta, care-i unul dintre cei mai de seamă, se încrede în căpitanul său care, la rîndul lui, se va încrede în sergent… Lumea degenerează.

Urmă o tăcere lungă în care, în sala largă nu se auzea decît mersul lui Valois, care trecea de colo pînă colo cu un zăngănit de pinteni şi un oftat adînc, ce-i ieşea din cînd în cînd din piept.

În sfîrşit, Valois se opri în faţa lui Stragildo.

— Şi zici că Myrtille?…

— E la Montmartre. Numai că, monseniore, dacă trimiteţi după ea cum aţi trimis şi după Buridan, o puteţi pierde pentru totdeauna. Dacă m-aţi fi ascultat, dacă m-aţi fi lăsat să lucrez singur, eu…

Fără să-l mai asculte, Valois începu să se plimbe iarăşi. Din cînd în cînd, asculta dacă nu se înapoia căpitanul.

Gînduri ciudate îi treceau prin minte. Un fel de orgoliu îi cuprindea mîndria aceea de care nu scapă omul care pare că izbuteşte în toate… acel orgoliu pe care dreptăţi adînci şi incalculabile pare că l-au pus în inima marilor cuceritori ai vieţii, ca să le pregătească căderea şi pieirea. Da, totul îi izbutea! Marguerite de Bourgogne, în faţa căreia tremurase de ani de zile, nu mai era decît o prizonieră, aşteptîndu-şi condamnarea. Enguerrand de Marigny era închis într-o celulă din Temple. Gîndindu-se la asta, Valois lovea parchetul cu tocurile, ca şi cum l-ar fi zdrobit sub cizma lui pe potrivnicul acela atît de nesuferit. Cît despre rege, acela îşi pusese toată puterea în mîinile unchiului său. Valois va guverna sub numele lui Ludovic pînă în ziua cînd Ludovic chiar va sucomba sub grozava lovitură primită drept în inimă. Ce-i mai rămînea? Myrtille! Myrtille aceea pentru care dragostea lui pătimaşă, înceată, brutală începuse să deznădăjduiască… Myrtille pe care o iubea şi o ura totodată… şi Myrtille era să-i cadă în gheare! Cine mai rămînea? Buridan! Da, mai rămînea Buridan!… Şi, pe acela, căpitanul lui era pe cale să-l aresteze. Pe fiul acela a cărei viaţă era primejdie, o ameninţare pentru el şi putea să-l facă să piară! Era fiul său? Cu atît mai mult trebuia să-l urască deoarece Buridan putea striga lumii întregi: „Eu, căpitanul Buridan, şeful răzvrătiţilor, regele calicilor, mă numesc Valois!…”

Ambiţie, ură, dragoste, toate primeau în acelaşi timp, strălucită satisfacţie. Ajunsese la apogeu.

Şi atunci, oh! după supliciu lui Marigny, după dispariţia Myrtillei, pe care ar da-o încolo… după ce ar fi copleşit-o cu dragostea lui, după pieirea lui Buridan pe care ar pune să-l ucidă în vreo tainiţă din Temple… atunci nu i-ar mai rămîne decît să se scape… şi de cei doi fraţi ai regelui! Nu avea decît să aştepte moartea lui Ludovic şi… ar ajunge stăpînul.

— Monseniore! vorbi în clipa aceea căpitanul arcaşilor, intrînd. Am îndeplinit ordinele dumneavoastră cu privire la grădiniţa cu trandafiri şi… am înconjurat-o. Am intrat înăuntru cu oamenii, am cotrobăit-o de sus pînă jos, dar n-am găsit nici suflet de om.

Valois simţi înecîndu-l o îngrijorare stranie. Simţi că îngălbeneşte şi că începe să tremure. Deodată i se păru că totul se prăbuşeşte zgomotos, în juru-i.

Cu un gest poruncitor, voi să-l concedieze pe căpitan. Dar acesta urmă:

— Cu toate astea am găsit ceva…

— Ce? zise cu vioiciune Valois.

— Două cadavre monseniore.

Gînduri grozave începură să vuiască ca un fel de clopot de moarte în mintea lui Valois.

Stragildo sta posomorît şi o strîmbătură de furios îi schimonosea buzele.

— Două cadavre? tresări guvernatorul.

— Cum mă pregăteam să părăsesc casa, un om care-şi are cocioaba alături de grădiniţa cu trandafiri, a venit să-mi povestească o istorie ciudată. Văzuse nişte oameni săpînd o groapă şi oamenii aceia plecaseră de la grădiniţa cu trandafiri, ceea ce nu era de mirare avînd în vedere că-n locuinţa aceea şezuse o vrăjitoare.

— Omul, monseniore, mi-a arătat locul. Am pus să sape, şi, într-adevăr am găsit două cadavre pentru care nu v-aş fi supărat monseniore dacă această nouă crimă, a celor pe care i-am căutat în zadar, nu v-ar fi interesat direct.

— Interesat? tresări iarăşi Valois, verde în faţă. Şi pentru ce?

— Cele două cadavre, monseniore, sunt acelea ale servitorilor voştri: al Gillonnei şi al jupînului Simon Malingre.

Valois se simţi mai uşurat.

— Numai atît?

Şi, cu toate astea, moartea misterioasă a Gillonnei şi a lui Malingre, ucişi, fără îndoială de Buridan, îi apărea ca o ameninţare chiar pentru el însuşi.

El îi dădu drumul căpitanului să plece şi întorcîndu-se spre Stragildo:

— Eşti sigur că răzvrătiţii erau la grădiniţa cu trandafiri?

— Văd că mă bănuiţi, monseniore, îi răspunse amărît Stragildo. Dar acum nu-mi mai pasă de nimic, mi-aş da şi pielea… pe mai puţin de un fir de aţă.

Contele pricepu că omul acela atît de disperat era sincer.

— Poate că nu e totul pierdut! zise el. Ia să vedem, ar fi trebuit să te ascult. Dar, poate…

— Da monseniore, poate… Dacă voiţi să vă încredeţi încă în mine şi să lucraţi singur.

— Sunt hotărît!… Vorbeşte. Ce trebuie să fac?

— Ei bine monseniore, zise repede Stragildo, începeţi prin a da ordin ca toate porţile Parisului să fie ţinute închise toată ziua. În plus, să se dea vorbă la fiecare poartă că drept compensaţie, toţi vor fi liberi să intre şi să iasă în noaptea viitoare, în numele lui Dumnezeu, stăpînul vostru, şi în numele dracului, patronul meu, nu vă mai gîndiţi! Iată, se luminează de ziuă, porţile Parisului se vor deschide şi atunci va fi prea tîrziu!… Prea tîrziu! întări păzitorul fiarelor, cu un blestem groaznic.

— Căpitane! urlă Valois.

— Căpitanul se întoarse pe dată.

— O ştafetă la fiecare dintre porţile Parisului. Ordon să se ţină toate porţile închise, ziua întreagă. Nimeni să nu iasă din Paris.

— Nimeni, strigă Stragildo. Nici chiar regele!

Căpitanul îl privi cu mirare pe guvernator.

— Din ordinul cui, monseniore? zise el: Al regelui?…

— Din ordinul meu! strigă Valois, care se sculă în picioare, şi scoţînd vorba prin care, pentru întîia dată, îşi manifesta puterea şi ambiţia. Căpitane, vei sta la arest o lună pentru întrebarea pe care mi-ai pus-o!… N-am isprăvit. Lîngă fiecare poartă să fie pus un pristav şi, din ceas în ceas, să anunţe că porţile vor fi deschise excepţional şi drept compensaţie, oricui, toată noaptea viitoare… Du-te!… E ordinul lui Charles de Valois!

Căpitanul plecă, privind cu ură spre Stragildo.

— Acum, explică-te! porunci Valois, cu glas aspru.

— E simplu, monseniore. Buridan şi acoliţii săi, au zărit, desigur, sosind oamenii voştri. Ei s-au ascuns în vreo fundătură a grădiniţei cu trandafiri sau au fugit. Asta n-are nici o importanţă. Dar Buridan se gîndeşte să se ducă, desigur, la Myrtille, în Montmartre, căci l-am văzut acolo, cu ochii mei. Deci, va voi să iasă. Porţile fiind închise, nu va putea. Va aştepta momentul cînd ele se vor deschide, adică la noapte.

— Admirabil! gemu Valois, privindu-l pe Stragildo cu o bucurie sinistră.

— Aşteptaţi, monseniore! urmă Stragildo, care începea să nădăjduiască iarăşi. Vom aştepta liniştiţi şi cu răbdare, toată ziua. Seara, pe înnoptate, ieşim, ne ducem la Montmartre, punem mîna pe graţioasa Myrtille şi, chiar în cocioaba în care locuieşte, îl vom aştepta pe blestematul de Buridan. Iată planul.

— Admirabil! repetă Valois.

— Luaţi seama, monseniore, îi veţi da o prea mare valoare.

— Ce ceri?

— O mie de galbeni… e prea mult?

— O mie de galbeni? strigă Valois, tresărind. Ei bine! nu, pe dracu, nu e prea mult, urmă el. Mîine am să pun să ţi se numere banii…

— Mulţumesc, monseniore. Acum luaţi aminte că, dacă sculaţi în picioare toată garnizoana din Temple ca să puneţi mîna pe o fată şi un băiat, veţi pierde încă odată totul, şi va fi ultima şansă. Dumneavoastră, eu şi doi oameni hotărîţi, e tot ce ne trebuie.

Valois aprobă, dînd din cap.

Lucrurile se petrecură după planul lui Stragildo, care plan, după socoteala banditului şi judecata lui Valois, valora un burduf plin cu aur.

Pentru Valois, ziua trecu într-o nerăbdare înfrigurată. În sfîrşit, se înseră.

Ordinul dat fusese observat cu sfinţenie. Nici o poartă nu se deschisese ziua întreagă. Cînd începu să se întunece, Valois se îndreptă spre Montmartre, împreună cu Stragildo care îşi ridică braţele şi arătă lui Valois nişte lumini, care tremurau.

Valois puse să-i deschidă poarta şi trecu, lăsînd acest ordin:

— Peste o oră, dar nici un minut mai înainte, trecerea e liberă pentru toată lumea.

Cei patru oameni îşi legară caii la picioarele dealului de nişte pomi. Stragildo îşi ridică braţele şi arătă lui Valois nişte lumini care tremurau pe deal.

— Myrtille! zise el, cu glas înăbuşit.

— Înainte! gemu Valois, care se înfioră pînă în măduva oaselor, de o bucurie sălbatică…

Şi… începură să urce…





XXXI. TEMNIŢELE DE LA TEMPLE



Îl vom lăsa pe contele de Valois, urmat de Stragildo şi de oamenii săi să-şi sfîrşească de suit dealul Montmartre, unde erau încredinţaţi că-l vor prinde pe Buridan şi pe tovarăşii săi, şi cititorul va coborî cu noi în subteranele de la Temple, unde am avut prilejul să mai pătrundem, de astă dată pe urmele Margueritei de Bourgogne.

Pentru aceasta, trebuie să revenim la momentul cînd Gautier d’Aulnay fu arestat după neizbutirea încercării îndrăzneţe puse la cale de Lancelot Bigorne ca să-l scape pe nenorocitul de Philippe.

Deci, Gautier fusese deodată înconjurat de vreo douăzeci de luptători.

În această memorabilă ocazie, spada lui Gautier se purtă frumos: dovadă cei şase năvălitori care se duseră pe lumea cealaltă.

— Mii de draci! urla Gautier, drept orice cuvîntare de înmormîntare. Unul cu maţele scoase, altul sfîşiat!… Oh! căpăţîna asta care crapă!… Bine! Şi tu, viteazule?… Pac! Drept în piept! Cine mai vrea? Ah! bandiţilor! Ah! îndrăciţilor!… Ah!… Am să… – dar nu avu răgaz să mai zică nimic.

Toată banda sărind asupră-i, se pomeni apucat de douăzeci de mîini, care alcătuiră un fel de cleşte groaznic.

Cu sabia ruptă, cu picioarele legate, cu braţele înţepenite, el căzu covîrşit de numărul lor, orbit de sînge, zăpăcit de loviturile primite în cap, suflînd ca un taur, sfidînd şi provocînd pe adversari, ameninţîndu-i, încă, să le reteze urechile şi realizîndu-şi pe jumătate ameninţările, căci în clipa cînd căzu, găsi mijlocul să-l muşte pe unul şi să-i smulgă urechea stîngă cu dinţii…

Astfel fu doborît bravul Gautier. Apoi, rănit, plin de sînge, fu ridicat şi dus pe sus în subterane şi, din ordinul lui Valois, azvîrlit într-o groapă întunecoasă care era mai groaznică decît oricare altă celulă.

La început, Gautier nu zări nimic, mai întîi pentru că în colţul acela era întuneric şi… pentru că era leşinat.

După cîtva timp, pe care nu putu să-l aprecieze, cînd îşi veni în fire, începu să se pipăie mai întîi şi constată că nu avea nimic rupt, că nu era rănit, afară de cîteva lovituri la cap.

— N-am murit! mormăi Gautier, dar… nici nu mai fac vreo para! Ce vor să facă cu mine? M-or spînzura… de gît, ori de picioare?… M-or arunca în cazanul cu apă clocotită?… Parcă mi-ar plăcea mai mult să fiu decapitat de securea jupînului Capeluche… Hm! Să vedem ce mi-ar conveni mai mult!

Gautier petrecu vreo două ceasuri să-şi înşire prin minte diferitele feluri de morţi la care se putea aştepta şi să-şi aleagă una pe placul lui, ocupaţie care, dacă nu-i aducea nici o uşurare, nu-i făcea, cel puţin, nici un rău. Şi sfîrşi prin a hotărî:

— Cred că nici una nu mi-ar conveni. Parcă… tot mai bine ar fi să pot… scăpa de aici, mai cu seamă că mi-e straşnic de foame!

Era adevărat. Îi era foame. Şi starea asta fu un izvor de gînduri, căci abia atunci începu să-şi reamintească toate ospeţele pe care le luase în tovărăşia veselilor lui prieteni. Ajunsese la un oarecare chef, pe care-l făcuse la Val-d’Amour… şi, lingîndu-şi buzele, îşi înşiră în minte toate felurile de mîncare pe care le înghiţise în seara aceea, cînd… deodată, tresări şi se sculă în picioare.

I se păruse că auzise în temniţă, chiar acolo lîngă el, un fel de suspin răguşit.

— Hei, strigă Gautier, mai e un blestemat aici?

Şi ascultă.

Dar nu primi nici un răspuns.

Cu toate astea în liniştea adîncă, el deosebi şuieratul unei răsuflări greoaie.

Fără îndoială, mai era cineva acolo! Dar cine? Ce?

Gautier nu-şi putea da seama de tovarăşul care era lîngă el.

— Om sau animal?… Răspunde! zise el, nu fără oarecare teamă superstiţioasă.

Căci cum ni se pare că am spus, se zicea că închisoarea de la Temple era plină de stafii. Duhurile monseniorului de Molag şi ale tovarăşilor săi apăreau în mod regulat, în fiecare noapte.

Gautier asculta cu încordare. Respiraţia pe care o auzea devenise foarte desluşită acum.

Era o răsuflare scurtă, şuierătoare, ca aceea a unui om care suferă.

Gautier simţi că i se face părul măciucă. Dar cum era viteaz, făcu o ultimă încercare ca să se pună în legătură cu oricare ar fi fost fiinţa care mai locuia în temniţă. Cititorii vor zice cu drept cuvînt, că Gautier ar fi aflat mai repede dacă ar fi străbătut pe pipăite temniţa şi s-ar fi izbit de tovarăşul necunoscut pe care-l auzea răsuflînd, dar cititorii judecă cu spiritul lor modern, liber de superstiţii, cel puţin aşa ne place să credem.

Cît despre Gautier, cu năduşeala pe frunte, cu inima îngheţată, ar fi înfruntat mai curînd cazanele din piaţa porcilor, unde se fierbeau evreii, decît să se mişte din loc. Cu toate astea era brav.

Făcînd dar semnul crucii, el vorbi cam în felul acesta fiinţei care răsufla atît de greu:

— În numele Tatălui, al Fiului şi al Sfîntului Duh, cine eşti? Te somez să vorbeşti sau să pleci, fiinţă din Infern, fantomă de călugăr… Nu? Nu pleci? Dacă n-ai fi o simplă iluzie a dracului, jur pe Tatăl, pe Fiul şi pe Sfîntul Duh că ai face cunoştinţă cu pumnul meu!… Haide… spune drept: eşti fără carne şi oase?… Maică Precistă şi voi, sfinţi venerabili la care mă închin întotdeauna, faceţi-vă milă şi scăpaţi-mă de păcătosul ăsta!… De ce nu se duce să-l chinuiască pe călăul acela de Valois?

Sfînta Fecioară şi sfinţii rămăseseră surzi la rugăciunea lui Gautier care începu să întrezărească o umbră a morţii pe care n-o prevăzuse în numărătoarea ce făcuse: moartea prin spaimă!

Rămase nemişcat, suflînd greu, mormăind rugăciuni amestecate cu tot felul de blesteme şi, cîteodată, se oprea să asculte, în speranţa că n-o să mai audă nimic.

Dar pe dată ce se oprea să asculte, începea iar să audă răsuflarea aceea.

Spectrul tot acolo era!

Gautier ajunsese în culmile spaimei, cînd simţi groaza crescîndu-i încă.

Temniţa se luminase! Prin noaptea adîncă trecea un fel de pînză alburie, întreţesată ca din nişte raze nestatornice.

Nu mult după aceea razele se închegară şi temniţa se lumină, deodată, îndestulător ca Gautier să poată distinge fiinţa necunoscută, stafia aceea… dacă ar fi privit într-acolo.

Dar îşi ţinea ochii strîns închişi.

Chiar pentru întreaga împărăţie… pentru preţul libertăţii şi n-ar fi privit într-acolo!

De unde venea lumina?

Pur şi simplu de la un felinar pe care un temnicer îl atîrnase la ferestruia cu grilaj de la uşă, şi aceasta din ordinul lui Valois care-şi avea gîndurile lui.

Dar, pentru Gautier, lumina aceea era de obîrşie infernală. El nu se mira decît de un singur lucru, că stafia nu-l înşfăcase încă. Cu o energie deznădăjduită, el repetă invocarea Tatălui, Fiului şi Sfîntului Duh şi făcu într-una la cruci, cînd, catastrofa mult temută, se întîmplă: Stafia pusese mîna pe el!…

Gautier simţi pe mîna lui, degetele îngheţate ale fiinţei infernale. Se gîndi că e pierdut, că rugile lui către sfinţi fuseseră deşarte şi începu să se căiască amar de a nu le fi jertfit niciodată cea mai mică lumînare. Din clipa cînd se crezu părăsit, lăsat pe mîna stafiei, Gautier se rezemă şi mormăi:

— Am să-i arăt banditului aceluia de Satana că… nu mi-e frică, nici chiar de Iad! Şi deschise ochii. Deodată strigă îngrozit!

Ceea ce vedea era mai groaznic în realitatea sa sinistră ca orice ar fi putut să-şi închipuie mai hidos în imaginaţia lui.

Ceea ce vedea, era un om atît de palid, atît de slab, atît de nenorocit, încît la prima vedere nu-l recunoscu.

Gura omului aceluia era schimonosită de un fel de rîs îngrozitor. Ochii, fără expresie, ochii fără de viaţă erau două prăpăstii de durere. Hainele-i erau zdrenţuite. Răni de-abia cicatrizate îi împrejmuiau faţa.

Acea nenorocită zdreanţă omenească era tot ce rămăsese din frumosul Philippe d’Aulnay…

— Philippe! strigă Gautier, recunoscînd pe fratele tău.

Philippe deschise gura ca pentru a vorbi.

Dar, din gura aceea, nu ieşiră decît nişte sunete informe, nişte cuvinte de neînţeles.

— Philippe! repetă Gautier, înecat de o altă spaimă, care nu mai era o înfricoşare superstiţioasă, dar care-l strîngea de gît.

Philippe dădu drumul mîinii lui Gautier, clătină din cap şi se duse de se ghemui într-un colţ al închisorii.

Dintr-un salt, Gautier se apropie de el, îl ridică, îl puse pe picioare, îl strînse în braţe şi, începînd să plîngă cu hohote, zise:

— Ce e!… Ce ţi s-a întîmplat?… Ce ţi-au făcut? Cum ai ajuns în halul ăsta?… Vorbeşte!… Spune-mi un cuvînt un singur cuvînt, numai!…

Din nou buzele lui Philippe se mişcară şi, cu o groază supraomenească, Gautier văzu că gura fratelui său nu mai era decît o gaură neagră din care nu mai ieşeau cuvinte, de unde nu mai scoteau decît zgomote surde, crîmpeie de sunete.

— Dumnezeule! gemu Gautier. I-au smuls limba!…

Cîteva minute nu se auzi decît plînsul puternicului om; apoi blesteme grozave i se amestecară cu lacrimile şi o furie grozavă se dezlănţui în temniţa pierdută în adîncul acela, la patruzeci de picioare sub pămînt.

Încetul cu încetul, Gautier se linişti.

Şi atunci îl examină mai cu luare aminte pe fratele său şi fiecare privire i se oprea pe fiecare parte a corpului, cutremurîndu-se mereu.

— Sărmanul meu, Philippe! bombănea uriaşul. Şi eu care voiam să te ucid. Iartă-mă, oh, iartă-mă! În acest moment plătim toate gîndurile acelea rele! Nefericită victimă! O iubeai! Iubeai monstrul acela care se numeşte. Nu! Să nu vorbim de ea! Să vorbim de tine. Te-au chinuit rău, spune? Dar acum suntem doi. Şi dacă trebuie să mergem la moarte, rezemîndu-ne unul de altul, vom suferi mai puţin. Haide, nu te simţi bucuros să fii împreună cu Gautier al tău? Asta nu te înviorează? Dacă nu poţi vorbi, poţi cel puţin să-mi faci un semn sau să-mi arăţi cu ochii ceea ce gîndeşti? Vorbeşte-mi cu ochii. O să te înţeleg, nu te teme.

Philippe rămînea nemişcat, moale, nepăsător, cu nepăsarea aceea grozavă a morţii.

Gautier îl tîrî pînă lîngă uşa temniţei, îi apucă capul cu amîndouă mîinile şi, aşezat cu faţa în bătaia luminii, îl cercetă cu băgare de seamă, apoi, deodată, îi dădu drumul şi scoase un strigăt înăbuşit.

Înţelesese! Fiinţa aceea plină de tinereţe, de iubire, de frumuseţe, de putere, Philippe d’Aulnay, nu mai era decît un trup fără suflet. Înnebunise!…

Trecură ceasuri îngrozitoare pentru Gautier, în tovărăşia nebunului, în carcera sinistră luminată doar de razele felinarului, ca şi cum Valois ar fi vrut ca Gautier să sufere pînă la maximum grozăvenia vedeniei acelea.

Philippe nu se clintea din colţul său.

Mai tot timpul, privirea lui rămînea moartă, rătăcită. Uneori, însă, privirea i se pironea asupra uşii. Se însufleţea de o scînteiere plină de foc şi, atunci, Gautier îi zărea sărmana faţă transfigurîndu-se sub imboldul iubirii care tot mai trăia în el…

Apoi, nebunul iarăşi recădea în nesimţire.

Mai întîi o furie grozavă îl apucase pe Gautier. Simţi nevoia să muşte, să ucidă. Îşi zise că cel dintîi temnicer care ar fi intrat, ar fi rămas mort. Dar nimeni nu intra. Mîncarea, i se strecura printr-un fel de ferestruie, făcută la nivelul pămîntului. Gautier se căznea să-l silească pe fratele său să mănînce o bucăţică de pîine neagră. La început, Philippe primea, apoi, deodată, nu mai mînca. Ori de cîte ori Gautier îi întindea o bucată de pîine, nebunul clătina încetişor din cap.

Furia lui Gautier se potolise. Începuse să plîngă. Cînd ferestruia se deschise, el se rugă de temnicer să se îndure de fratele lui. Dar temnicerul era ca surd şi mut. El împingea pîinea şi oala cu apă în închisoare şi pleca fără nici un cuvînt.

Cîtă vreme trecu?… ceasuri, zile sau săptămîni?

Gautier nu-şi dădu seama.

El trăi, dacă se poate zice astfel, lîngă nebunul care, încetul pe încetul se apropia de agonie.

De la un timp, Philippe nu se mai putu scula din colţul în care zăcea. În genunchi, lîngă el, Gautier îi ţinea capul, şi zăpăcit, disperat, asista la moartea aceea înceată, cu groaza de a nu înnebuni şi el.

Un zgomot de paşi se auzi în dosul uşii. Gautier nu-l auzi. Uşa se deschise. O lumină mai puternică se răspîndi în temniţă. Dar Gautier nu văzu nici lumina aceea. Cîţiva oameni se opriră pe galerie cu pumnale în mînă. Un singur om străbătu în temniţă. El se plecă deasupra trupului inform al lui Philippe, în agonie, şi a lui Gautier, care aştepta ca fratele său să-şi dea sufletul. Apoi, omul bătu umărul lui Gautier.

Gautier ridică capul, apoi se sculă în picioare şi îl ţinti pe străinul care pătrunsese în iadul acela. Îl recunoscu.

— Majestate, zise el, priviţi ce-aţi făcut din fratele meu!…

Ludovic al X-lea aruncă o privire nepăsătoare asupra muribundului şi răspunse:

— Priveşte ce a făcut el din mine!…

Gautier îl privi mai cu luare aminte pe rege şi, fără voia lui, îl cuprinse un fior de milă. Tînărul rege părea îmbătrînit cu treizeci de ani. Părul îi albise. Era galben la faţă, aproape ca Philippe, şi în privirile lui, Gautier întîlni aceeaşi expresie de îndurerare mirată, pe care o întîlnise în privirea fratelui său.

Cîteva minute rămaseră tăcuţi şi în închisoare nu se auzi decît horcăitul din ce în ce mai rar al celui care murea după cum trăise, care se sfîrşea din pricina dragostei. Ludovic se gîndea. Ce venise să facă acolo? Ce voia?

Nu ştia acuma numele? Numele acela, atît de mult dorit, aşa de cu lăcomie căutat al acelea care-l trăda? Îşi reaminti cuvîntul vrăjitoarei pe care îl auzise în subteranele din Temple: „În jurul tău, în cercul tău, în familia ta, caută trădarea, caută pe femeia care te înşeală!…”

O femeie îl înşela! O femeie din jurul lui?

Şi… ce fel de trădare?… Ce înşelăciune?… Poate se înţelegea cu Flamanzii?… Oh! acum ştia şi numele femeii şi felul trădării!…

Femeia era aceea pe care o adora, era Marguerite de Bourgogne! Trădarea era adulterul, amorul său batjocorit, adoraţia lui tîrîtă în noroi… adulterul repetat de o sută de ori!… Oh! ce căutase el acolo?!

Ludovic al X-lea se întreba mereu lucrurile astea.

Venise ca să se bucure de suferinţa lui Philippe d’Aulnay? Venise să-l insulte?… Să-l lovească?… Să ordone vreun chin groaznic? Nu! La fiecare întrebare Ludovic îşi răspundea: Nu! Atunci ce? Ce voia el?…

Voia, ceea se vor toţi nenorociţii care iubesc: o rază de speranţă! Voia să audă strigîndu-li-se că se înşeală, că realitatea orbitoare era totuşi minciună şi înşelătorie… că Marguerite îi era credincioasă. Acestea venise să le caute nefericitul rege, în temniţa lui Philippe d’Aulnay: nădejdea! Sau cel puţin… îndoiala!

Oh! o clipă numai să i se zdruncine grozava siguranţă! Să se mai poată îndoi, să-şi poată făuri singur dovezile nevinovăţiei celei adorate!… Şi s-ar simţi reînviind!…

Bietul Viclean (cum i se zicea) nu mai era cîtuşi de puţin… vicleanul. Se aplecă deasupra lui Philippe care trăgea de moarte.

— Sire, murmură Gautier, fratele meu moare…

— Dar eu?… Şi eu port moartea în mine!… El moare la Temple. Eu voi muri în vechea fortăreaţă de pe marginea apei. Asta-i singura deosebire dintre noi doi. Lasă-mă, Gautier d’Aulnay, căci trebuie să aflu.

Regele vorbise cu glasul atît de zdrobit, încît Gautier se dădu înapoi. Ludovic se aplecă asupra muribundului şi-i zise:

— Pentru că o să mori, pentru că ai să apari în faţa lui Dumnezeu, judecătorul tău şi al meu, te conjur să-mi spui adevărul. Atît de aproape de moarte, e cu neputinţă ca un creştin să consimtă să-şi dea sufletul dracului pentru o minciună!… Ascultă, dar, Philippe d’Aulnay; ascultă-l pe regele tău care a venit la tine… şi-ţi vorbeşte. Ştiu că nu poţi răspunde cu graiul. Poţi cel puţin să-mi faci un semn, care să mă facă să înţeleg…

În minutul acela, Philippe deschise ochii.

Privirea lui întîlni pe aceea a regelui.

O tresărire adîncă îl zgudui.

Îl recunoscuse oare pe cel ce se aplecase deasupra lui… pe soţul Margueritei?

Atît de aproape de moarte, o ultimă tresărire a fiinţei intime îi reda pentru cîteva momente un rest de judecată?

Vocea lui Ludovic făcuse, oare, ceea ce nu putuse face glasul lui Gautier? Se poate!…

În clipa aceea de pe urmă, în ochii muribundului se aprindea o flacără de înţelegere şi, punîndu-şi toată energia, Philippe ajunse să se ridice puţin, ca şi cum ar fi vrut să se apropie de acel care-i vorbea…

— Mă recunoşti? îl întrebă Ludovic, cu glas tremurător. Recunoşti pe regele tău în mine?

— Da! răspunse semnul afirmativ al lui Philippe.

Regele tresări. Un suspin îi umflă pieptul. Cu glas mai înăbuşit el urmă:

— Eşti hotărît să-mi răspunzi adevărat, în faţa lui Dumnezeu, care te aude?

Muribundul răspunse cu acelaşi semn. Şi acel semn fu aşa de solemn, atît de maiestuos, că ar fi fost cu neputinţă să te mai îndoieşti de ceva.

Un fel de bucurie amară şi sălbatică se strecură în sufletul lui Ludovic.

— Ascultă, dar! Tu ştii de ce şi de cine vreau să vorbesc. Ştii că am venit să-ţi vorbesc de Marguerite de Bourgogne.

Ochii lui Philippe scînteiară.

Dar în acel moment o voce spartă, cu un accent de ură supremă, strigă în dosul regelui:

— Marguerite de Bourgogne! Desfrînata de la Turnul Nesle!…

Dintr-o săritură regele fu în picioare, se întoarse şi strigă:

— Cine a spus aceasta?…

— Eu, răspunse Gautier d’Aulnay.

Regele se făcuse verde la faţă. Dinţii îi clănţăneau. Năduşeala îi curgea pe frunte, mai rece decît aceea care acoperea fruntea muribundului.

Adevărul! Groaznicul adevăr! Nu-l cunoştea el oare?…

Nu! El tot nu ştia destul! Fericirea şi nenorocirea definitivă au în comun că omul nu vrea, nu poate crede şi că-i trebuie îngrămădite dovezile.

Adevărul! acest om trebuie nu să i-l destăinuiască şi să i-l repete, să-l înfigă mai adînc în creierul lui Ludovic.

— Minţi, urlă regele. Minţi! Soţia regelui Franţei nu e ceea ce spui tu!…

— Ascultă, Sire! strigă Gautier, care-şi pierdea capul şi care-şi strîngea pumnii. Eu pot să-ţi spun totul căci am văzut, am auzit, am intrat la însîngeratul Turnul Nesle! M-am suit cu fratele meu, Philippe… e adevărat frate?…

Gautier se întoarse spre Philippe şi rămase înmărmurit…

Muribundul se sculase în picioare!…

El se îndreptă spre dînsul!…

— Vorbeşte! Vorbeşte! urlă Ludovic. De-ar trebui chiar să cad trăsnit de cele ce voi auzi. Vreau să vorbeşti! Ce ai văzut? Ce ai auzit… la Turnul Nesle?…

În clipa aceea, Philippe ajunsese lîngă Gautier. Îl apucă în braţe şi, cu palma lui îngheţată de moarte, îi închise gura.

Gautier înţelese!… Ultimul gînd al lui Philippe era încă un gînd de dragoste şi, în clipa în care-şi da sufletul, stăruia încă s-o scape pe regină!…

Gautier îi văzu în faţa-i, chipul acela plumburiu; îşi simţi pe gura mîna care se încleşta… şi iarăşi se trezi în el furia, care încă în vreo două-trei rînduri îi şoptise idei ucigaşe împotriva fratelui său. El smuci la o parte, cu putere, mîna muribundului care se agăţase de el, şi se susţinea în picioare prin ultima sforţare a fiinţei sale galvanizată.

— Ah! urlă Gautier nu te-ai sacrificat destul pentru o desfrînată? Pe mine, fratele tău, pe Buridan, pe Guillaume, pe prietenii lui, pe toţi ne-ai jertfit tu, Philippe, pentru Marguerite de Bourgogne! Destul. Trebuie să fie zdrobită cum o să fiu şi eu, cum eşti şi tu. Sire, ascultaţi…

Din nou mîna îngheţată se apăsă pe gura lui Gautier.

În ochii lui Philippe lucea o rugă deznădăjduită. Din gură îi ieşea un vaiet jalnic; desigur, în clipa aceea nenorocitul încerca să spună ceva, un cuvînt şi vorba aceea, în locul buzelor, ochii lui, atitudinea lui, toată fiinţa lui o striga: „Nevinovată! Marguerite e nevinovată!”

Dar Gautier, îi îmbrînci iarăşi mîna la o parte.

Philippe căzu în genunchi: trăgea de moarte.

— Într-o noapte, urmă Gautier, cu acelaşi urlet de furie şi de necaz, într-o noapte, ne-a chemat la Turnul Nesle; auzi Sire? Marguerite, regina Franţei, Marguerite de Bourgogne ne-a atras în acea vizuină sîngerîndă, unde îi atrăsese pe mulţi alţii, înaintea noastră…

Ludovic al X-lea se rezemase de zidul temniţei. Capul i se aplecase în piept…

Era nemişcat, de parcă se împietrise…

Nu-l privea nici pe Gautier, nici pe Philippe, ci pe el însuşi.

La picioarele lui, mişcă ceva. Regele simţi agăţîndu-i-se ceva de genunchi, dar nu-l luă în seamă: el asculta glasul înspăimîntător al lui Gautier

— În seara aceea, Sire, nu avu loc nici o orgie. Philippe, fratele meu, nu primi să ia parte la ea! El o iubea pe Marguerite a ta, urmă Gautier, cu rîsul lui îngrozitor, şi din clipa cînd pricepu că îngerul visurilor sale era o femeie pierdută, el începu să moară. Priveşte-l, rege!

Ludovic nu-l privi. Avu o zguduitură nervoasă, ca să se scape de ceea ce i se agăţase de genunchi. Acela era Philippe, care se tîrîse spre rege şi, în ultimele spasme ale agoniei, încerca, într-un ultim gest de rugăminte, să proclame nevinovăţia Margueritei.

Zguduitura regelui îl făcu să cadă pe pămîntul noroios al temniţei.

— Adu-ţi aminte, Philippe! urlă în clipa aceea Gautier. Adu-ţi aminte! Am fost cusuţi împreună într-un sac, auzi rege, Marguerite ta ne-a vîrît într-un sac, de vii, din vîrful turnului am fost azvîrliţi în fluviu.

Un fior de groază îl cutremură pe rege.

El aruncă o privire asupra lui Philippe, ca pentru a-l întreba o ultimă dată.

Îl văzu, atunci, arătînd pumnul fratelui său.

Apoi, deodată, Philippe se prăbuşi la pămînt. Murise.

Regele se aplecă, atinse fruntea cavalerului, se ridică, zicînd:

— A murit…

Un hohot de rîs furios îl zgudui pe Gautier care urlă:

— Unul mai mult, unul mai puţin! Ce are a face? Dacă ar trebui să numeri toate cadavrele pe care Marguerite de Bourgogne le-a semănat în calea ei, ai înnebuni, rege! Du-te şi întreabă Sena, să-ţi spună taina ei, ea-ţi va răspunde, poate, cîţi amanţi a cărat! Mort! Sărmanul meu Philippe a murit! urmă uriaşul, izbucnind în hohote de plîns. Astăzi e rîndul lui, mîine al meu! Ucide-mă, Sire, omoară-mă. Căci eu am fost, ce n-a vrut Philippe să fie. Am fost amantul desfrînatei de la Turnul Nesle!…

În faţa cadavrului lui Philippe, în faţa blestemelor lui Gautier, regele dădu înapoi.

El ajunse la uşă şi, şovăind, se înfundă în galeria întunecoasă, urmărit de departe de urletele care se înălţau din temniţă.





XXXII. TURNUL LUVRULUI



— Ludovic se sui pînă la apartamentul contelui de Valois. Cînd acesta î1 văzu intrînd pe nepotul său, rămase încremenit de un fel de spaimă, în fundul căreia era poate un început de remuşcare. Ludovic Vicleanul abia mai era de recunoscut.

Trăsăturile feţei obosite, pielea-i plumburie, înfăţişarea-i copleşită, mîinile tremurînde, nervoase, ochii plini de o nespusă mirare, totul vădea limpede că regele primise una dintre loviturile de care temperamentele violente şi foarte naive în fond, ca al lui, nu se mai tămăduiesc.

Dar, Valois înlătură repede ideile acelea de milă, care începuseră să-i răsară în minte şi, cu o bucurie sălbatică, se gîndi:

— E lovit de moarte!

Se apropie de nepotul său care se trîntise pe un fotoliu.

— Sire, murmură contele, i-aţi văzut pe prizonieri? Curaj, Sire!

— Lasă-mă! zise regele, cu glas, în aparenţă indiferent. Orice vorbă nu-mi poate face decît rău în acest moment. Ah! ascultă o clipă, Valois. Unul din cei doi oameni a murit… Ce moarte! Multă vreme o să port în ochi viziunea… dacă oi mai avea mult de trăit!

— A murit! bolborosi Valois care, fără voia lui, se cutremură.

— Da, a murit în faţa mea. Să pui să-l îngroape. Să pui să i se facă slujba la biserică. Vreau ca tînărul acela să fie îngropat cum trebuie, în pămînt creştin.

— Bine, Sire. Am să dau ordine, zise Valois încremenit.

— Şi celălalt, Sire? Ce trebuie să fac cu el?

— Celălalt?… întrebă Ludovic care-şi ridică chipul prăpădit de durere.

— Da, cel viu. Sunt doi, Sire! Unul a murit, dar celălalt?

Ludovic scrîşni din dinţi. Cuvintele pe care Gautier le grăise într-un acces de nebunie, răsunau în capul lui.

„Am fost ceea ce Philippe nu a vrut să fie! Am fost amantul desfrînatei!…”

— Ce trebuie să fac cu cel viu? repetă Valois, cu o ironie amară. Fără îndoială, să-i dau drumul?…

— Ţine-l închis şi să i se sfîrşească iute procesul. Vreau un chin groaznic pentru acest om, auzi? Taci, tu n-ai pricepe. Du-te, acum…

— Sire, zise Valois, mă supun. Dar, oricît de amărît v-ar fi sufletul, sunteţi rege, nu puteţi uita afacerile Statului. Sire, o simplă semnătură pe aceste pergamente, şi vă las. Iată pana, iată călimara! Semnaţi, Sire!

— Ce sunt pergamentele acelea? întrebă Ludovic, aruncînd o privire fugară asupra hîrtiilor pe care Valois i le punea pe masă, lîngă el.

— Sire, nu puteţi uita că avem în temniţele din Temple un prizonier important, un trădător, un răzvrătit, un delapidator al banului regal, un sperjur şi falsificator de monede. Sire! E vorba de omul care a vrut să vă omoare.

— De ce n-a izbutit?! şopti regele. Aş fi murit, fără să ştiu.

— E Marigny, Sire! Aceste hîrtii sunt ordinul de punere sub acuzare şi în judecată! Trebuie să se facă acest lucru iute, trebuie să se dea un exemplu grozav…

— Marigny?… bolborosi Ludovic, trecîndu-şi mîinile ca de ceară, pe frunte. Dă-mi să semnez… Şi semnă…

Cu privirea învăpăiată, Valois îi urmărea mîna care era gata să-l asasineze pe Marigny şi, cînd se sfîrşi, luă pergamentele cu un gest sălbatic şi numai atunci ieşi. Ludovic rămase singur.

Spre ziuă, se sculă, îl chemă pe Valois şi, fără vreo explicaţie, ieşi de la Temple. Apoi, porni spre Luvru.

S-a văzut că tocmai în clipa aceea, Stragildo ajunsese la contele de Valois.

Cît despre Ludovic, el se duse în apartamentul lui fără să zică un cuvînt, se închise în odaia lui şi, îmbrăcat cum era, se trînti pe pat, unde adormi îndată, greu, într-un somn ca de plumb. Cînd se deşteptă, se înnopta şi negurile învăluiau Parisul.

Atunci, îl chemă pe căpitanul gărzilor, pe Hugues de Trencavel şi-i zise:

— Urmează-mă la Turnul Luvrului.

Am avut ocazia să spunem cîteva vorbe despre diversele turnuri ale vechiului castel feudal. Vorbind de Turnul Luvrului, regele voia să zică Turnul cel Mare, Turnul principal. Acel Turn, la picioarele căruia, la începutul acestei povestiri i-am văzut oprindu-se pe Jean Buridan, era tocmai acela unde se închideau prizonierii de Stat.

Acolo fusese dusă şi întemniţată, Marguerite de Bourgogne.

Ea ocupa etajul al doilea care era alcătuit din două odăi: una mică, în care vegheau îndeobşte opt oameni care se schimbau din două în două ore, pentru ca regina să nu poată să încerce nici o corupere, şi una mare, în care locuia chiar Marguerite. I se dăduse voie să-şi ţină pe lîngă ea pe Juana, care dormea în aceeaşi odaie, care era mare şi bine mobilată. O fereastră uriaşă o lumina, dar gratii groase, de fier, făceau cu neputinţă orice încercare de evadare.

Fereastra da spre fluviu. În partea cealaltă a Senei se vedea Turnul Nesle.

Acolo o regăsim pe regina Franţei.

Cît despre surorile ei, Jeanne şi Blanche plecaseră chiar a doua zi, după arestarea Margueritei, sub cuvînt să-şi revadă bărbaţii, care se războiau. Plecaseră fără să-i arate surorii lor cel mai mic semn de dragoste sau milă.

Trebuie să mărturisim că nu ştim ce soartă au avut. Ni se pare, totuşi, că nu s-au dus la bărbaţii lor, contele de Poitiers şi contele de la Marche. E mai de crezut că au trebuit să se refugieze, undeva, în străinătate. În orice caz, asta n-are nici o importanţă pentru istoria noastră. Am vrut doar să le arătăm în treacăt, laşitatea.

Deci, în Turnul cel Mare îşi petrecea Marguerite de Bourgogne viaţa, acum.

Şedea ore întregi, în fundul unui fotoliu, abătută, verde la faţa, cu înfăţişarea unei moarte. Uneori, speriată, Juana se apropia de ea şi o atingea ca să se încredinţeze că trăia încă.

Marguerite se cutremura, sărea în sus, ca atinsă de un fir electric. Se scula, o îmbrîncea pe slujnică şi striga:

— Nu se poate să mă lăsaţi să mor în pace?…

Alteori se plimba repede de colo pînă colo, gîfîind, cu spume la gură. Splendidul ei păr auriu, ca de leoaică, i se revărsa pe umerii aproape goi, în timp ce ea îşi frîngea mîinile zbierînd:

— Nu vreau să mor! Nu vreau să mă ucidă! Vreau să mai iubesc… să iubesc mereu.

Fereastra care da spre fluviu, era cu îngrijire astupată cu nişte perdele, şi în odaie domnea o lumină mohorîtă, prielnică gîndurilor triste.

În umbra adîncă, Marguerite îi apărea Juanei, care-o privea înspăimîntată, ca o victimă pe care Fatalitatea o hărăzise să fie mistuită de flăcările iubirii.

În clipele acelea, slujnicuţa se ghemuia într-un colţ şi privea îngrijorată la crizele de furie amoroasă care o doborau pe regină.

Într-un rînd, fata voise să deschidă perdelele ca să intre lumină, căci se gîndea că soarele i-ar alunga lucirile amorului.

Marguerite se repezise la ea, o îmbrîncise cu putere şi strigase:

— Dacă te mai atingi vreodată de perdele, te ucid.

În ziua în care regele se înapoie de la grozava vizită pe care o făcuse la Temple, Marguerite de Bourgogne părea mai liniştită. Întinsă pe o canapea, vorbea cu Juana mai blînd, decît o făcuse pînă atunci.

— Crezi tu, întreba ea, că o să mă ţină multă vreme prizonieră, aici?…

— Oh! nu doamnă, răspunse Juana. E cu neputinţă. La urma-urmei sunteţi regină…

— E-adevărat, sunt regină, dar sunt şi soţia vinovată… adulteră, precum zic ei, urmă ea, dînd din umeri ca şi cum acest foc, pe care natura l-a pus în mine, ar fi o crimă… ca şi cum iubirea ar fi o greşeală pe care trebuie s-o ispăşeşti! De ce? Pentru că i-a plăcut ducelui de Bourgogne să mă dea unui fiu al lui Philippe cel Frumos, ar fi trebuit să renunţ la tot ceea ce era viaţa mea?… Oare nu-l iubeam şi pe el?… Oare nu-i dam şi lui sărutările mele?… Oare nu-l iubeam destul ca să-i pot ascunde scîrba pe care mi-o inspira uneori? Nu era ipocrizie, ci milă. Ar fi trebuit să-mi fie recunoscător: şi el pune să mă închidă, acum?

Astfel judeca Marguerite, mergînd pînă la cele mai riguroase prevederi ale legii naturii, în contradicţie desăvîrşită cu legile sociale. Ea judeca întocmai ca un animal… ca o leoaică.

— Şi ce crezi că au să facă cu mine? Oare, au să îndrăznească să mă judece şi să mă osîndească?

— E cu neputinţă doamnă, răspunse Juana, căci regina îi apărea ca o fiinţă excepţională, foarte sus pusă, deasupra omenirii. E cu neputinţă. Mai curînd cred că regele vă va da o escortă care să vă conducă pînă în Bretania.

— Da! îngînă Marguerite, pe gînduri. Atîta doresc şi eu… să ne despărţim… Oh! mi-aş da cinci ani din viaţă, numai să pot şti… ce gîndeşte regele?

În clipa aceea, în camera vecină se auzi un zăngănit de arme. Cineva strigă:

— Loc regelui!

Uşa se deschise. Ludovic apăru. Dintr-un salt, Marguerite se sculă în picioare şi cu capul aplecat, gîfîind, îşi întipări pe chip o înfăţişare tristă, cu repeziciunea şi priceperea aceea neasemuită care o făcea stăpîna desăvîrşită a tînărului acela.

Ludovic făcu un semn. Juana ieşi. El închise uşa. Se îndreptă spre regină, se opri la doi paşi de ea, şi-i şopti blînd:

— Iată-mă, Marguerite! Priveşte-mă!…

Ea tresări pînă în adîncul sufletului.

Blîndeţea aceea la un om violent după cum era regele, vocea pe care se aştepta s-o audă răsunătoare şi vuind de blesteme şi întinsă pînă la urechi… acum stinsă, ca venind de departe, o umplu de mirare.

Oare Ludovic era omul acela?… Ludovic cel violent, Ludovic bătăiosul era cel ce vorbea astfel? Ea ridică capul încet şi îl zări pe bărbatul ei.

Se înfioră. Uită că avea de jucat un rol ca să-şi scape libertatea, poate chiar capul. Uită că omul acela venea ca judecător. O mirare de nedescris o pătrunse pînă în fundul sufletului.

Mirare, milă, o milă imensă, da, dar şi un fel de mîndrie puternică… Niciodată nu văzuse, nici pe chipul palid al lui Philippe d’Aulnay, care o adorase cu o pasiune atît de curată, niciodată nu văzuse pe faţa unui om un prăpăd atît de mare pricinuit de suferinţă. Şi în mintea ei, regina şopti:

— Cît mă iubea!…

Ludovic clătină încetişor din cap.

— M-am schimbat, nu-i aşa? o întrebă el cu un zîmbet neînchipuit de trist.

Ea rămase mută. Îl privea cu o mirare sălbatică, şi ceva neauzit, grozav, ciudat, fabulos, se petrecea în inima aceea cu treceri bruşte, cu bătăi năprasnice…

— Cum l-aş fi iubit, dacă… începuse a se gîndi Marguerite, dar, deodată, începu să tremure, şi fenomenul straniu se săvîrşi, se formulă:

— Dumnezeule!… Nu cumva voi începe de-acum să-l iubesc?… Acum!…

Înmărmurită, zdrobită de gîndul acela înspăimîntător, ea ridică din umeri, se împotrivi din tot sufletul celor ce simţea strecurîndu-i-se cu toată grozava ironie pe care natura o pune în unele dintre făpturile sale.

Să iubească!… Să înceapă să-l iubească!…

Oh! ! să-l iubească cu o dragoste curată, nevinovată, cu o iubire de fecioară care deja îi primenea sufletul înfocat, o transformare, o transfigura!…

Să-l iubească pe tînărul acela pe care-l dispreţuise, îl batjocorise, pe care-l ucisese!

Să-l iubească! Da! Era să-l iubească, tocmai pentru că-l vedea murind, nu de ruşinea de a fi fost batjocorit, nu de necazul pe care-l resimt soţii înşelaţi, ci de durere, din dragoste!

Răsufla cu greutate. Se trase înapoi. Şi-şi ţinea ochii ei plini de înfricoşare, de mirare şi de spaimă aţintiţi asupra privirilor regelui. Simţea îngrijorarea acelei iubiri! Spaima ei!

Ludovic înaintă încet, pînă la o masă pe care puse o sticluţă plină cu un lichid limpede ca apa de izvor.

Apoi se duse la fereastră şi trase perdelele.

Razele soarelui care apunea năvăliră în odaia unde se desfăşura drama aceea.

Dintr-o mişcare nervoasă, Marguerite se întoarse spre fereastră… O apucă un fel de ameţeală. Grozăvenia vieţii ei trecute i se dezlănţui în vîrtejuri care-o ameţiră. Întinse braţele, dădu din mîini ca şi cum ar fi voit să gonească un spectru şi horcăi:

— Turnul Nesle!…

Un suspin umflă pieptul lui Ludovic.

Ea căzu în genunchi, îşi acoperi faţa cu mîinile şi bolborosi:

— Închideţi perdelele, Sire! Vă conjur. Nu vedeţi cît sufăr!…

Aplecat asupra chipului aceleia pe care se vădea atîta părere de rău şi remuşcări, Ludovic al X-lea clătină încetişor din cap şi zise:

— Iată mărturisirea! Da! Dacă aş avea nevoie ca să mă încredinţez încă de o mărturisire din gura ta, iată acea mărturie! Turnul Nesle, Marguerite, este irecuzabilul martor al nenorocirii mele. Zici că suferi?… Eu nu mai sufăr. Cred că nu mai pot suferi… Turnul Nesle!… El e Gautier şi Philippe d’Aulnay, cusuţi într-un sac şi aruncaţi din vîrful turnului, de pe platformă în Sena.

Ea începu să plîngă cu hohote şi mai grozave şi se încovoie şi mai tare, ca şi cum ar fi fost copleşită de povara remuşcării.

— Philippe a murit, Marguerite! urmă regele.

Marguerite scoase un ţipăt sfîşietor.

El urmă parcă fără să fi auzit nimic:

— Gautier o să moară. Au intrat la Turnul Nesle şi moartea i-a atins pe frunte, cum i-a atins pe toţi aceia care au trecut pragul lui blestemat. Priveşte, Marguerite, haide, trebuie să-l priveşti! Eu cum mă uit?…

Terorizată, ea se supuse, se sculă, şi ochii larg deschişi i se ţintuiră într-acolo, asupra Turnului.

— Ce vezi Marguerite? Vorbeşte! Dacă nu vorbeşti, voi vorbi eu!

— Iertare! gîfîi Marguerite. Iertare, Ludovic.

— Voi vorbi eu, dar! Îi vezi pe cei pe care i-ai atras acolo, sus. Cîţi sunt? Cine va putea să-i numere? Cine va putea număra sărutările cu care gura ta a îmbătat şi a otrăvit gurile amanţilor tăi… de o noapte. Iată Sena!… Ar trebui să putem asculta ce spune! Şi dacă culegem vaietele pe care le-a auzit! Am văzut, Marguerite, am privit acolo, sus… chiar acolo unde tu răspîndeai amorul şi moartea… am privit tablourile care înfăţişau frumuseţea ta… acolo! Am suferit şi am plîns!… O, Marguerite, aveam o atît de mare încredere în tine, vezi tu? Mi se pare că l-am prins pe Dumnezeu cu minciuna…

Un geamăt sfîşietor ţîşni dintre buzele contractate ale Margueritei.

Era îngrozitor. În asta stă întreaga ticăloşie a întîmplării! Acum cînd tînărul acela îi vorbea aşa, o sfîşia o adîncă şi amară părere de rău de încrederea aceea sublimă, pe care dacă ar fi ştiut-o preţui, după cum începea s-o priceapă, ar fi fost viaţa ei!… O, dacă monstruoasa greşeală a pasiunilor sale nu s-ar fi înfăptuit, cît ar fi fost de fericită!

Ca şi cum s-ar fi înduioşat de suferinţele ei, Ludovic Vicleanul lăsă perdelele binişor.

Viziunea îngrozitoare se şterse.

— S-a sfîrşit! urmă regele. Viaţa noastră s-a terminat, Marguerite. Şi cînd mă gîndesc la toată fericirea pierdută, mă apucă o furie, nu împotriva ta, ci contra mea care n-am ştiut la vreme ce fel de femeie erai. Adu-ţi aminte. Te-am iubit de cînd te-am văzut, te-am adorat. Mi se păreau prea încete ceremoniile şi sărbătorile care au precedat cununia noastră. Parisul întreg era plin de zîmbetul şi de strigătele mele de bucurie. Atunci m-am poreclit „Vicleanul”. Ar fi trebuit să-mi zică „Îndrăgostitul”… Toată viaţa mea e acolo, Marguerite. E toată în dragostea care a rămas aceeaşi, din clipa în care te-am întîlnit, de cînd te-am văzut în trăsura ta trasă de caii tăi, cei albi. Oh! fermecătoarea zi de vară! Oh! razele de soare în pădure şi în inima mea, coifurile care luceau, penele care fîlfîiau, trompetele care salutau sosirea ta în regatul tatălui meu! Toate astea le revăd, Marguerite. Şi te văd, aşa cum ai fost întotdeauna cu mine… atît de pricepută, oh! atît de pricepută, încît aş fi ucis chiar pe tata, dacă mi-ar fi spus că tu nu mă iubeai! Cît de fericiţi am fi fost, Marguerite, dacă m-ai fi iubit. Atît de tineri pe cît suntem amîndoi, cîţi ani de fericire nu ni se puteau desfăşura înainte!… Totul se prăbuşeşte, totul moare, totul s-a sfîrşit!

Tăcu!

Cu inima bătîndu-i cu putere, Marguerite îşi închipuia fericirea care-i scăpa din mîini. Dacă l-ar fi iubit pe Ludovic!

Dacă… Oh! nenorocita de ea! Oh! ultima, îngrozitoarea catastrofă a inimii sale zbuciumată de pasiuni!…

Acuma îl iubea!

Pricepea, simţea că o să-l iubească acum, că o să-l adore cu o dezlănţuire de dragoste furioasă!… Îl iubea! Şi nu mai putea să i-o spună!…

Cine ştie dacă printr-un efort sublim n-ar fi mai putut să joace o ultimă comedie, să mai mintă, să probeze regelui că-l iubea, să-i demonstreze că evidenţa era o minciună şi minciuna un adevăr!…

Da! ar fi încercat, fără îndoială! Ar fi cîştigat poate victoria aceea înspăimîntătoare!

Dar simţi că nu mai putea.

Să nu mai poţi minţi atunci cînd o minciună te-ar scăpa de moarte şi de groază!

Nu mai putea juca comedia iubirii pentru că iubea, cu adevărat.

Ludovic se îndreptase din nou spre masă, unde pusese sticluţa. O luă în mînă şi, gînditor, o examină un minut.

În clipa aceea, cu răsuflarea întretăiată despletită, sublimă, Marguerite se îndreptă spre el, căzu în genunchi, îşi ridică capul către rege şi splendidă, şi tragică îi strigă:

— Ludovic, te iubesc!…

El se cutremură de groază. Minciuna îi păru hidoasă!…

Şi ea nu minţea!

Strigînd cu toată pasiunea-i puternică, dezlănţuită cu vaiete grozave, cu hohote de plîns, cu zîmbiri sfîşietoare, ea şopti, strigă, urlă bolborosi…

Şi iată ce auzi Ludovic. Iată ce văzu.

Iată ce luă drept cea mai nebunească comedie şi care totuşi nu mai era comedie, acum!…

— Ludovic te iubesc!… De cînd? Nu ştiu. Din totdeauna, poate! Ascultă! În luptele cavalereşti, cînd înaintai pe calul tău cu lancea în mînă, eram furioasă sau credeam că sunt. Dar ceva striga în mine. Nebuno! Smintito! Nu voiam să te iubesc!… Te iubeam!… Ascultă tot! Mărturisesc tot! Am fost infamă, mai ticăloasă ca toate femeile pierdute. Am fost criminală. Am ucis… Sunt o groază de stafii în mine şi în jurul meu. Nenorocită ce sunt! Oh! ce groază, ce nenorocire! Ludovic te iubesc! Ucide-mă! Biciuieşte-mă! Pune-mă să sufăr chinul femeilor adultere, dar lasă-mă să-ţi strig că te iubesc!… Ah! dulceaţa acestui cuvînt! Pentru prima dată îl şoptesc cu buzele şi cu inima. Pentru întîia dată, mă învăluie în razele-i luminoase! Ludovic, te iubesc! Acest cuvînt l-am repetat altora, la toţi… pînă la dezgust. Omoară-mă! Dar niciodată n-am simţit în sufletul meu o beţie ca cea din minutul ăsta, o astfel de dulceaţă, o mirare ca astăzi. Suflet de noroi! Inimă murdară! Desfrînată! Infamă! Sunt femeia depravată, de la Turnul Nesle! Grozavă părere de rău a fericirii pierdută şi pe care o întrezăresc în minutul ăsta!… Oh! Ludovic, ochii mi se deschid, inima-mi renaşte la o viaţă nouă şi sufletul meu de noroi se purifică… Ludovic, Ludovic te iubesc! Lasă-mă să-ţi strig. Lasă-mă să strige fiinţa mea toată să… iubesc! Eu! Eu! Marguerite de Bourgogne, desfrînata. Iubesc! Deliciul şi delirul amorului, pe care nu le-am cunoscut niciodată, pe care le-am căutat în toţi ochii pe toate buzele, îl aflu, în sfîrşit! Dumnezeule îndurător, Dumnezeule atotputernic, lăudat să fii! Îţi voi mulţumi de pe rug, dacă aş putea să strig într-o ultimă sforţare a corpului şi a inimii mele, că Marguerite de Bourgogne ştie ce e iubirea, dacă aş putea să mor şoptind: Ludovic, iubitule… Ludovic te iubesc!…

Un hohot de rîs clocotitor, groaznic, răsună deodată…

Ea îşi ridică privirile spre el şi… se rostogoli la pămînt: Ludovic nu o credea! Niciodată Ludovic nu o va crede!…

Pumnii lui Ludovic se ridicară o clipă, ca şi cum comedia depravatei i-ar fi reînviat unul din accesele furiei, ca şi cum ar fi vrut să o zdrobească.

Dar pumnii lui se lăsară încet, în jos. Şi rîsul lui strident, funebru, porni din nou, răsună, alunecă peste capul Margueritei prăvălită la picioarele lui.

Nici măcar atît! Ea nu merita nici s-o ucidă! Se sfîrşise cu desăvîrşire.

Lumea întreagă se prăbuşea. Ea se afunda în grozăvenie, pe veci!

— Adio! zise cu glas înăbuşit Ludovic.

Ea nu-şi ridică capul. Rămase ghemuită în acelaşi colţ, lîngă fereastră. Auzi cum Ludovic pleca încet. Spusese numai atît: Adio! cum i-ai grăi unui mort. Era chiar sfîşietor!… Sfîrşitul! Murise pentru el.

Ajuns lîngă uşă, Ludovic al X-lea se întoarse spre ea.

— Marguerite, zise el, nobilii voiesc ca onoarea regelui să fie nepătată. Vor să ţi se înceapă procesul şi să fii osîndită, pentru ca o pedeapsă exemplară să arate lumii că nimeni nu trebuie să se atingă de onoarea regilor… Dar eu… tu mă cunoşti, mă-nţelegi!

El se opri un minut dus pe gînduri. Ea nu se mişca. Nimic nu mai tresărea într-însa.

— Atunci, urmă Ludovic, m-am gîndit să-ţi fac o favoare supremă, Marguerite, căci… te-am iubit… te-am iubit… În sfîrşit, iată… vei găsi în sticluţa asta ceva care să te scape de proces şi de pedeapsă… Adio, Marguerite, adio!…

Regele plecă. Cînd se întoarse în apartamentul său, păru că uitase că mai există o Margaretă pe lume. Dădu ordin numai ca cineva să intre din ceas în ceas în închisoarea reginei şi să i se anunţe dacă nu s-a petrecut nimic nou.

Ludovic aştepta clipa cînd Trencavel va veni speriat să-i strige:

— Sire, Majestatea Sa Regina a murit. S-a otrăvit!

Dar… clipa aceea nu sosi…

Şi vom spune, într-un alt capitol, ce s-a întîmplat cu Marguerite de Bourgogne.

Înainte de a termina acest capitol să mai notăm un incident:

Cînd Ludovic al X-lea se reîntoarse în apartamentul lui, îl găsi pe contele de Valois care-l întrebă din ochi. Ludovic răspunse:

— Ei bine! Am condamnat-o. Regina o să moară.

— I se va face proces? bolborosi contele, cutremurîndu-se de groază.

Şi într-adevăr, era cu neputinţă ca înainte de a muri, în timpul interogatorului, fie din răzbunare, fie pentru oricare alt motiv, Marguerite să nu exclame:

— Primul meu amant a fost Enguerrand de Marigny; al doilea amant se numea Charles, conte de Valois, fratele lui Philippe şi unchiul soţului meu Ludovic!…

Şi atunci, el, Valois, s-ar duce pe urmele lui Marigny în temniţele de la Temple.

Cu orice preţ trebuia să nu se facă acel proces… Cu orice preţ, trebuia ca regele să nu mai stea de vorbă cu Marguerite. Valois, care tremurase tot timpul cît Ludovic fusese la Turnul cel mare de la Luvru, oftă uşurat cînd ghici din ţinuta lui Ludovic că nu fusese încă denunţat de Marguerite.

Dar totodată, el se gîndea să demonstreze lui Ludovic, interesul, necesitatea politică de a opri acel proces… În clipa aceea Ludovic repetă:

— Regina o să moară, îţi spun. Poate că a şi murit în acest moment.

— Cum aşa, Sire?

Valois îşi înăbuşi strigătul de bucurie furioasă, care-i clocotea în piept.

— I-am lăsat o otravă! zise Ludovic liniştit.

Era salvat! Nu se mai putea teme de denunţările reginei Marguerite.

— Sire, reluă el, în nenorocirea grozavă care vă loveşte şi de care voi găsi mijloc să vă mîngîi…

— N-am nevoie de mîngîieri, zise regele, cu glas liniştit şi atît de mîhnit încît Valois rămase mirat. El îl privi pe rege şi-şi zise:

— E lovit de moarte, totul merge bine! gîndi Valois, apoi urmă: Sire, cu toate astea trebuie cineva să se ocupe de afacerile publice. Ţinînd seama că regele o să aibă azi alte preocupări, am luat în mînă afacerile urgente, care nu se puteau amîna pe mîine…

— Mulţumesc, dragă unchiule! zise Ludovic. Devotamentul tău mi-este foarte preţios în momentele acestea!

— Astfel, urmă Valois, am pus să se ţină închise toate porţile Parisului azi; de altfel şi în schimb, vor fi deschise toată noaptea. Nădăjduiesc să-l prind pe Buridan…

— Orice ai făcut e bine făcut. Dar Buridan n-a fost prins?

— Nu, Sire!… Mă înşelasem.

Ludovic clătină din cap, rămase pe gînduri cîteva minute, apoi urmă:

— Dacă o fi prins curînd, vreau să mi-l aduceţi aici! Ai auzit? Şi să nu i se facă nici un rău.

— Bine, Sire! răspunse Valois, mirat.

— Poate că el mă va consola! se gîndea Ludovic.

Şi Valois se gîndea şi el:

— Fii pe pace, rege dobitoc, nu i se va face nici un rău; lovitura de pumnal pe care va primi-o îl va doborî fără durere.

— Sire, urmă el tare, dacă îmi daţi voie este vremea să mă înapoiez la Temple, căci avem prizonieri de seamă… pe trădătorul Marigny, în afară de Gautier d’Aulnay şi tremur întotdeauna de teamă ca, în lipsa mea…

— Du-te, scumpul meu Valois, du-te…

Contele salută cu un zîmbet de ură satisfăcută. Valois, care după convorbirea cu Stragildo venise la Luvru să vadă ce se va mai întîmpla cu Marguerite, liniştit acum, se zorea să se întoarcă la Temple, căci, se apropia ora cînd trebuia să pornească spre Montmartre. El îl salută pe Ludovic al X-lea şi se îndreptă spre uşă. Dar atunci o altă idee care-l făcu să îngălbenească deodată, îl opri pe loc.

Regina avea lîngă ea o fată tînără care nu-i era numai servitoarea preferată, dar şi confidenta ei! Marguerite trebuia s-o fi însărcinat pe Juana s-o răzbune! De aceea nu-l denunţase încă Marguerite!… Juana îl va denunţa, după moartea reginei!

Valois era omul cel mai prudent.

Admiţînd chiar că s-ar înşela, era hotărît să-şi înlăture din minte cauza aceea nouă de îngrijorare. Şi doar era atît de simplu! N-avea decît s-o suprime şi pe Juana!

— Sire, zise el întorcîndu-se, pe lîngă regină se afla o femeie tînără care o serveşte de mult şi care cunoaşte toate secretele ei grozave. Ideea de a aduce otravă reginei e sublimă, Sire, căci în felul acesta putem spune că Marguerite de Bourgogne a murit de friguri, şi poporul nu va afla niciodată că regele s-a văzut silit s-o condamne pe regina adulteră.

Fiecare din cuvintele lui erau tot atîtea lovituri de pumnal pentru nenorocitul rege care abia mai răsufla.

Dar Valois îşi avea gîndul său împingînd pînă la deznădejde durerea regelui.

— Din nenorocire, femeia aceea va putea, va dori chiar să vorbească, fără îndoială, şi poporul o să sfîrşească prin a afla astfel că soţia regelui era o desfrînată… Trebuie s-o pui în imposibilitate de a vorbi, Sire…

Ludovic ridică spre unchiul său, adevărat călău, în clipa aceea chipul descompus şi hotărît:

— Fă orice vrei, pentru binele meu şi acela al regatului.

Atît cerea şi Valois. El plecă zîmbind:

Ludovic rămase singur cu gîndurile lui groaznice şi cu deznădejdea lui nesfîrşită. Începea să moară…





XXXIII. SFÎRŞITUL JUANEI



Juana era o fiinţă neînsemnată.

Chiar în povestirea aceasta n-a jucat decît un rol foarte şters. Cu toate astea, cititorul s-a interesat poate de fata aceea care încercase să-l scape pe Philippe d’Aulnay şi care-i era atît de devotată stăpînei sale.

Istoria nu se ocupă decît de personaje de primul rang: regi, papi, împăraţi, generali, oameni de legi, oratori, miniştri, prezidenţi; numai ei au însemnătate. Poporul a fost convins de aceasta şi va fi tot atît de constrîns s-o creadă şi în viitor.

Şi poporul a crezut-o, o crede şi va crede pînă în ziua cînd va băga de seamă că numai el înseamnă ceva şi că acei ale căror istorie se pretinde să le impună veneraţia, nu sunt în fond decît nişte păpuşi… Sunt numai nişte figuranţi şireţi, întotdeauna în avanscenă: acolo e lumina şi încă altceva.

În momentul cînd Ludovic intrase în odaia ocupată de regină, Juana ieşise, la un semn al regelui.

Cînd regele plecă, cînd îl văzu trecînd prin îndoitul rînd de soldaţi din antecameră, natural, ea se reîntoarse. Atunci o văzu pe regină prăbuşită jos, aproape leşinată.

Fata se repezise la ea, o ajută să se scoale şi o duse pînă la pat.

Marguerite aproape căzu în pat.

Zadarnic încercă Juana să afle cele ce se petrecuse. Cu toate astea regina nu leşinase. Ochii îi erau închişi.

Buzele şi mîinile îi tremurau spasmodic. Juana începu să plîngă.

Dar pricepu că nu trebuia să-şi tulbure stăpîna, mai ales în momentul acela şi că trebuia s-o lase liniştită, să-i treacă criza. Ea se dădu înapoi în vîrful picioarelor şi se aşeză într-un colţ al odăii, aşteptînd să fie chemată sau să i se facă vreun semn.

Trebuie să arătăm, îndeosebi, că pentru Juana, toată vijelia aceea, trebuia să treacă. În spiritul ei păstra un respect religios pentru personalităţile acelea atît de sus puse şi care se numeau: rege, regină… Îi părea cu neputinţă ca regina să fie lovită. Mîine, peste poate cîteva zile, cel mult, uşile închisorii urmau să se deschidă şi regina se va înapoia în apartamentele sale, mai regină, mai stăpînă, ca oricînd.

Iată ce gîndea Juana, pe cînd privirile scăldate în lacrimi, i se ţinteau asupra Margueritei.

Cîteodată, privirea-i rătăcea cîte o clipă prin odaie, şi într-unul din acele momente, zări sticluţa lăsată de rege.

O privi un timp fără să se mire sau să se tulbure. Apoi, încredinţată că ea însăşi pusese sticluţa în locul acela, se sculă ca să o aşeze la un loc cu celelalte, căci regina, chiar în împrejurările acele grozave, nu uita să-şi îngrijească frumuseţea şi pusese să-i aducă din apartamentul său toată colecţia sticluţelor, borcănaşelor şi periuţelor al căror număr ar mira pe cea mai cochetă dintre femeile noastre de astăzi. Pe vremea aceea nu numai mesele de toaletă a cucoanelor de neam mare, dar şi acele ale burghezelor era un adevărat bazar, şi cele cîteva unelte cu care se servesc femeile din ziua de azi ar fi cu mult îndărătul acelor de pe vremile de atunci.

Marguerite luă sticluţa în mînă, o cercetă şi nu o recunoscu!

Juana tresări. Ce putea să fie în sticla aceia? Cine o pusese acolo?

Nu era decît un singur răspuns cu putinţă: sticluţa fusese adusă de rege…

Multă vreme, mica Juana privi cu neîncredere apa aceea limpede care strălucea prin cristalul sticlei. Ce putea să fie, oare? Ideea otrăvii îi trecu prin cap şi se înfioră. Nu putea fi otravă! Nu! Regele nu putuse să-i aducă reginei otravă!…

Ce era de făcut? Ce să creadă? Juana puse sticluţa pe masă, o luă iar, apoi o puse la loc şi, în sfîrşit, se hotărî deodată: o dosi îndărătul perdelelor, ridică oblonul, vărsă sticla, apoi, întorcîndu-se în odaie, o umplu cu apă şi o puse din nou pe masă, în acelaşi loc…

Juanei i-ar fi fost cu neputinţă să-şi explice ei însăşi de ce făcuse astfel. E foarte cu putinţă că în gîndul ei intrase o îndoială: „Dacă e otravă şi o las acolo, regina va muri! Dacă în sticlă nu-i otravă şi regina o caută o să se supere pe mine de-o arunc. Deci o să vărs otrava şi să las sticluţa orice ar fi”, judecată sau instinct, sticluţa era iarăşi la locul ei, bine astupată cu dopul de cristal. Atît numai că în loc să fie otravă, acum nu mai era decît cu apă.

Juana îşi reluă locul şi o privi cu luare aminte pe regină care începea să se liniştească.

Văzu că Marguerite deschidea ochii, apoi ridicîndu-se într-un cot.

Privirea reginei se aţinti asupra flaconului. Atunci, i se păru că în privirea aceea plutea o bucurie sălbatică.

Servitoarea se sculă şi se apropie de regină. În clipa aceea, uşa se deschise şi ofiţerul care comanda garda orînduită în antecameră, îi făcu un semn. Juana se apropie de ofiţer, care-i zise:

— Vino încoace. Am să-ţi spun ceva din partea regelui…

Juana intră în antecameră, apoi închise uşa.

În clipa aceea, Marguerite se sculă, se îndreptă spre masă, destupă sticluţa fără şovăială şi bău conţinutul pînă în fund.

Apoi, cu un zîmbet ciudat, se duse de se întinse pe pat şi închise ochii.



*

* *

— Ce doriţi domnule ofiţer? întrebă Juana.

— Du-te, dragă… du-te cu soldaţii aceia! îi zise ofiţerul, rîzînd mojiceşte.

Juana îngălbeni ca de moarte cînd îi văzu pe cei doi soldaţi aşezîndu-i-se unul de-a dreapta şi altul de-a stînga şi apucînd-o fiecare de cîte un braţ.

Se lăsă s-o ducă, fără împotrivire.

— Unde mă duceţi?

— Oh! nu prea departe de aici.

Într-adevăr, nu era departe, ci numai în subteranele Turnului mare.

Poate că cititorul îşi reaminteşte că în subteranele acelea fusese închis şi Philippe d’Aulnay pe care, zadarnic, încercase Juana să-l scape. De asemenea, îşi mai aduce aminte poate că păzitorul temniţelor îşi avea locuinţa într-un colţ al parterului, că acel păzitor se numea Chopin şi că era îndrăgostit de Juana.

— Chopin! Hei, Chopin! strigă unul dintre cei doi soldaţi care o adusese pe Juana tremurîndă şi pe jumătate moartă de frică.

— Chopin! zise celălalt. Iată o păsărică pentru una din coliviile tale.

Chopin nu răspunse. Nu era acasă. Monstruoasa gînganie nu era în vizuina ei. Din fericire pentru el căci, văzînd că era vorba s-o întemniţeze chiar pe aceea pe care o iubea, ar fi făcut cine ştie ce faptă nechibzuită plină de deznădejde, care n-ar fi avut altă urmare decît să fie arestat şi el.

Unul dintre cei doi soldaţi, improvizîndu-se temnicer, intră în vizuina lui Chopin şi luă cheile temniţelor, atîrnate într-un cui.

— Unde o punem? se întrebară cei doi miliţieni.

— Oricare celulă e bună, răspunse celălalt, după ce se gîndi puţin. S-o coborîm cît mai jos şi cît mai departe s-o putea!

Asta-i! Juana coborîtă deci, după cum ziceau, cît mai departe şi cît mai jos, adică în fundul subsolului de-al doilea, în Iadul acela în care lăsau părăsirii acei care erau hotărîţi să nu mai iasă cu zile de sub pămînt… în colţurile uitate unde omul murea de foame, de frig şi de sete.

Cum se înapoiau, se întîlniră cu Chopin care se cobora bombănind.

— Chopine, zise unul dintre ei, ţi-am adus un musafir.

— Da, dar aţi pus mîna pe cheile mele şi, dacă vă voi spune, o să căpătaţi cîteva ciomege!…

— Da, dar şi noi o să trebuiască să spunem că nu erai la postul tău!

— Nu-i nimeni în temniţe, strigă Chopin; şi cînd nu e nimeni am dreptul să mă plimb.

— Bine, haide, nu te supăra. Iată-ţi cheile.

Chopin le apucă ca pe un lucru nepreţuit, mormăi cîteva blesteme şi se înapoie cu soldaţii.

— Unde l-aţi vîrît? întrebă el.

— Mi se pare că la numărul 5, zise unul dintre cei doi arcaşi.

Şi fără să se mai ocupe de faptul acela care li se părea fără însemnătate, soldaţii se înapoiară la postul lor în antecamera Margueritei.

— Bine! mormăi Chopin cînd rămase singur. Vra să zică, în… celula nr. 5… E cineva care trebuie să moară, aici. Iar o corvoadă… să-i duc cadavrul la Sena… O fi tînăr?… O fi bătrîn?… Ei! ce-mi pasă?! O să văd eu, cînd m-oi duce să-l iau. Mă prind că mai are… să vedem, să pariem: cinci zile pentru ăsta.



*

* *

Valois nu dăduse ordinul s-o ducă pe Juana în închisoarea subpămînteană. El spusese s-o aresteze numai şi s-o închidă în Turnul cel mare.

Voia s-o interogheze chiar el şi să afle, astfel, dacă fata nu aflase nimic din grozavul secret. Nepăsarea ofiţerului, lipsa lui Chopin, făcură ca nefericita fată să fie închisă în subterane.

După trei-patru zile, Valois avu ocazie să vină la Luvru, cum vom vedea… şi se interesă de ofiţerul care o arestase pe Juana. Voia s-o cerceteze pe fată.

Ofiţerul, întrebat de locul unde fusese închisă Juana, încercă, la rîndul lui, pe cei doi soldaţi. Apoi aduse răspunsul contelui de Valois.

— În cel de-al doilea subsol din Turnul cel mare, în carcera nr. 5.

Valois tresări, apoi un zîmbet ciudat îi înflori pe buze.

— Să v-o aduc pe prizonieră, monseniore? întrebă ofiţerul.

— Nu-i nevoie! răspunse Valois. Stă foarte bine şi acolo unde aţi pus-o. Să rămînă acolo!

Ofiţerul plecă şi, la rîndul lui, uită de această întîmplare.

— În subterane! se gîndi contele. Toate merg strună. Acum secretul va fi sigur păstrat de fata aceea, dacă-l ştie. Dacă nu-l ştie… atît mai bine.

Şi, la rîndul lui, Valois o uită cu totul pe Juana.



*

* *

Rămas singur, Chopin se trîntise pe patul de chingi, unde visa, nelămurit, în ceasurile pe care serviciul i le lăsa libere. Vremea aceea se putea socoti cam la nouă zecimi din viaţa sa, avînd în vedere că serviciul său, atît de puţin complicat cînd avea de dus mîncare şi băutură prizonierilor din primul subsol, devenea extrem de simplu cînd nu avea decît întemniţaţi la al doilea subsol.

Într-adevăr, serviciul acela sta numai în a-i închide pe nenorociţii aceia şi a se duce, din cînd în cînd, să vadă dacă mai erau în viaţă.

Apoi, cînd moartea îşi înfăptuise opera, Chopin lua cadavrele şi le aruncă în Sena.

Asta era tot ceea ce trebuia să facă Chopin şi vremea cînd nu mai era decît un singur prizonier, închis la nr. 5. din al doilea subsol, ceea ce însemnează că temnicerul n-avea să se ocupe nici de mîncare şi nici de băutura lui.

Trebuia să aştepte ca prizonierul să pornească spre lumea cealaltă. Deci, neavînd nimic mai bun de făcut, Chopin se trîntise pe pat şi, cu ochii ţintiţi în tavan, îşi reluase ocupaţiile obişnuite. Mai întîi, îşi îngînă, cu glasul scrijelit, repertoriul cîntecelor lui amoroase, care constau în două cuplete pe care le auzise într-o zi pe cînd ascultase cu atenţie un lăutar la bîlciul din Lendit.

După ce-şi termină muzica şi poezia, se scarpină în cîlţii cei roşii ai părului ciufulit şi începu să facă rămăşaguri.

Se prinse, cu el însuşi, că prizonierul va muri peste cinci zile şi rămăşagul pe un cîrnat şi o porţie de bere că prizonierul mai are şi barba neagră.

Parie pe trei căni de vin că o să găsească bani, cînd l-o despuia, ca să-l ducă la Sena.

Rămăşagurile odată terminate, Chopin trecu la o altă serie, care-i păru interesantă, căci un zîmbet mulţumit îi căscă gura-i uriaşă, pe cînd şoptea:

— Pariez pe o porţie mare de hidromel că, la sigur, o s-o văd azi!

De cine vorbea? De Juana!…

Chopin rîse, pe tăcute, din toată inima apoi, sărind din pat, zise:

— Ce-o fi făcînd acolo, sus, închisă cu regina? Oare, de ce au închis-o pe regină, în Turnul cel Mare? O fi ştiind regele?

Întemniţarea reginei era pentru Chopin o întîmplare fabuloasă.

Sucea şi învîrtea în capul lui acea întîmplare încercînd să-i înţeleagă însemnătatea, dar nu ajungea să admită că regina putea fi prizonieră. Aceasta era o supoziţie monstruoasă şi el tremura chiar numai la gîndul că l-ar fi putut bănui cineva că admite putinţa crimei acelea nemaiauzită: regină deţinută, prizonieră!

— E o glumă, de bună seamă, dar n-aş vrea să fiu în pielea celui care a făcut-o. Îl cunosc eu pe regele nostru, Ludovic. Într-o zi mi-a dat un pumn în nas, de mi-a curs sîngele ca dintr-un porc tăiat. Şi de ce? Numai pentru că m-a întîlnit în calea lui şi a zis că întîlnirea îl făcea să-şi verse şi maţele, ceea ce era adevărat. Vai de acela care o fi făcut gluma asta!

Se înnoptă şi, cu toate astea, pesemne că gluma nu se sfîrşise… căci Juana şi Marguerite nu coborîseră, încă.

Chopin se înapoie în cocioaba lui. Nu era trist şi-şi zise numai:

— Mîine o s-o văd.

Avea îndelunga răbdare a boului care rumegă.

Se apucă să-şi pregătească liniştit mîncarea, zicînd:

— Am pierdut măsura de hidromel pe care am pariat, dar tot o s-o beau căci, dacă o pierd astăzi, am s-o cîştig mîine, sigur.

El îşi pregăti mîncarea şi începu prin a-şi scoate, dintr-o damigeană dinainte pregătită, măsura de vin pe care avea de gînd s-o bea, mulţumită învoielii pe care şi-o făcuse. Sufla îngenunchiat în faţa unei vetre, alcătuită din lespezi mari de piatră, după ce adună la un loc cărbunii peste care aşezase cîteva lemne; o vijelie îi izbucni din piept şi o flacără uriaşă lumină fantastic figura aceea stranie şi vizuina care-i servea drept cadru. Cînd lemnul se prefăcu în cărbuni, Chopin se îndreptă spre un colţ al încăperii, se sui pe un scaun de lemn şi tăie o coşcogeamite felie groasă dintr-o bucată de slănină, atîrnată de o bîrnă din tavan. Agaţă felia tăiată de-o sforicică şi începu s-o învîrtească pe deasupra cărbunilor mormăind răguşit cînd îl ajungea căldura şi-i sfîrîia pielea învîrtoşată ca o unghie.

Ăsta era prînzul lui Chopin.

Şi înghiţi lacom slănina din care picurau stropi de untură, muşcînd din ea ca un cîine, rostogolindu-şi privirile de atîta mulţumire. Apoi, înşfăcînd cana ştirbită în care-i era băutura, o goli pe nerăsuflate şi, atunci, o bucurie sclipi pe chipul pe jumătate prăjit de dogoreala jeratecului. Chopin era în culmea fericirii. Multă vreme, în bezna nelămurită, pe care abia o mai lumina răsfrîngerea cărbunilor care se topeau pe vatră, ghemuit pe pietrele vetrei, cu pumnii în păru-i roşcat, Chopin îşi rumegă fericirea, adică îşi făcea digestia… Înveselit de băutură, mormăi:

— Dacă m-aş duce să dau o raită prin grădinile mele? De ce nu? Regele şi Regina îşi au grădinile lor la Luvru şi la palatul Nesle. Şi eu mi le am pe ale mele… Atît numai că ale regelui sunt sus şi ale mele jos. Fiecare în locul lui, şi-i drept să fie aşa! Şi, apoi, e şi cam de mult de cînd n-am avut prilejul să mă mai cobor pe-acolo.

După ce zise sau mormăi acestea, el deschise uşa de fier, care închidea intrarea subteranelor şi, prin întuneric, negîndindu-se să ia vreun felinar, coborî cu paşi năbuşiţi. Cunoştea pe dinafară cuprinsul iadului aceluia şi mirosea cu plăcere izul de putregai care plutea prin aer. Cunoştea locurile peste care trebuia să sară dacă în calea lui era vreo treapta care se mişca. Cît despre bălţile de apă, nici nu se sinchisea cu toate că era cu picioarele goale.

O emoţie puternică, făcea să-i bată inima: Simţea o plăcere nemărginită să se apropie de uşa cîte unei carcere, fără să fi fost auzit şi să surprindă vaietele nenorociţilor care mureau înăuntru. Subteranele Turnului celui mare erau grădinile lui!…

Poate că cititorul milos va simţi un fel de groază pentru fiinţa aceea.

Pentru ce?… Întocmai ca un cîine de vînătoare, care frînge cu dinţii spinarea unui biet iepure, atît de vesel în ierburile lui, nici Chopin nu cunoştea ce-i aceea milă! Nu ştia ce e ura; nu cunoştea răul şi binele; trăia în bezna vremurilor sale, adăugate întunericului din sufletul lui.

Fără şovăială, Chopin ajunse la uşa numărului 5 şi-şi lipi urechea de ea. Dînsul se strîmbă de bucurie şi murmură:

— Ah! ah! Merge bine! am pariat cu mine că-n cinci zile. Ah! nu e ca cel din urmă care nu scotea o vorbă. Ce ţipete, ce urlete!

Într-adevăr, Juana care pricepuse bine în ce loc sinistru fusese dusă şi care ştia ce o aştepta şi ce soartă aveau aceia care erau oaspeţii subsolului al doilea era prada unei grozave deznădejdi. Viaţa se răzvrătea într-însa. O înspăimînta moartea hidoasă, în acea groapă infectă… Îşi smulgea părul şi-şi zgîria faţa şi spaima ei se manifesta prin strigăte sălbatice.

— He! he! mormăia Chopin, tropăind de bucurie. Ai zice că i-a pus cuţitul la gît! N-am auzit niciodată urlete aşa de frumoase. Hotărît, nu mai pariez decît două zile; e prea destul! Ce gîtlej!

După ce se sătură de acea bucurie, Chopin plecă după cum venise, ca o monstruoasă fiară de noapte, care se furişa de-a lungul treptelor mîncate ale scării acelea întortocheate.

Cu toate astea, nu trecu de uşa rămasă deschisă. Se aşeză pe ultima treaptă şi ascultă încă odată vaietele care, din fundul pămîntului, ajungeau la el.

— Ce gîtlej! repetă el. Nu, niciodată, n-am auzit atîta jelanie!…

Încercă să rîdă şi, deodată, se trezi înfiorîndu-se. Se aplecă şi ascultă cu băgare de seamă. Nu mai rîdea. Grozăvenia acelor vaiete depăşeau tot ceea ce Chopin putuse auzi mai îngrozitor pînă în ziua aceea.

Chopin simţi ca o mirare straşnică, dîndu-şi seama, că-i venea să plîngă.

Îşi astupă urechile. Ţipetele acelea erau prea sfîşietoare. Nu voia le mai audă. Şi totuşi nu-i venea gîndul să plece, să închidă uşa.

El ascultă iarăşi, acelaşi fior îl străbătu pînă în creştetul capului

— Ce-i asta? strigă el. Au închis o femeie! Sau, cel puţin, el are un glas ca de femeie! Grozav aş vrea să tacă!…

— Ce faci acolo, bestie? Închide uşa!

Chopin se sculă, mîrîind ca un buldog şi, deodată, deveni respectuos. Acel care-i vorbea astfel era un ofiţer, acelaşi care o avea şi pe regină în pază.

În urma ofiţerului veneau zece soldaţi pe care-i adusese, căci era ora schimbului gărzii care păzea antecamera.

— Închide uşa, odată! urmă ofiţerul. Ne-a asurzit, Juana!

Chopin care apucase să închidă uşa fu deodată zguduit de o tremurătură groaznică şi strigă:

— Cum!?… Cine?… Juana?…

Ofiţerul pufni de rîs.

Cu faţa încremenită, cu monstruoasa lui gură căscată, cu ochii ieşindu-i din cap, Chopin se strîmbă îngrozitor.

Apoi, dădu din umeri şi începu să urce scările. Oamenii de pază îl urmară.

Chopin rămăsese locului, stupid, ca împietrit. Deodată, el scoase un muget, făcu un salt, intră în vizuina lui, aprinse o făclie, puse mîna pe chei şi coborî repede, spre carcere. Deschise uşa de la Nr. 5, intră repede şi iată ce văzu:

În colţul cel mai îndepărtat de uşă, era ca un pachet de haine.

Din pachetul acela răsărea chipul unei femei, a unei fete tinere, o figură ciudată, cu gura căscată, din care ieşeau un strigăt ascuţit, care începea cu o modulaţiune funebră şi se mărea, pînă devenea un urlet de nebunie, apoi se stingea încet. Şi urletul acesta reîncepea la nesfîrşit, cu aceeaşi regularitate înspăimîntătoare.

Ochii femeii, sticloşi, împăienjeniţi nu mai aveau nici o expresie omenească…

— Juana! urlă Chopin.

Juana nu văzu lumina făcliei.

Nu auzi strigătul grozav al lui Chopin. Ea îşi urmă urletul monoton, nebunesc…

Chopin aruncă făclia care se stinse. O apucă pe Juana în braţe, o ridică şi plecă cu ea.

Părul i se zbîrlea, mormăia înjurături fantastice şi rîdea.

— Ia te uită, ce noroc! Am cîştigat! Mă prinsesem eu c-o s-o văd! Taci! oh! taci!… Cînd te aud mi se rupe inima. Şi, apoi, dacă te-or auzi, te închid iar la Nr. 5… şi pe mine la Nr. 6. Isprăveşte! Haide, taci! Zău, ce mai noroc! De ce te-au închis acolo?… Ce-ai făcut? La urma-urmei, mi-e tot una! Nu mai ţipa! N-ai grijă, că… n-o să te mai întorci acolo!

Însă nebunia şi spaima nu trec atît de iute după cum vin. Juana nu-şi da seama de ce i se întîmpla. Ea zbiera mereu, sinistru, cu un ţipăt de spaimă, cu un urlet de moarte.

Chopin intră în vizuina lui şi o trînti pe patul de chingi unde nu făcu nici o mişcare, de unde nu încercă să se scoale. Chopin se învîrtea în jurul cocioabei, legănîndu-se, zăpăcit de groază, ţinîndu-se cu mîinile de păr.

— N-o să mai tacă odată! Ah! dar dacă vine cineva! Ia să vedem, de o fi cheia de la poarta de fier? Iat-o! Dar cheia de la uşa subterană a fortificaţiilor? Iat-o! Nu, zău, ce noroc! Şi nu vrea să mai tacă, cu nici un chip!…

El luase cele două chei uriaşe dintre care una deschidea grilajul care dădea în galeria pe unde trecea patrula, iar cealaltă era de la uşa subterană care ducea la malul fluviului. Pe acolo trecea Chopin, în nopţile cînd avea de azvîrlit cîte un cadavru.

— La drum! mîrîi el, într-un hohot de rîs. Rămîneţi cu bine grădinile mele, plec cu Juana! Nu vreau să moară!

Se repezi spre pat, o apucă pe fată. În clipa aceea, uşa locuinţei se deschise pe neaşteptate şi cinci, şase oameni apărură.

— Mii de draci! strigă Chopin. Iată că te-au auzit!

Juana, urla într-una în chip furios.

— Hei! jupîne Chopin, unde te duci?

— Dumnezeule! fuge cu domnişoara pe care am închis-o!

— Socoteala lui e gata: spînzurat sau tras pe roată pentru crimă de iubire!

Soldaţii pufniră de rîs.

Chopin o luase pe Juana în spinare ca pe un pachet. Nu părea că-i simte povara sau îl stînjenea în mişcări.

— Feriţi-vă din cale, să trec! zise el, înaintînd.

În mîna dreaptă ţinea cheile grilajului şi a uşii subterane.

— Faceţi loc, odată! repetă el nerăbdător, nedîndu-şi seamă, decît în chip nelămurit de adevărata lui situaţie.

O iubea pe Juana. O scăpa de la moarte. Pleca cu ea. Putea fi ceva mai simplu şi mai natural? Că doar n-au turbat oamenii ca să se pună, grăpiş, în calea altora!

Cam astea erau gîndurile ce i se rostogoleau prin mintea lui atît de puţin înţelegătoare, care-şi uitase de răul pe care el, temnicerul, îl făcuse oamenilor. Soldaţii se prăpădeau de rîs.

— Haide, dă-te înapoi! mormăi, în sfîrşit, unul dintre ei. Vino să te închidem!

Dar cel ce vorbi nu avu vreme să spună mai multe. Se prăbuşi mort, dintr-o lovitură de cheie, mai primejdioasă ca o ghioagă în mîna monstrului acestuia. În acelaşi timp, Chopin se repezi, lovind în dreapta şi în stînga ca un sărit din minţi. Un alt soldat căzu. O clipă, soldaţii se zăpăciră neaşteptîndu-se la o astfel de întîmplare. Chopin trecu.

Urlete izbucniră. Chopin fugea drept pe drumul de rondă, urmărit de zbierete, făcînd nişte paşi uriaşi, întrecînd pe toţi ceilalţi, trecu ca o vijelie două curţi, ajunse la uşa cu zăbrele, o deschise, trecu şi o închise iar cu cheia.

În clipa aceea, îl ajunseră din urmă, şi-l zăriră printre gratii pe Chopin, care se îndepărta liniştit.

Gratiile erau foarte tari şi, apoi, şi Chopin era departe acum. Trecuse poarta şi, de data asta, era în cea mai deplină siguranţă, căci numai el avea cheia uşii aceleia pe unde trecea numai el, pentru treburile lui sinistre, de noapte.

Juana nu mai ţipa: leşinase.

Chopin o aşeză în barca în care-şi punea cadavrele pe care trebuia să le arunce în apă. Trecu fluviul şi, pe malul celălalt, luă pe Juana în braţe şi plecă cu ea. Apoi se înfundă în ulicioarele întortocheate ale Universităţii. Şi urmele lui Chopin şi ale Juanei se pierdură. Ce s-au mai făcut? Nu se ştie.

Atîta doar că, în unele cronici, se zice că, la vreo cincisprezece ani după aceea, sub domnia lui Carol al IV-lea, în apropiere de poarta d’Enfer, pe lîngă Universitate, se găsea o cîrciumă a cărei firmă era două chei încrucişate. Se pare că erau chiar nişte chei adevărate, uriaşe, grozave. Mai cu seamă că sub chei era figurat o ţeastă spartă, iar pe o bandă de fier, deasupra, se citeau aceste cuvinte: „La măciuca care sparge!”

Cîrciuma aceea o ţinea o cumătră palavragioaică, foarte prietenoasă cu studenţii, care năvăleau acolo de dragul ochilor ei.

Leliţa aceea era măritată cu un fel de uriaş, tăcut, îndrăgostit nebun de nevastă-sa care-l ducea de nas, şi uriaşul acela cu părul roşu, avea mania să facă nenumărate rămăşaguri cu muşterii cîrciumii.

N-o fi fost oare Chopin?

Iar cumătra aceea nu era chiar Juana, care, din recunoştinţă sau poate numai pentru ca să aibă o protecţie, sfîrşise prin a se căsători cu temnicerul de la Turnul cel mare al Luvrului?





XXXIV. PERGAMENTELE LUI STRAGILDO



Să ne înapoiem la grădiniţa cu trandafiri unde-i vom regăsi pe Buridan, Lancelot Bigorne, Guillaume Bourrasque şi Riquet Haudryot. Se ştie cum Bigorne ajunsese, după cum zicea însuşi, moştenitorul lui Malingre şi al Gillonnei, adică cum, în realitate, pusese mîna pe comorile celor doi bandiţi. Se mai ştie că Buridan, văzînd bănetul acela făcuse planul să-l întrebuinţeze ca să-l cumpere pe Stragildo, închis în pivniţele casei şi că, spre marea deznădejde a lui Bigorne, el se repezise spre pivniţă.

Buridan nu-l mai găsise pe Stragildo! Acesta fugise!

Zăpăcit de descoperirea făcută şi care putea avea urmări grozave, Buridan se înapoie la tovarăşii lui şi le făcu cunoscut trista veste: Stragildo le scăpase!

Deodată, Bigorne, Guillaume şi cu Riquet se apucară de mîni şi începură o horă turbată, urlînd de bucurie.

— Ce v-a găsit? strigă Buridan. Aţi înnebunit?

— Tu eşti nebun! bombăni Bourrasque.

— Doctor neghiob, du-te de învaţă logica! strigă Haudryot.

— Măgarul! se amestecă şi Bigorne. Adu-ţi aminte de măgar, onoratul meu stăpîn!

Cînd bucuria celor trei tovarăşi se mai potoli, Bigorne le făcu onoarea să dea lămuriri.

— Deoarece Stragildo a fugit, zise el, nu mai e nevoie să ni-l cumpărăm cu aurul prietenului meu Malingre şi, deci, lădiţa ne rămîne.

— Eu, zise Riquet, propun să fac patru părţi din această avere şi să ne ducem pe drumuri diferite, într-o ţară îndepărtată, cum ar fi… de pildă Universitatea, unde ne-am petrece restul zilelor în chefuri.

— Eu, zise Guillaume, propun să cumpărăm un măgar pe spinarea căruia am pune această avere şi, luîndu-ne după el, ne-am duce pînă am găsi o ţară unde să trăim liniştiţi…

— Plecaţi! zise Buridan, posomorît. Plecaţi toţi trei, şi luaţi-vă şi banii pe care i-am adus de la Montmartre. Eu voi rămîne ca să încerc să-i scap pe Philippe şi pe Gautier. N-am să plec, cît mi-o mai rămîne vreo speranţă să-i smulg pe fraţii noştri din chinul care-i aşteaptă.

Cei trei tovarăşi îl priviră nedumeriţi.

— Într-adevăr! zise, în sfîrşit, Guillaume, oftînd. Nu putem pleca încă.

Nu avea nici o poftă să plece, părăsind pe Philippe şi Gautier fără că fi încercat toate mijloacele, de a-i scăpa. Buridan pricepu aceasta.

Lăsînd pe a doua zi noile hotărîri, cei patru tovarăşi îşi cercetară situaţia pe care le-o pricinuise fuga lui Stragildo.

Lucrul cel mai grabnic era să plece pe dată de la grădiniţa cu trandafiri, căci era sigur că Stragildo le-ar fi denunţat ascunzătoarea şi, în cazul acela, trebuiau să se aştepte să le cadă numaidecît în spate o ceată de arcaşi.

— Să plecăm! porunci Buridan, care se hotărîse îndată.

— Adică, bombăni Bigorne, mă întreb dacă şi Isaac Laquedem, cel osîndit, să nu mai stea în vecii vecilor pe loc, o fi hoinărit cît ni-i dat nouă?

— Şedeam doar atît de bine aici, zise Guillaume!

— Mai cu seamă, de cînd suntem bogaţi! adăugă Riquet.

Cu toate bodogănelile şi vaietele lor, tovarăşii îl urmară, totuşi, pe Buridan care, luîndu-şi calul de căpăstru, o şi pornise din grădiniţa cu trandafiri. În urma lui veneau Riquet, Guillaume şi cu Bigorne, care-şi ducea faimoasa lădiţă.

— Unde o să ne ducem? întrebă el.

Un minut tăcură toţi, încurcaţi.

Bigorne ridică din umeri şi, arătîndu-le o casă dărăpănată, drept în faţa lor, zise:

— Avem să ne oprim acolo… nici un pas mai departe. Nu sunteţi în stare să simţiţi nimic, să vedeţi nimic!… Eu privesc şi… văd! Şi am văzut că hardughia aceea nu-i locuită de nimeni şi că o să ne prindă bine în momentul de faţă.

Încrezîndu-se în priceperea lui Bigorne, Buridan se îndreptă spre casa părăsită. Era cu desăvîrşire pustie.

Se întîmpla destul de des, pe vremea aceea, să se vadă în marginile Parisului case părăsite, ai căror locuitori fugiseră, fără să se ştie pentru ce, sau dispăruseră fără să se ştie cum.

Dar, cei patru tovarăşi nici nu gîndiră la lucrurile acestea. Buridan îşi legă calul în faţa unei iesle şi, cum mai rămăseseră în pod cîteva braţe de fîn şi paie, calul avu destulă mîncare. Cît despre oameni, ei se suiră în pod, îşi căutară fiecare cîte un culcuş şi nu mult după aceea, înfăşuraţi în mantii, începură să sforăie, afară de Bigorne care nu dormea decît cu un ochi şi se aşezase lîngă o ferestruie de unde putea să supravegheze, la nevoie, drumul spre grădiniţa trandafirilor.

Spre ziuă Bigorne fu deşteptat de un zgomot ciudat care venea de pe drum. El se aplecă la ferestruie şi, în lumina zorilor, zări o trupă de călăreţi care descălecau la casa din faţă.

Bigorne se tîrî, fără zgomot, pînă la Buridan, îl deşteptă, şi-i arătă fereastra spre care tînărul se şi îndreptă.

Cum Guillaume şi cu Riquet dormeau mereu, Bigorne îi trase de nas cu putere. Cele două „maiestăţi” scăpătate erau să-i ceară socoteală pentru purtarea aceea, pe care o socoteau cu asprime, cînd din figura şi mimica lui Bigorne pricepură că se petrecea ceva grav. Îndată cei patru camarazi se adunară lîngă ferestruie de unde priviră la toată desfăşurarea cercetării făcută de soldaţi, pe care contele de Valois îi trimisese la grădiniţa trandafirilor. Oamenii lui Valois, negăsind nimic, plecară şi, după aceea, Stragildo îl sfătui pe conte să pună să se închidă pe dată porţile Parisului.

După socotelile lui Stragildo, rostul porţilor era ca să-l împiedice pe Buridan să plece spre Montmartre. Deci, Valois putea să o răpească cu uşurinţă pe Myrtille. Seara, cînd porţile s-ar deschide, se făcea restul dar Buridan avea altceva de făcut decît să se repeadă la Montmartre şi să cadă în cursa care i se întinsese.

Cititorul îşi aminteşte că Valois îi urmă sfatul şi ordonase să se închidă toate porţile Parisului spre cea mai mare nemulţumire a parizienilor. Peste zi, Valois se duse la Luvru să vadă ce va mai hotărî regele cu Marguerite. Apoi se înapoie la Temple să-şi regăsească complicele şi să ştie că porniseră pe drumul Montmartre-ului, siguri că aveau să izbutească de data asta în mica lor operaţie, pusă la cale de fostul păzitor al fiarelor regale.

Dar, să ne întoarcem în dimineaţa acelei zile, adică în ceasul cînd Buridan şi tovarăşii săi îi văzură plecînd pe oamenii trimişi să-i aresteze. Cînd se lumină bine de ziuă şi cînd Buridan fu sigur că zbirii lui Valois plecaseră, îşi dădu seama că grădiniţa cu trandafiri nu va mai putea fi supravegheată.

Aşadar, el coborî din pod şi se înapoie în locuinţa Myrtillei. Într-adevăr, acolo era ascuns mai bine ca oriunde; era lîngă Temple, şi acolo ca un ultim temei, care era poate ceva mai temeinic, se afla într-un mediu plin de farmec pentru el; respira aerul pe care-l respirase şi Myrtille; regăsea o mulţime de amintiri ale celei pe care o iubea! Amintirile, atît de scumpe, ale vremurilor cînd venea s-o vadă, se redeşteptau în sufletul lui! Myrtille era aproape prezentă în ochii lui.

Fără să zică nimic, tovarăşii lui Buridan îl urmară în grădiniţa cu trandafiri, declarînd că podul acelei locuinţe le părea un palat pe lîngă acel al grajdului în care vîntul bătea şi a cărei podea se putea prăbuşi oricînd sub ei.

— Cît o fi ceasul? întrebă Bigorne intrînd în pod.

— E vremea mesei, fără îndoială! răspunseră laolaltă Guillaume cu Riquet.

Bigorne se aştepta la răspunsul acela şi nu-i întrebase decît ca să primească răspunsul. Figura, atît de puţin sfîntă, se brăzdă de gura căscată de la o ureche la alta.

— Şi cînd te gîndeşti că… putem să mîncăm cît ne e pofta! zise Bourrasque, vesel.

— Şi să bem cît ne e sete! urmă Haudryot.

— Nu ne rămîne decît să ne ducem să ne cumpărăm băutură şi de-ale mîncării! zîmbi Bigorne, care, deschizîndu-şi faimoasa lădiţă, scoase o monedă de aur, operaţie pe care fostul împărat şi fostul rege o priviră cu ochii înduioşaţi, socotind tot ceea ce reprezenta, ca sticle cu vin şi mîncăruri, bucăţica aceea de metal, cu chipul regelui Philippe cel Frumos.

— Du-te, Bigorne! îl rugară ei. Du-te iute… şi întoarce-te şi mai iute.

— Mă şi duc! îi linişti Bigorne.

— Lancelot! îl opri, în clipa aceea, Buridan, care părea că se gîndeşte cu totul la alte lucruri.

— Monseniore! răspunse Bigorne, înaintînd spre el.

— Te vei duce la Montmartre, îndată. La intrarea cătunului vei vedea o stîncă mare şi acolo o vei găsi fie pe Myrtille, fie pe mama.

— La Montmartre! Sfîntul Barnabé să-mi vină în ajutor. E cale de-un ceas de dus şi altul de întors.

— Ei şi?…

— Şi prînzul? zise Bigorne.

— Vei mînca, umblînd.

— Se poate şi asta!

— Şi noi? se împotrivi Guillaume, făcînd ochii mari şi arătîndu-şi dinţii, care ar fi făcut onoare oricărui buldog.

— Vom mînca şi noi, n-ai grijă! răspunse Buridan. Deci, te vei duce la Montmartre, Bigorne, şi le vei spune că totul merge bine, că m-am înapoiat fără încurcături la Paris şi că nădăjduiesc să mă duc să le văd peste cîteva zile.

— Mă duc! răspunse Bigorne care, într-adevăr, coborî îndată şi, fiind sigur că nu mai pîndea nimeni împrejur, porni în direcţia porţii Pictorilor.

Apoi, îi veni rîndul lui Riquet să iasă, dar el nu se ducea decît după merinde, însărcinare pe care o socotea foarte importantă şi pe care o îndeplini cu zelul şi cu priceperea în care nimeni nu-l putea întrece.

Cei trei tovarăşi se aşezară bucuroşi în jurul mîncărurilor aduse de Haudryot şi se apucară să facă planuri de viitor, pentru care mai venindu-le şi vinul în ajutor, le apăreau mai frumoase decît culorile curcubeului.

De abia sfîrşiră şi Bigorne apăru.

— Te-ai şi întors? strigă Buridan, îngrijorat. Ai fost la Montmartre?

— Nu, monseniore, zise Bigorne care avea şi el aerul preocupat.

— Mai întîi de toate nu-ţi dau voie odată pentru totdeauna să-mi mai zici monseniore…

— Drace! N-ai fi vrînd să-ţi zic Sire? Îţi voi spune, dar prea slăvite stăpîne, că n-am fost la Montmartre pentru motivul foarte simplu ca n-am ieşit din Paris şi n-am ieşit pentru că poarta Pictorilor e închisă!

— Închisă? Poarta Pictorilor e închisă? Cum asta?… Ziua în amiaza mare?…

— Da, erau o mulţime de oameni care înjurau şi bombăneau împotriva păgînului de rege, care a dat un astfel de ordin, avînd în vedere…

— Dar celelalte porţi? întrerupse Buridan. Trebuia să treci prin Poarta Montmartre.

— Aşteaptă puţin! Cum spuneam, lumea era foarte nemulţumită de rege. Dar arcaşii puşi în faţa porţii erau aşa de ameninţători că nimănui nu-i trecea prin minte să încerce să treacă cu orice preţ.

— Nu ţi-o fi venit tocmai ţie gîndul ăsta?

— Nu, dar… aşteaptă puţin. Mi-a venit altă idee, şi aceea, care era cu mult mai bună, fu să mă apropii de o tăblie, agăţată de stîlpul din stînga uşii şi care, de departe, îmi părea că avea o pecete care nu prea semăna cu aceea a regelui nostru. Căci, doar, toată lumea cunoaşte peceţile regelui. Acelea sunt de ceară albă şi cea de pe tăbliţă era de ceară roşie, ca o picătură mare de sînge. Mă apropiai şi văzui că era un ordin de închidere pentru toată ziua şi că ordinul glăsuia nu numai de poarta Pictorilor, dar de toate porţile Parisului!… Ai auzit? Toate porţile sunt închise pînă diseară.

— Ah! ah! zise Guillaume, ce ne pasă nouă, care avem cu ce ne hrăni în Paris?

— Vorbeşte, Bigorne! se încruntă Buridan, din ce în ce mai posomorît.

— Da, răspunse Lancelot căci restul e şi mai ciudat.

— O cursă-i! strigă Buridan, care îngălbeni.

— O cursă! repetă Guillaume. Pentru ce? Şi împotriva cui?

Lancelot Bigorne ridică din umeri.

— Spune, spune ce mai ştii! zise Buridan.

— Urmez!… Şi iată ceea ce-i şi mai ciudat în această afacere: „ordinul nu-i dat de rege!”

— Oh! oh!… Şi de cine?… Cine mai e atît de puternic să dea un astfel de ordin?

— Cine? urmă Lancelot. Întreabă-te mai bine, cine are un interes destul de puternic ca să nemulţumească Parisul, care… nici aşa nu e mulţumit!… Monseniore! Iertaţi!… Viteazul meu căpitan, ordinul e semnat: Valois.

— De Valois? strigară deodată, Buridan, care se cutremură, împreună cu cei doi tovarăşi, care pricepură şi ei că lucrul era grav.

— Charles, conte de Valois! afirmă Bigorne.

Cei patru tovarăşi tăcură cîtva timp, ca încremeniţi. Buridan se plimba de colo pînă colo, tulburat, fremătînd din buze.

Probabil, din emoţie, Guillaume muşca cu furie dintr-o bucată de şuncă şi Riquet îşi turnă o coşcogeamite cană de vin. Buridan se opri în faţa lui Bigorne.

— Şi… tu ce crezi de toate astea?

— Eu cred ceea ce crezi şi dumneata. Lucrul e limpede. Valois vrea să ne împiedice să ieşim ziua, dar ne pofteşte s-o facem noaptea.

— Ne pofteşte? ţipă Riquet. Ei bine! n-avem decît să refuzăm invitaţia; stăm bine şi aici, nu văd de ce am trece porţile Parisului la ceasul cînd oamenii cinstiţi se îndreaptă spre cîrciumile de la Val-d’Amour sau spre casa de joc a jupînului Thibaut.

Buridan se înfioră. Îl cuprinse o îngrijorare grozavă. Îşi frămînta zadarnic mintea căutînd pricinile ordinului aceluia ciudat dat de Valois.

— E vădit că ne pofteşte să ieşim! strigă dînsul. Toate astea sunt orînduite numai pentru noi!

— Să ieşim diseară, cînd o fi negură! repetă apăsat Bigorne.

— Da! repetă, fără voie Buridan. Pe întuneric!

— Evident că-i o cursă, zise Guillaume. Dar nici pe departe nu-i cît aceea pe care i-am întins-o noi lui Valois! Ţi-aduci aminte Buridane? Aceea mai zic şi eu că era… o cursă straşnică. Dovadă că Valois a căzut în ea cînd am ieşit din cîrciuma Butoiului care… Butoiului ce… Zău! nu-mi mai amintesc de firmă! în sfîrşit, ne băturăm, cu cei doi tovarăşi al lui Valois, care rămaseră morţi, pe loc; şi tu, Buridane, ai putut să-l duci pe Valois pînă la spînzurătoarea de la Montfaucon pe care Marigny pusese s-o construiască. Dar fiindcă veni vorba de asta, aţi observat un lucru?

— Care? observă Bigorne.

— Că pînă acum nimeni n-a fost spînzurat în spînzurătoarea lui Marigny. Bineînţeles, Bigorne, nu te socotesc pe tine, deoarece chiar cînd era să fii spînzurat, ai făcut mojicia să fugi de jupîn Capeluche, ca şi cum ai fi avut a face cu un ciumat.

— Adevărat! încuviinţă Bigorne care, fără să vrea, îşi duse mîna la gît, ca şi cum ar fi vrut să se apere. Nimeni n-a fost spînzurat pînă acum la Montfaucon.

— E vina ta! strigă Riquet Haudryot.

— Cum aşa? întrebă Lancelot, mirat. Trebuia să-i las chiar să mă spînzure?

— Nu, dar cînd îl aveai pe Valois în mînă trebuia să-l şi spînzuri.

— Hi-han! făcu Bigorne, privindu-l pe Buridan.

— E adevărat, zise Guillaume, nici n-aveam zor să facem cursa aceea, să-i omorîm pe amîndoi lunganii care-l întovărăşeau pe Valois. Dacă l-ai fi spînzurat, Bigorne, nu ne-am mai întreba acum dacă trebuie sau nu să ieşim diseară.

— Vom ieşi! hotărî atunci Buridan, cu un aer posomorît.

— Ce zici? strigară, deodată, Guillaume cu Riquet.

— Mi se pare că începe să priceapă! şopti Bigorne. E aproape tot pe atît de deştept ca şi mine.

— Prieteni! zise Buridan. Vom ieşi din Paris, nu diseară, nici la noapte, dar ziua, chiar acum, dacă vom putea.

Era atît de palid, încît Guillaume şi cu Riquet se îngroziră.

— Să vedem! zise Bourrasque. Lămureşte-ne logica ta, bacalaureatule îndrăcit. Mă apucă năbădăile cu aerele tale care vor… să ne dea gata.

— Iată! îl lămuri Buridan. Nu ştiu dacă nu mă înşel, dar… nu ştiu ce presimţiri îmi chinuieşte sufletul. Mi se pare că Valois vrea să ne atragă pe drumul spre Montmartre…

— Hi-han! aprobă Bigorne.

— Deci, urmă Buridan, căruia îi clănţăneau dinţii de spaimă, porţile Parisului vor fi închise toată ziua! Toate astea s-au pus la cale pentru ca să nu pot ieşi eu din Paris! Deci…

Un gest grozav îi scăpă lui Buridan.

— Ei bine! strigă Guillaume, care pricepuse. Dacă crezi că Myrtille a ta este în primejdie, să pornim chiar acum!…

Fără să mai adauge nimic, cei patru prieteni se pregătiră şi se înarmară.

Dar, înainte de a părăsi grădiniţa trandafirilor, Bigorne avu grijă să se ducă să-şi îngroape lădiţa preţioasă, în care era averea lui Malingre şi a Gillonnei.

Totuşi, presupunînd vreo catastrofă, fie că un al treilea hoţ să pună mîna pe lădiţă, fie ca să se întîmple să nu se mai poată înapoia de unde plecase, toţi îşi umplură buzunarele cu atît aur şi argint, cît încăpu, fără să-i stingherească.

Astfel încărcaţi, cei patru tovarăşi plecară cu acea splendidă nepăsare de primejdie care era a doua natură a firii lor şi se îndreptară spre fortificaţii, fără să se păzească cîtuşi de puţin.

Buridan era deznădăjduit. Guillaume şi cu Riquet erau hotărîţi la orice.

Bigorne era îngrijorat.

Era vorba să găsească mijlocul de a trece fortificaţiile, adică să coboare în şanţ fără să-şi rupă oasele şi fără să fie zăriţi de arcaşii care vegheau la meterezele turnurilor care străjuiau.

— Urmaţi-mă! zise deodată Bigorne.

Fără un cuvînt cei trei se luară după el.

Bigorne străbătu repede Parisul îndepărtîndu-se de fortificaţii, spre care se îndreptaseră la început; apoi se apropiară iarăşi de ele şi ajunse între poarta Bahaigne şi poarta Saint-Honoré.

Atunci băgară de seamă că Bigorne îi dusese lîngă una din acele scări aşezate din distanţă în distanţă ca să înlesnească arcaşilor suitul pe ziduri, în caz de atac. La picioarele scării veghea o santinelă.

— Am să vă las o jumătate de ceas, zise Bigorne. Dar, îl vedeţi pe omul acela? urmă dînsul arătîndu-le straja de lîngă scară.

— Da!… Ei şi?…

— Ei bine! zise hotărît Bigorne, cînd mă voi înapoia, arcaşul acela nu mai trebuie să fie acolo!

După aceste cuvinte, Bigorne plecă.

— Atunci, întrebă Riquet, ce facem cu arcaşul?

— Păi! îşi dădu părerea Guillaume, nu văd decît un singur mijloc. Fără îndoială că, dacă Bigorne ne-a adus în faţa scării acesteia, e că unghiul acesta al zidurilor e bun pentru proiectul său. Arcaşul ne supără. Să scăpăm de arcaş.

— Da… dar cum?

— Omorîndu-l! hotărî Guillaume, cu o nepăsare straşnică.

Haudryot nu se miră deloc, dar Buridan tresări. Cu toate astea, şi el era om al vremii lui, cînd viaţa nu prea avea cine ştie ce preţ, dar poate că avea ceva mai mult simţ omenesc decît tovarăşii lui. Moartea bietului om i se păru un lucru oribil.

— Înaintăm? întrebă Riquet. Eu am să aţîţ omul; tu, cumetre, să-l pocneşti în cap, să-i dai un pumn cum ştii tu să-l dai; şi totodată eu îi vîr pumnul în piept.

Bourrasque şi Haudryot făcură o mişcare să se îndrepte spre arcaş.

— Aşteptaţi! îi opri Buridan.

Şi, scoţîndu-şi pălăria, vărsă în ea tot aurul pe care-l avea în buzunare.

— La rîndul tău, cumetre, zise el lui Guillaume. Pune! Pune! Şi tu, Riquet. Turnaţi, turnaţi!

Cei doi prieteni îşi feriră buzunarele dintr-o dată şi clătinară din cap.

— Mai bine mi-ar părea să-l ucid, dar, pentru că vrei să-l ademeneşti, îmi pare că-i destul ce ai în pălărie, zise Guillaume.

— La urma-urmelor, e adevărat, zise Buridan. Veniţi încoace!

El înaintă, urmat de Guillaume şi de Riquet, încîntaţi de a-şi fi scăpat aurul de noua generozitate a lui Buridan.

— Ar vrea să ne ruineze cu totul! bombăni Guillaume.

— Ca să îmbogăţească bandiţii şi oamenii poliţiei! Al dracului măgar… măcar că e bacalaureat!

— Vedeţi-vă de drum! strigă santinela, văzîndu-i pe cei trei oameni că se apropiau.

Buridan îi întinse pălăria unde străluceau monezile de aur.

— Prietene, zise el, asta-i pentru tine.

— Pentru mine? tresări arcaşul, făcînd ochii mari.

— Da, dacă vrei să ne laşi să ne suim pe ziduri.

Arcaşul îngălbeni. El privi cu lăcomie aurul, dar se împotrivi clătinînd din cap.

— Nu! zise el, m-ar spînzura. Plecaţi.

— Pune, Guillaume! zise Buridan, care-i întinse pălăria.

De data asta, vorbi cu atîta autoritate încît Guillaume se supuse, oftînd adînc.

— Lasă-mă să-l ucid. O s-o sfîrşim mai iute.

Arcaşul asistase la această operaţie, tremurînd din tot trupul. Cascada de aur care trecea ca o ploaie strălucitoare din buzunarele lui Guillaume în pălărie, i se părea o privelişte din basme. Fără să-i răspundă lui Guillaume, Buridan se întoarse spre arcaş, cu pălăria întinsă.

Arcaşul se înverzise la faţă. Năduşeala îi îmbrobonea fruntea. Dar făcu din nou semn cu capul.

— E rîndul tău acum! zise Buridan cînd se întoarse spre Riquet.

Spre marea lui mirare, Riquet îşi goli buzunarele fără să zică nimic. Şi, într-adevăr, el era încredinţat că soldatul se va împotrivi din nou.

Dar, cînd Buridan îi întinse a treia oară pălăria, care de data asta era aproape plină cu aur, omul îşi aruncă suliţa şi arcul, apucă lacom pălăria, o vîrî sub haine şi o luă la fugă, privind în jurul lui zăpăcit de parcă-l urmăreau o sută de draci.

Atunci să fi auzit ţipetele disperate ale lui Riquet şi blestemele lui Guillaume.

— De ce vă plîngeţi, măi? tresări Buridan. Şi eu… mi-am pierdut pălăria.

Aceste cuvinte îi potoli.

— Din fericire… mai sunt bani în lădiţa îngropată la grădiniţa cu trandafiri.

— Da, dar după cum am pornit-o, o să ne ruinăm pînă într-o săptămînă.

În clipa aceea, Lancelot Bigorne apăru dintr-o ulicioară, purtînd sub braţ un pachet mare.

— Dar arcaşul unde-i? întrebă el.

— Ne-a lăsat pe noi în locul lui, răspunse Buridan. Ce aduci acolo?

— O frînghie… o frînghie frumoasă, pe care am plătit-o cu doi galbeni unui vînzător de frînghii, care mi-e prieten. Ce fericire, că… suntem bogaţi…

— O frînghie! ţipă Riquet. Ca să-l spînzurăm pe Buridan?

— Cum?…

— Bogaţi! strigă, la rîndul lui Guillaume, nu mai avem un şfanţ!

— Ce? ce s-a întîmplat? întrebă Bigorne, îngălbenind.

Buridan începu să rîdă. Guillaume îl lămuri pe Bigorne ce făcuse Buridan ca să se scape de arcaş. Bigorne încremeni. Şi el era de părere că o lovitură de pumnal ar fi fost cu mult mai potrivită.

— Să ne suim! strigă Buridan. Ne-am face socotelile mai tîrziu.

În cîteva clipe, ajunseră pe zidul acela, lat de vreo zece picioare, adică pe care se putea umbla cu înlesnire. Marginea din afară era apărată împotriva săgeţilor asaltatorilor de o parte de zid mai îngustă dar mai naltă şi crenelată.

— Dar de ce ne-ai adus aici şi nu aiurea? întrebă Buridan.

— Priveşte şanţurile! răspunse Bigorne.

Buridan se aplecă peste parapet şi văzu că în şanţ nu era apă, sau, mai bine zis, în partea aceea şanţul era aproape astupat, în urma unor prăvăliri de pămînt, pe cînd aiurea ar fi intrat în apă pînă la urechi.

În vremea asta, Bigorne îşi desfăşură frînghia, îi legă un capăt de un băţ gros pe care-l adusese cu el, iar băţul îl propti între două creneluri.

Nu le mai rămînea decît să coboare.

Bigorne trecu cel dintîi, sări şanţul pe puntea aceea de noroi, care se formase şi, agăţîndu-se cu mîinile şi picioarele, sui în partea opusă a şanţului. În clipa aceea, din turnurile vecine, săgeţile începură să şuiere: fugarii fuseseră zăriţi. Apoi se coborîră Guillaume şi Riquet. Şi, în sfîrşit, Buridan în timp ce săgeţile plouau în jurul lui. Cei patru tovarăşi se adunară teferi pe marginea şanţului şi o porniră la goană, îndepărtîndu-se. Din cîteva sărituri fură la adăpost de săgeţile care vîjîiau în urma lor.

— La Montmartre! îndemnă Buridan.

Porniră, ocoliră Parisul şi, în curînd, ajunseră la poalele dealului. Începură să urce, Bigorne socotea, în gura mare, banii pe care-i pierduse din pricina lui Buridan.

Riquet mormăia fel de fel de înjurături şi de blesteme care-i trăsneau prin minte. Guillaume fluiera. Buridan tăcea. Era palid şi inima îi zvîcnea cu furie. Cine ştie ce avea să mai găsească şi în vîrful dealului?

Deznădejdea… poate? Fără îndoială! Oare Valois ştia unde se ascundea Myrtille? Şi dacă ştia, n-o fi urcat cărarea aceea pe care o suiau cei patru tovarăşi acum în goană? Deodată, Buridan se opri.

Un zîmbet îi lumină faţa îmbrobonată de sudoare…

Sus, colo, lîngă stîncă, se zăreau două siluete. Erau Mabel şi Myrtille.

Atunci, Buridan se aşeză pe un trunchi de castan răsturnat de vreo vijelie şi începu să rîdă nervos, ştergîndu-şi năduşeala.

— Hi-han! făcu Bigorne bucuros, căci şi el recunoscuse pe cele două femei.

— Oh! acum poţi zbiera, cît ţi-i pofta! zîmbi Buridan.

— La adică… ne putem şi odihni puţin, zise Bigorne. Şi se aşezară cu toţii pe trunchi.

— Tristă ţară! oftă Riquet privind povîrnişurile dealului, care, cu toate astea, dezvăluiau o privelişte admirabilă, înfrumuseţată de panorama Parisului, încadrat de zidurile lui crenelate… Mii de draci! tristă ţară… asta-i ţara setei! Degeaba iscodesc ochii, nu văd nici o cîrciumă în care să poată şi nişte bieţi creştini, care să se mai răcorească şi ei. Guillaume încuviinţă clătinînd din cap. Şi el era întunecat.

Nu pricepea nici el să facă nimic cu drag, decît în părţile unde, în loc de pomi seculari, ar fi crescut… cîrciumi.

— Dragii mei, începu Buridan, e vădit lucru că ne-am înşelat. Toată istoria asta a porţilor închise ziua şi deschise noaptea nu era pentru noi deoarece iată-le colo sus, zdravene şi sănătoase, pe cele pe care vrem să le apărăm. Ne vom folosi dar de minutul cînd porţile se vor deschide ca să ne întoarcem la Paris. Valois n-o să vină pe aici. Şi apoi… de unde era să afle că mama şi Myrtille sunt la Montmartre?

— Tocmai! zise Riquet.

— Foarte bine! adăugă Guillaume, încîntat să se înapoieze în Paris.

— Ce te fîţîi aşa, Bigorne? întrebă Buridan.

Lancelot da fel de fel de semne de nemulţumire.

— Mă frămînt zise el, pentru că-i chiar ruşinos să ai de-a face cu nişte… logicieni aşa de mărginiţi. Voi trei la un loc, un bacalaureat, un rege şi cu un împărat, nu faceţi cît un măgar.

— Lămureşte-te! porunci Buridan, întunecat.

— E limpede la lumina zilei, sfinte Barnabé!… Valois a pus să închidă porţile. Deci are vreme să lucreze deoarece e sigur că nu putem părăsi Parisul. Aşadar, el va lucra peste zi. După ce şi-o săvîrşi lovitura, ne va deschide porţile şi nouă, să-i cădem în capcana pe care ne-a întins-o. Ăsta-i e planul. Astfel că, la noapte, logodnicul se culcă la Temple şi logodnica…

— Ei, bine! logodnica?…

— Ei bine!… Şi ea doarme tot la Temple, dar nu în aceeaşi odaie cu logodnicul. E tot atît de sigur cum că două şi cu două fac trei… după sistemul monetar al răposatului rege, care putea să-i înveţe pe toţi fabricanţii de monede false, care…

— Dar, întrerupse Buridan, tremurînd de mînie, cine ar fi putut să-l vestească pe Valois?

— Ei, drăcia dracului!… Dar cine i-a dat de veste că eram la grădiniţa trandafirilor unde ne-a trimis o poteră în stare să aresteze… zece Buridani, nu unul!

— Stragildo? Dar de unde ar fi putut-o afla chiar el?

— Ce-are a face! Domnule căpitan, dacă vrei să scapi de drăguţa asta de fată care te aşteaptă colo, sus, pe stîncă şi să-ţi salvezi viaţa, nu mai vorbesc de viaţa lui Guillaume şi a lui Riquet, şi… nici de a mea, trebuie să petrecem noaptea la Montmartre, să vedem… ce se întîmplă. Apoi, mîine dimineaţă să le ducem pe cele două femei în altă parte, şi atunci… vom lua şi noi o hotărîre.

— Aşa să fie! încuviinţă Guillaume.

— Prieteni, hotărî Buridan, să adoptăm planul lui Bigorne şi să urcăm dealul. Dar… să nu pomeniţi nici un cuvînt din toate astea, femeilor.

Cei patru tovarăşi suiră dealul, se întîlniră cu Myrtille şi cu Mabel şi, după îmbrăţişările de bucurie, porniră spre cocioabă, unde fata le găti un prînz care chiar dacă nu era grozav, era îmbelşugat, căci li se dădură trei pui, două raţe şi o gîscă, care cu prilejul acela însemnat avură cinstea să potolească foamea flămînzilor acelora. Restul zilei trecu fără întîmplări mai însemnate.

Atît numai că, Buridan istorisi mamei sale şi Myrtillei ce hotărîri luase: era nevoie să le ducă mai departe.

Cătunul de la Rout fu ales drept noua locuinţă a celor două femei pînă cînd Buridan ar fi putut să rămînă cu ele pentru totdeauna.

După ce puseră la cale şi lucrul acesta, Buridan şi Myrtille, care nu mai putea de bucurie împreună cu Mabel, întinerită cu douăzeci de ani, făcură o mulţime de planuri de viitor. Dar Buridan se feri să le vorbească de Marigny şi răspunse cam în doi peri întrebărilor pe care i le făcu fata despre tatăl său.

În vremea asta, Bigorne, Guillaume şi cu Riquet orînduiau plecarea a doua zi…

Se înnoptase.

Mabel şi Myrtille se închiseră în cocioaba lor. Cei patru tovarăşi se instalară într-un şopron păcătos pe care, în schimbul unui galben pe care i-l dădu Buridan cu mărinimie, i-l puse la îndemînă un ţăran.

Se înţeleseră ca să stea de pîndă cu rîndul pe lîngă stîncă; traseră la sorţi cine să cadă de strajă. Soarta hotărî ca Bigorne să vegheze pînă la ora zece.

Deci, Lancelot porni de se aşeză lîngă stîncă, pe cînd tovarăşii lui se îndreptară să se culce în fîn. Trebuie spus că şi chiar dacă Bigorne n-ar fi fost hărăzit să stea de pază, el ar fi făcut totul ca să fie lăsat de strajă, căci, după ordinul pe care-l citise de dimineaţă, porţile trebuiau să se deschidă cum s-o însera. Astfel că, cam pe vremea aceea după socotelile lui trebuie să se întîmple ceva, dacă era să se întîmple.

Guillaume Bourrasque şi Riquet Haudryot adormiră îndată, ca plumbul. Aceşti buni prieteni socoteau că nu e nimic mai preţios ca timpul cînd e vorba de mîncare şi băutură.

Nici cînd era vorba de masă, nici cînd era… de somn, nu pierdeau o clipă.

Cît despre Buridan, în calitatea lui de îndrăgostit, se răsucea ca într-o frigare pe paiele lui, fără să poată da ochii în gene. Afară era linişte.

Vuietele nelămurite, pe care vîntul nopţii le vînzolea printre pomii unei păduri, nu făceau decît să întărească tăcerea şi să legene visurile tînărului cărora le ţineau isonul sforăiturile lui Guillaume şi ale lui Riquet.

Trecuseră cîteva ceasuri, cînd, deodată, uşa şopronului se deschise şi o umbră apăru. Bigorne zise liniştit:

— Iată-i! urcă dealul!

— Sculaţi!… Săriţi!… strigă Buridan, care zgudui pe cei doi adormiţi.

Într-o clipă, toţi fură în picioare, puseră mîinile pe arme şi se repeziră afară.

— Vin să ne deştepte… tocmai cînd dormeam mai bine! boscorodi Guillaume. Blestemaţii!… Au să mi-o plătească ei scump de tot!

— Da, zise Riquet nepăsător, e vorba să-i trimitem să adoarmă şi ei la rîndul lor, somnul de veci. Şi asta-i chiar ceva foarte mărinimos din partea noastră, căci…

Riquet nu avu vreme să-şi urmeze discursul. Un urlet de durere răsunase în beznă; în aceeaşi clipă, nişte umbre alergau de colo pînă colo, strigînd din răsputeri. Riquet şi cu Buridan se luptau cu cei care se suiau…

— Înapoi bandiţilor! strigă un glas pe care Buridan îl recunoscu.

Era vocea lui Valois, vocea tatălui său!

În acelaşi timp, Valois îşi ridică calul în două picioare. Buridan se trase înapoi cu fruntea plină de năduşeală. Se întoarse împotriva altui adversar…

O luptă grozavă se încinse pe întuneric, pumnalele scînteiară, se auzi glasul lui Guillaume şi al lui Riquet care înjurau în aşa fel de s-ar fi speriat o ceată de demoni. Apoi, totul se linişti deodată.

Lupta ţinuse vreo zece minute.

Se zări o umbră care cobora grăbită povîrnişul şi care pieri în negură, în vreme ce un ţipăt de furie şi blestem ajunseră pînă la Buridan.

Umbra aceea era Valois, care fugea.

Valois îşi simţise calul căzînd: o lovitură de pumnal îl doborîse.

Contele descălecă şi, cu sabia în mînă, pămîntiu la faţă, tremurînd de furie, se pomeni înconjurat de patru oameni. Îşi roti privirile împrejur şi-şi dădu seama că rămăsese singur! Tovarăşii lui fugiseră sau muriseră!… Guillaume ridică sabia asupra lui Valois, care, văzîndu-se pierdut, nu făcu nimic să se apere.

O mînă puternică opri braţul lui Guillaume şi o voce stranie strigă:

— Fugi! domnule, fugi!… E tot ce mai poate face fiul dumitale pentru dumneata.

Valois recunoscu glasul fiului său!…

Şi atunci se puse pe fugă, blestemînd…

Buridan cu ai săi se numărară. Nu lipsea nici unul. Atîta doar că, Guillaume avea o tăietură la umăr. Sîngele îi curgea ca dintr-un bou. Se ştergea bombănind. Buridan primise o lovitură de pumnal în braţul stîng.

Cît despre Riquet, se aşezase pe un… pietroi, rămăsese zăpăcit de o lovitură de măciucă pe care o primise în creştet.

Cum Guillaume se apropia de el, văzu că Riquet sta cu picioarele pe un soldat care zăcea mort cu o sabie vîrîtă în coaste, pînă la mîner.

— Acesta a vrut să mă răpună, desluşi Riquet. Cît despre Bigorne, el se ocupa să lege frumos un om care, fără îndoială, leşinase, căci nu mişca deloc…

Posomorît, cu faţa amărîtă, Buridan privea în depărtare, într-acolo unde Valois dispăruse. Gînduri negre îl apăsau. Victoria nu însemna nimic. Siguranţa de a fi salvat-o pe Myrtille nu-l liniştea. Suferea cum suferise şi la Turnul Nesle, cînd Bigorne îi zisese: „Nu poţi ucide pe acest om căci el e tatăl tău!” Şi lupta lui împotriva lui Valois i se părea cel mai crud joc al sorţii, căruia după cum spun poeţii din antichitate îi place să se opună cu îndîrjire legilor naturii şi se învîrteşte cu uşurinţă printre incesturi şi paricide. În sfîrşit, tînărul oftă adînc şi şopti:

— Voi, muri, poate, dar nu voi ajunge un paricid!

Se cutremură şi, gonindu-şi cu hotărîre gîndurile, se întoarse spre tovarăşii săi. Îl zări pe Guillaume care, după ce-şi legase umărul, cum putuse, se ocupa să strîngă laolaltă patru cai ai căror cavaleri zăceau la pămînt. Trei dintre ei fugiseră, socotindu-l şi pe Valois.

— Aşa, voinicule! zicea în clipa aceea Lancelot Bigorne. Astfel n-ai să te mai mişti. Ce mai pradă, senior Buridane!…

Buridan se apropie, se aplecă asupra omului pe care Bigorne îl legase şi la lumina slabă a stelelor, îl recunoscu:

— Stragildo! strigă el, cu glas care l-ar fi făcut să se cutremure pe păzitorul fiarelor, dacă l-ar fi putut auzi.

— Chiar el e! zise Bigorne.

— A murit?

— Să moară?… De unde!… Cel puţin aşa cred! Numai, iată ce s-a întîmplat. În clipa cînd l-am atacat, l-am şi recunoscut. Şi asta dovedeşte, boier Buridane, că logica mea era cea bună, şi că jucasem bine spunîndu-ţi că acest bandit destăinuise ascunzătoarea frumoasei domnişoare de colo, de sus… Cum zic… îl recunosc… şi, ca să fiu drept, trebuie să-ţi spun că şi el m-a recunoscut. Se pare că, unul pentru altul, avem o dragoste frăţească, căci, de-abia m-a văzut şi, de bucurie, a sărit jos de pe cal ca să mi se arunce în braţe.

Îi trăsei o lovitură cu mînerul săbiei peste mînă; el urlă de durere şi scăpă pumnalul; apoi, cum ţinea cu orice preţ, să mă îmbrăţişeze, mă şi împrejmui cu braţul, dar nu mai putea să mă ucidă! Nu-i vorbă că nici eu nu-l mai puteam omorî. Aşa că… ne-am îmbrăţişat. Ce strînsoare, Doamne! Mi se pare că am cîteva coaste scoase din încheieturi. Dar, să strîngi, aşa, nu însemnează nimic… totul e… să strîngi bine. Îl încleştai şi eu şi, după un timp care-mi păru lung ca o noapte fără lună, îl simţii cu bucurie pe omul meu pierzîndu-şi puterile şi, suflînd greu, căzu jos unde m-am apucat să-l leg zdravăn, şi… asta-i!

Buridan îl privea pe Stragildo cu un fel de îngrijorare. În sfîrşit se ridică.

— Trăieşte, zise el. Bine. Toate merg strună!

— Hei! se gîndea Bigorne, mi se pare că jupîn Buridan îi pregăteşte o surpriză plăcută amicului Stragildo!… N-aş vrea să fiu în pielea lui!

Apoi adăugă, tare:

— Ce ai de gînd să faci cu el?

— Ţi-am spus că aveam o idee cînd m-am coborît în pivniţele de la grădiniţa cu trandafiri şi am băgat de seamă că omul acesta fugise.

— O idee? Ce idee?…

— Cu privire la Philippe şi Gautier. Ei bine? Acum avem să încercăm s-o punem la cale.

— Spune-mi-o şi mie! stărui Bigorne, îngrijorat.

— Mai tîrziu. Deocamdată trebuie să ne gîndim că Valois o să-şi strîngă toţi cavalerii pe care-i va găsi şi peste un ceas or să ne cadă în spate. Să plecăm!

Ajutat de Guillaume şi de Riquet, Bigorne îl ridică pe Stragildo şi-l trînti ca pe un sac pe unul dintre caii prinşi. Apoi porniră cu Buridan în frunte, în vreme ce Bigorne ducea calul pe care era Stragildo, şi Guillaume ducea ceilalţi cai de căpăstru. Văitîndu-se, Riquet veni în urmă. Suiră dealul. Buridan intră în cocioabă. Mabel şi Myrtille, gata pentru orice întîmplare, nu se culcaseră.

— Plecăm! zise Buridan.

— Suntem gata! răspunseră cele două femei.

Cei patru cai, prinşi şi aduşi de Guillaume, fură împărţiţi astfel; unul pentru Mabel, altul pentru Myrtille, un altul trebuia să ducă averea lui Mabel, iar cel de-al patrulea îl ducea pe Stragildo. În faţa a doi-trei ţărani care înlemniseră cu braţele ridicate spre cer, înspăimîntaţi de întîmplarea aceea, trupa porni şi se depărtă în rînduială spre Montfaucon, adică tocmai potrivnic de unde voia să se îndrepte.

Ajunşi la poalele dealului, fugarii apucară pe la spatele lui, cam pe linia pe care merge azi strada Caulincourt.

Nu trecuse nici o oră de cînd plecaseră şi, după prevederile lui Buridan, două sute de cavaleri, conduşi de însuşi Valois, sosiră în cătunul Montmartre, cotrobăiră în toate casele, deşteptînd locuitorii şi ameninţîndu-i cu moartea dacă nu spuneau drumul pe care apucase Buridan.

Fireşte, ţăranii arătară spre Montfaucon şi Valois porni val-vîrtej într-acolo. Abia în zori se înapoie la Temple, negăsind nimic, bineînţeles şi încredinţat că întreaga bandă trebuia să se fi refugiat iarăşi în Paris.

Buridan şi cu tovarăşii săi ajunseseră la cătunul Roul, care era mai de seamă, pe vremea aceea, decît Montmartre, şi unde se găsea chiar o cîrciumă care, oricît de păcătoasă ar fi fost, îi putu adăposti totuşi pe fugari. După ce Mabel şi cu Myrtille fură instalate, Buridan se duse în odaia în care fusese închis Stragildo.

Acesta îşi venise în fire. Cum nu fusese decît pe jumătate sugrumat, se simţea în puteri şi, fără să-şi piardă cumpătul, căuta un mijloc în fugă. Îşi da seama că nu voiau să-l ucidă, căci altfel ar fi făcut-o pînă atunci.

Asta era principalul, şi Stragildo îşi făgăduia că înainte de a fi trecut douăzeci şi patru de ore va fi departe de duşmanii lui. Buridan încercă să-i pună cîteva întrebări, dar Stragildo păstră o muţenie îndîrjită. Nici nu-şi descleşta gura. Atîta doar că, la un moment dat, Buridan atingîndu-l cu degetul la piept, păzitorul fiarelor nu putu să-şi stăpînească o mişcare instinctivă a mîinii pe care încercă s-o ducă la pieptarul hainei.

— Are ceva în haine, vorbi Buridan.

— Tocmai la asta mă gîndeam şi eu, răspunse Bigorne. Şi, îndată începu să-l cerceteze cu de-amănuntul pe prizonier. Sub jachetă, într-un buzunar de piele, găsi două hîrtii, pe care le desfăcu. Stragildo făcea spume de necaz.

— Oh! oh! strigă Bigorne. Pecetea regală! Priveşte, căpitane.

Buridan apucă cele două pergamente, se apropie de făclia care-i lumina, şi le citi.

Se înveseli. Cele două hîrtii, cititorul poate n-a uitat, fuseseră luate cu toată grija de Stragildo, chiar în momentul cînd îşi părăsea, pentru totdeauna, locuinţa de la curtea leilor şi-şi pregătea fuga, în acelaşi timp cu trădarea. Le avea de multă vreme, de la Marguerite de Bourgogne.

Într-adevăr, Stragildo era mai mult decît o slugă de rînd; pentru regină, el era un tovarăş.

Banditul trebuia să poată intra pretutindeni şi la orice ceas, chiar într-una din închisorile regelui, unde de multe ori fusese însărcinat să ucidă, pe ascuns, pe cîte un prizonier, care ar fi fost primejdios să fie lăsat să vorbească în faţa judecătorilor.

Hîrtiile acelea nu erau datate, dar purtau iscălitura şi pecetea regală.

Prima grăia astfel:

„Poruncim prin aceasta tuturor prefecţilor, cavalerilor, arcaşilor sau străjilor să se supună ordinelor purtătorului acestora şi să facă după cererea sa orice i-ar porunci”.

A doua era astfel scrisă:

„Ordonăm oricărui şef de post, al oricărei porţi a Parisului, oricărui păzitor de intrări şi oricărui guvernator de fortăreţe şi temniţe, să lase la orice oră slobodă trecere, purtătorului acestor ordine”.

Citind aceste pergamente, Buridan tresărise de bucurie. Nu ştia încă ce putea face cu ele, dar cu aceste arme primejdioase, putea nădăjdui multe lucruri. Le strînse cu grijă şi le ascunse sub pieptarul său.

Stragildo era de o nepăsare sălbatică. Nici nu mişca. Sta cu ochii închişi.

Dar, după tremurăturile care-i încreţeau faţa din cînd în cînd şi-i umflau venele tîmplelor, se putea ghici furia care-l frămînta pe păzitorul fiarelor.

Buridan îi puse mîna pe umăr.

Stragildo se înfioră, deschise un ochi care-i păru tînărului ca o prăpastie de ură.

— Tu ai adus pe rege la Turnul Nesle? îl întrebă Buridan.

Stragildo închise ochii şi strînse buzele.

Buridan urmă:

— Tu ai dat grădiniţa cu trandafiri pe mîna oamenilor lui Valois?

Aceeaşi mişcare grozavă.

— Tu ai spus lui Valois, urmă Buridan, unde era ascunsă logodnica mea?

— Tu, zise iarăşi Buridan, i-ai vîrît în sac pe Philippe şi Gautier d’Aulnay şi i-ai azvîrlit în Sena, din vîrful Turnului Nesle?

Stragildo nu scoase o vorbă, dar un fel de zîmbet îi flutură pe buzele decolorate. Guillaume, Riquet şi Lancelot asistau cam îngroziţi la scena aceea.

Buridan vorbea liniştit. Dar liniştea lui nu prevestea nici un bine pentru fostul tovarăş şi servitor al reginei.

— Eşti creştin? îl mai întrebă tînărul, după o tăcere scurtă.

Şi de data asta, Stragildo tăcu. Dar se văzu că se cutremură.

— N-aş da o leţcaie pe pielea lui! şopti Guillaume.

— Taci, urmă Buridan. Bine! Treaba ta. Numai, ascultă bine ce-ţi spun şi ţine minte. Dacă eşti creştin, caută de te împacă cu Dumnezeu; dacă ai ştiut vreodată vreo rugăciune, încearcă de ţi-o reaminteşte, căci sunt hotărît să te ucid. Oh!… Ai vreme. Nu aici e locul şi nici ceasul să te ucidem…

— Uf! murmură Riquet.

— Pentru ce să nu-l ucidem îndată? întrebă Bigorne.

— Pentru că am o idee… ţi-am mai spus-o!

Bigorne avu un gest care însemna lămurit că nu prea avea încredere în ideile lui Buridan. Pe de altă parte, Stragildo auzind că nu va muri îndată, avu un zîmbet care spunea multe despre intenţiile lui.

Buridan nu luă în seamă nici gestul lui Bigorne, nici surîsul lui Stragildo.

Ieşi din camera în care era banditul şi se ocupă de noua locuinţă a lui Mabel şi a Myrtillei, apoi hotărîră cum şi în ce fel să lucreze.

În zorii zilei, cei patru tovarăşi porniră spre Paris. Stragildo era dus între ei.

Avea căluş la gură şi mîinile îi erau legate. Ca să nu se bage de seamă că fostul păzitor al fiarelor era legat la gură şi de mîini, Bigorne îi azvîrli pe spinare mantia lui cea largă şi-i puse gluga pînă pe faţă. Trecură lesne poarta Saint-Honoré, ale căror turnuri erau arămite de răsăritul soarelui. Străbătură Parisul şi ajunseră la grădiniţa trandafirilor, unde Buridan hotărîse să se aşeze din nou.





XXXV. LA TEMPLE



Prima grijă a lui Buridan, fu să-l închidă pe prizonierul său, luîndu-şi toate măsurile ca, de data aceasta, să nu mai poată fugi.

Pentru mai multă siguranţă, banditul fu legat de mîini şi de picioare cu nişte lănţişoare pe care Bigorne le scosese de la o uşă. Îi lăsară piedicile destul de largi pentru ca prizonierul să poată să se mişte şi să nu sufere. În sfîrşit, hotărîră ca, din ceas în ceas, să se ducă să vadă dacă Stragildo nu încerca să fugă, iar noaptea să stea de pază, pe rînd, în faţa uşii pivniţei în care fusese închis. După ce orîndui toate acestea, Buridan căzu pe gînduri lăsîndu-şi tovarăşii să-şi vadă, ca totdeauna, de rostul mîncării.

Primul gînd al lui Bigorne, după ce Stragildo fu pus în siguranţă, fusese să dea fuga în grădină, la locul unde îngropase lădiţa lui Malingre. Pămîntul părea neatins. Dar, ce-i în mînă nu-i minciună, Bigorne începu să sape, laolaltă cu Guillaume şi Riquet care erau de faţă. Cumetrii săpară în zadar, nu găsiră nici urmă de lădiţă: un al patrulea hoţ o furase peste noapte.

Bourrasque şi Haudryot scoaseră un strigăt de furie. Bigorne îşi smulse un pumn de păr. În realitate, nu le mai rămîneau decît banii de aur pe care Lancelot îi păstrase. Guillaume şi cu Riquet îşi turnaseră partea lor în pălăria pe care, Buridan, o dase cu atîta dărnicie arcaşului care păzea scara de la zidurile fortificaţiilor.

E drept că acel rest, rămas neatins în buzunarele lui Bigorne, reprezenta încă o sumă cu care, în alte timpuri, ei ar fi fost foarte mulţumiţi. Dar, comparat cu ceea ce pierduseră, era prea puţin.

— Suntem ruinaţi! zise liniştit, Bigorne.

— Da!… Şi ca să putem răbda o astfel de lovitură, trebuie să pregătim o masă straşnică! adăugă Riquet.

Înştiinţat de această întîmplare, Buridan nu păru prea mişcat. El îşi cocea planul, adică ideea, despre care vorbise fără să dea lămuriri. Spre seară, se pregăti să iasă. Dar atunci cei patru tovarăşi observară că împrejurimile locuinţei celei atît de liniştite totdeauna, erau acum pline de lume. Grupuri numeroase se duceau şi veneau, îndreptîndu-se, după cît se părea, spre Temple. Un cîntăreţ ambulant şi un scamator, profitînd de mulţimea aceea, se instalaseră drept în faţa grădiniţei cu trandafiri, unul ca să cînte, celălalt ca să-şi facă scamatoriile.

Buridan îşi amînă ieşirea.

Dar, a doua zi, aceeaşi mulţime se îndrepta spre Temple. Trimis ca cercetaş, să vadă ce se petrecea, Bigorne se înapoie după un ceas, spunînd că Parizienii, înşiraţi în jurul Temple-lui, cîntau, rîdeau, beau şi nu încetau să ţipe strigăte de moarte împotriva unui om pe care-l judeca înăuntrul fortăreţei. Omul acela era primul ministru al lui Ludovic al X-lea.

Procesul lui Enguerrand de Marigny începuse!…

Buridan simţi că îngălbeneşte.

Cît va ţine procesul, adică, cît o să mai stea mulţimea în jurul Temple-lui, nu-şi putea îndeplini planul la care gîndise.

Mai trecu o zi, şi-apoi încă una…

În sfîrşit, în seara zilei a cincea, cei patru tovarăşi văzură că lumea se împrăştia.

Aceleaşi grupuri vioaie, pe care le vedeau în fiecare dimineaţă, plecau, strigînd de bucurie. Şi bucuria aceea a Parisului era ceva grozav de văzut şi de auzit.

Era în ea toată răzbunarea anilor de spaimă, era ura strînsă la un loc douăzeci de ani de-a rîndul.

Acuzat de trădare şi de hoţie, Enguerrand de Marigny, era condamnat la moarte.

În sentinţă sta scris că va fi executat în termen de trei zile, în timpul cărora trebuia să se roage în capela de la Temple şi să-şi ceară iertare.

Apoi, fostul favorit al lui Philippe cel Frumos, ministrul atotputernic al lui Ludovic al X-lea, trebuia să fie dus la furcile de la Montfaucon ca să fie spînzurat de maestrul Capeluche, călăul.

— Bine! se gîndi Buridan, am trei zile… Îl voi scăpa!

Aşteaptă să înnopteze. Împrejurimile grădiniţei cu trandafiri îşi reluau înfăţişarea liniştită şi tristă. Siguri acum de răzbunarea lor, parizienii se înapoiaseră în oraş unde aşteptau cu înfrigurare dimineaţa aceea de sărbătoare, cînd îl vor vedea, legănîndu-se de capătul unei funii, pe omul care îi înfricoşase atîta vreme.

Atunci, Buridan spuse prietenilor săi că se va duce la Temple să vorbească cu Valois.

Guillaume începu să înjure de toţi sfinţii.

Riquet răcni că Buridan trebuie legat după cum îl legaseră şi pe Stragildo. Galben şi emoţionat cum nu fusese în viaţa lui, Bigorne nu zise nimic, pentru că, de la prima vedere, înţelese că hotărîrea tînărului era de neclintit; dar… începu să plîngă…

Guillaume îi zise:

— Ei bine, dacă aşa e hotărîrea ta, haidem cu toţii atunci să murim laolaltă în locul acela de măcel!

— Nu… nu vreau cu toţi, deodată! zise cu blîndeţe Buridan. Nu vă dau voie să mă urmaţi. Şi, mai mult, vă jur pe Maica Domnului, că… nu voi fi ucis!…

Apoi Buridan îşi sărută prietenii, unul cîte unul, şi plecă.

— S-a sfîrşit! izbucni Guillaume. N-o să-l mai vedem.

— Cine ştie? şopti Bigorne, care se gîndise bine la aventura aceea şi ale cărui gînduri îi schimbaseră convingerea.

Buridan înaintă hotărît spre Temple, a cărui umbră neagră se întindea peste grădiniţa trandafirilor. Un vînt puternic îndoia platanii care umbreau terasa întinsă ce se afla în faţa porţii celei mari. I se părea că aude vaiete, şoapte înăbuşite, şi se gîndea la deznădejdea Myrtillei dacă Marigny murea. Nu mai simţea nici o ură împotriva omului care-l urîse atîta.

Milă nu-i era de el şi cu atît mai puţin îi era drag. Nu voia s-o vadă pe Myrtille plîngînd şi atîta tot…

Cînd Buridan ajunse la cîţiva paşi de poarta cea mare, el strigă.

— Cine e acolo? întrebă santinela, din partea cealaltă a punţii.

— Ordinul regelui! răspunse Buridan.

Acest cuvînt era îndată ascultat. Numai prefecţii, ofiţerii de gardă şi agenţii autorităţilor aveau dreptul să-l întrebuinţeze, după cum astăzi numai magistraţii au dreptul de a zice: în numele legii!

Puntea se lasă jos. Şeful de post sosi, urmat de mai mulţi arcaşi, să-l recunoască pe cel care venea în numele regelui.

Fără să zică un cuvînt Buridan desfăcu una din cele două hîrtii pe care le luase de la Stragildo. Ofiţerul o citi la lumina unei făclii pe care o ţinea un soldat şi o dădu înapoi lui Buridan:

— Bine. Poţi să intri, zise el. Unde să te duc?

— La guvernator! răspunse el.

Răspunsul acela ar fi risipit orice bănuială din mintea şefului de post, dacă ar fi avut-o, dar n-o avea. Pecetea regală era îndestulătoare să-l facă pe Buridan inviolabil.

Mergînd înaintea trimisului regelui, îl duse pînă la uşa apartamentelor lui Valois, în care locuise şi marele maestru al templierilor.

După ce intră, Buridan se trezi în faţa unui om armat, îmbrăcat cu totul în fier.

Cum făcuse şi faţă de ofiţer, Buridan scoase pergamentul. Soldatul nu ştia să citească, dar pecetea regală îi era destul.

— Trebuie să vorbesc îndată cu stăpînul tău, din partea regelui! zise Buridan.

Omul se duse să spună cîteva vorbe altcuiva care veghea în camera vecină.

După un sfert de ceas, un fel de fecior care-l înlocuia pe Simon Malingre veni să-l conducă din odaie în odaie, pînă într-o încăpere, în care Buridan îl zări pe contele de Valois pe tronul său, lîngă o masă, scriind şi surîzînd. Ceea ce scria Valois în momentul acela erau amănuntele privitoare la execuţia lui Marigny. Nu voise să-i lase pe alţii să orînduiască o astfel de ceremonie…

Buridan se oprise la doi paşi de fotoliu, tăcut şi palid. Aştepta. Ţinuta lui liniştită, nu era deloc ameninţătoare.

— Ce ai de spus? întrebă Valois, fără să ridice ochii.

Şi, zîmbind mereu, termina fraza începută:

„Apoi, maestrul de ceremonii îi va trece laţul pe după gît în aşa fel ca…”



În minutul acela, mirat de tăcerea trimisului regelui, Valois îşi ridică ochii şi-l văzu pe Buridan. În cea dintîi clipă, mirarea şi spaima îl paralizară. Sîngele i se sui la cap, mîna îi tremură. Apoi, blestemînd grozav, întinse mîna spre ciocanul care-i servea pentru chemare.

— Monseniore, zise Buridan liniştit, puteţi să chemaţi, să mă aruncaţi într-o celulă sau să mă ucideţi chiar… Aceasta vă e cît se poate de uşor dar, vă previn că, dacă mor, sunteţi pierdut, fără ca cineva să vă poată scăpa. Mai bine e pentru voi să mă ascultaţi liniştit, mai cu seamă că am să sfîrşesc iute.

Valois nu chemă pe nimeni.

Lucru ciudat, mîna nu-i opri ameninţarea lui Buridan. Dar cum Buridan, căpitanul Buridan, şeful de bandiţi, condamnat la moarte, cum acel om, al cărui cap era pus la preţ, avea o însărcinare din partea regelui?

Căci Buridan nu putuse să ajungă pînă la el, nu putuse intra la Temple decît arătînd o hîrtie iscălită de rege!… Buridan îl văzuse dar pe Ludovic?…

Într-o clipă gîndurile acestea fulgerară prin mintea lui Valois.

Buridan sta nemişcat.

Valois se sculă şi trecu în dosul mesei masive care-l despărţea astfel de tînăr.

Apoi îşi scoase pumnalul şi şi-l aşeză în faţa lui.

Buridan îşi scoase pumnalul şi-l aruncă departe de el, apoi îşi încrucişă braţele.

Valois se linişti. Cu iuţeala pe care o capătă mintea în unele împrejurări grozave, el se gîndea că tînărul acela era fiul său… şi dacă se gîndea, fu ca să-şi afirme odată mai mult că trebuia să-l răpună. Îngrijorare, spaimă, bucurie sălbatică de a fi pus mîna pe el, în sfîrşit toate sentimentele acelea trecură prin mintea contelui.

— Am spus-o oamenilor dumitale; dar vouă vă spun că viu dintr-a mea…

Valois simţi o năduşeală rece pe frunte.

— Din partea ta? murmură el, înăbuşit. Dar cum ai putut intra aici?

— Graţie hîrtiei acesteia, răspunse Buridan, sau mai bine zis graţie peceţii regale pe care a fost destul s-o arăt…

În acelaşi timp, el azvîrli pe masă unul din cele două pergamente pe care le avea la el. Dar nu era acela pe care-l arătase ofiţerului de post.

Valois apucă repede hîrtia, o citi cu un aer mirat, apoi zise:

— Regele ţi-a dat ordinul ăsta?…

— Nu! făcu liniştit Buridan. Am luat acest pergament de la sluga voastră, de la Stragildo şi, după cum vedeţi, mă servesc de el.

Valois răsuflă uşurat… fiul său nu-l văzuse pe rege. Fiul său nu venea din partea regelui!

— Şi… acel Stragildo… ai pus mîna pe el?…

— Nu, răspunse Buridan, cu aceeaşi linişte. Stragildo a murit. L-am ucis.

De data asta lui Valois îi trecu un fior de bucurie prin suflet. Unul după altul, Buridan înlătură toate mijloacele de apărare, cum făcuse cu pumnalul.

Valois se apropie de o făclie şi, la flacăra ei, arse hîrtia, pe cînd, cu mîna dreaptă, îşi apucă pumnalul ca să se apere de Buridan. Dar acesta nu făcu nici o mişcare, lăsă pe conte să ardă hîrtia.

— L-am prins! mormăi Valois, în gînd.

Într-adevăr, prin mijlocul ăsta, Buridan se despuiase de toate armele de apărare şi de atac.

— Acum vorbeşte, zise Valois. Ce vrei?

— Monseniore, zise Buridan, am venit să întreb dacă viaţa şi libertatea celor trei oameni, pe care-i ţineţi prizonieri la Temple…

— Să vedem… care sunt cei trei oameni?

Sigur de succes, Valois nu se grăbea să se bucure de el. Simţea un fel de plăcere scîrboasă să-şi facă un joc din situaţia ciudată în care se afla. Acel tînăr, acela care se afla în faţa lui, era să moară.

Îl ura mai mult decît îl urîse pe rivalul său, pe Enguerrand de Marigny. Ochii săi însîngeraţi, zîmbetul de moarte care-i schimonosea buzele, fiorii care-l cutremurau, faţa lui pămîntie, totul dovedea ura neînfrîntă care-i stăpînea sufletul… Căci tînărul acela Buridan… nu era numai cel care-l trăsese în cursă, îl tîrîse pînă la spînzurătoarea de la Montfaucon, şi după ce-l chinuise cu groaza morţii, îl insultase cu generozitatea lui, graţiindu-l; nu era numai acel care-l învinsese la Pré-aux-Clercs; nu era numai acel care pătrunsese cu arma în mînă în casa lui; nu era numai acela care-l avusese în mînă la Turnul Nesle; nu era numai acela care, în sfîrşit, venea să-l învingă, încă odată, pe povîrnişurile dealului Montmartre!…

Nu! Toate întîlnirile acele grozave nu mai aveau nici o valoare în mintea lui! Fatalitatea care întotdeauna şi pretutindeni îl scosese pe Buridan în cale, nu mai avea valoare! Cauzele acelea piereau!…

Ceea ce-l făcea pe Valois să tremure de furie, era că Buridan o iubea pe Myrtille şi că Myrtille era a lui! Da, o luase cu el, la Curtea Minunilor unde ţinuse piept întregii armate regale! O iubea pe Myrtille, şi culmea disperării, şi el era iubit!…

Ceea ce-l făcea pe Valois să tremure de spaimă era că omul putea, sau putuse să strige cînd îi plăcea: „Nu mă cheamă Buridan! Numele la care am dreptul este al lui Valois! Am dreptul să port pe steagul meu de luptă armele contelui de Valois, unchiul regelui Franţei, chiar de ar trebui să fie barate cu bara bastarzilor!”…

Şi-l ţinea în ghearele lui!

În sfîrşit, îl avea!

Era gata să-l ucidă… Nimic pe lume nu putea să-l mai scape pe amantul Myrtillei, pe fiul lui Valois!

Sigur, de data asta, că n-avea decît să-şi ridice degetul ca să-l omoare pe Buridan, Valois voi să-i cunoască toate gîndurile. Şi, de aceea, întrebă cine erau cei trei oameni, a căror libertate o cerea Buridan.

Buridan răspunse:

— Mai întîi e vorba de Philippe d’Aulnay…

— Ah! ah! izbucni Valois, surîzînd. Pentru acesta, jupîne, mi-ar fi greu să-i dau viaţa şi libertatea, avînd în vedere c-a murit!

— A murit?… Philippe a murit?…

O durere cumplită îi săgetase inima tînărului; şi-i fu cu atît mai amară, cu cît nu-i putea da curs, el trebuia să-şi păstreze puterile ca să facă faţă situaţiei… Valois reîncepu vorba.

— Philippe d’Aulnay fiind mort… care mai sunt ceilalţi doi?

— Unul e fratele lui Philippe: Gautier d’Aulnay. A murit şi el?

Buridan aşteptă răspunsurile cu acea îngrijorare pe care o simte tot omul în clipele cînd vede nenorocirile venindu-i droaie şi cînd i se pare că n-ar fi nici un mijloc pentru ca nenorocirile de care se teme, să nu i se mai întîmple.

Dar de data asta Buridan se linişti.

Cel puţin Gautier trăia! Unul din cei doi fraţi scăpa de catastrofa de care se temea.

— Nu, răspunse Valois, Gautier d’Aulnay n-a murit încă; acesta este rezervat pentru chinul care aşteaptă pe defăimători… Să vedem, cine e cel de-al treilea?

— Enguerrand de Marigny, răspunse Buridan cu calmul pe care-l putea avea după ce aflase de moartea lui Philippe.

Valois aruncă lui Buridan o privire stranie. Aceeaşi întrebare pe care i-o pusese Marguerite de Bourgogne la Turnul Nesle, i-o puse şi el:

— Cum, tu, care-l urăşti pe Marigny, care l-ai urmărit chiar cu spada în mînă la Pré-aux-Clercs… cum de poţi cere viaţa şi libertatea acelui om?

Buridan era într-o situaţie de spirit cînd tertipurile nu s-ar mai fi prins.

Trăia într-unul din acele momente cînd nu mai poţi minţi. Într-adevăr, minciuna e o invenţie strict socială pe care omul de sus în jos al scării sociale a adoptat-o ca pe o armă defensivă. Cu cît societăţile se perfecţionează, cu atît minciuna ia un loc mai însemnat în viaţa omului. Dar sunt împrejurări cînd, faţă de unele fapte brutale ale naturii, omul îndepărtează minciuna ca pe o armă netrebuincioasă. Între altele, cînd amorul ajunge la acel apogeu, foarte rar, care e sinceritatea, e una din acele fapte naturale.

Buridan o iubea pe Myrtille cu acea sinceritate care pătrunde pînă în suflet pe un om. El răspunse foarte natural:

— Vreau să-l scap pe Enguerrand de Marigny pentru că nu vreau ca fata lui să plîngă. Nu vreau ca în viaţa Myrtillei să fie durerea morţii tatălui său sub securea călăului…

În faţa mărturisirii lui Buridan, Valois avu o tresărire de furie pe care o înfrînă însă. Simţi pentru Myrtille o pasiune şi mai puternică. Îi veni să se repeadă asupra tînărului.

Dar, stăpînindu-se, hotărî să meargă înainte, urmă cu un zîmbet care-l făcu pe Buridan să se înfioare:

— Linişteşte-te, tinere, Enguerrand de Marigny n-o să moară de secure… Asta e totul? urmă el. Deci, îmi ceri viaţa şi a lui Enguerrand de Marigny.

— Da, monseniore, zise Buridan.

— Şi dacă primesc? Dacă deschid carcera lui Gautier d’Aulnay şi dacă mă duc să-l scot pe Marigny din bisericuţa unde îşi cere iertare lui Dumnezeu, la picioarele altarului, înainte de a-şi cere iertare oamenilor la picioarele spînzurătorii, dacă le dau drumul. Ce ai face pentru mine?

— Monseniore, aş uita că sunteţi tatăl meu şi ce fel de tată aţi fost. Dacă-i iertaţi, vă iert!…

Valois îşi încleştă mîna pe pumnal, gata să se repeadă asupra lui Buridan…

Acesta îşi încrucişă braţele pe piept şi zise:

— Ce hotărîţi, monseniore?

— Şi dacă refuz? strigă Valois.

— În acest caz, monseniore, mă voi duce la rege. Regele mă va aresta şi mă va da pe mîna călăului, o ştiu bine. Dar, înainte de a mă da pe mîna lui, mă va asculta. Şi iată monseniore ce-i voi spune… „Sire, aţi aflat prin mine şi fără voia mea, crimele soţiei voastre, Marguerite de Bourgogne. O ţineţi pe regină prizonieră din pricina mea cu toate că regina nu e aşa de vinovată pe cît credeţi. Da, există o explicaţie pentru purtarea reginei, dacă nu o scuză. Şi explicaţia e că un om, pe cînd ea era fată… pe cînd locuia la Dijon, în palatul ducelui de Bourgogne, a împins-o în prăpastie. Acest om, amantul Margueritei, Sire, era ambasadorul regelui, tatăl vostru, la curtea Burgundiei.

El se numea contele de Valois…”

Contele căzuse pe fotoliu, sleit de puteri, de spaimă, cu ochii holbaţi, aţintiţi asupra uşii, cu auzul încordat la toate zgomotele exterioare, ca şi cum în clipa aceea s-ar fi temut numai de un singur lucru, ca grozavele cuvinte ale tînărului să nu fi fost auzite de vreunul din ofiţerii sau servitorii săi.

— Într-adevăr! zise el, cunoşti acest secret. Dar, admiţînd că ai ieşi viu de aici şi regele te-ar asculta, nebunule, regele nu te va crede!…

Buridan răspunse:

— Regele nu mă va crede, desigur, căci îşi va închipui şi-l veţi putea convinge că acest lucru e o simplă răzbunare din partea mea…

— Atunci?… strigă Valois.

— Dar va crede-o pe regină!

— Regina!… bîlbîi Valois, ameţit.

— Regina care e prizonieră la Luvru! Regina pe care Regele o va putea întreba îndată ce voi vorbi. Regina care va confirma tot ce voi fi spus eu aducînd probe!…

Valois se sculă; îngrozitorul adevăr îi lua ochii; era pierdut şi Buridan se putea duce la Ludovic al X-lea.

— Mizerabile, bolborosi el, n-ai să ieşi de aici, căci…

— O vorbă! încă o vorbă! strigă Buridan, care-l opri pe loc, cu un gest, pe Valois, gata să cheme. Dacă ies de aici, monseniore, vă dau douăzeci şi patru de ore ca să vă gîndiţi. Dacă nu pot, n-aveţi nici măcar o oră: căci în vremea asta cineva aşteaptă să ies de aici şi dacă nu mă vede la ceasul convenit se duce direct la Luvru… Şi, acel cineva, monseniore, va fi primit îndată, căci regele îl cunoaşte… El se numeşte Lancelot Bigorne!

— Lancelot Bigorne! gîfîi Valois înspăimîntat, ca tigrul prins în laţ.

— Fostul tău servitor…

Un minut se lăsă o tăcere grozavă.

Abătut, cu capul ţiuindu-i, Valois murea de spaimă. Privirea-i sticloasă i se aţintise asupra lui Buridan care, la rîndul lui, îl privea cu un fel de milă amară… Şi tăcerea aceea n-o rupse decît Buridan.

— Monseniore, zise el. Enguerrand de Marigny trebuie să fie dus la moarte peste trei zile. O zi a trecut. E ora zece, seara. Vă dau toată ziua de mîine ca să-mi îndepliniţi voinţa. Dacă mîine seară, la ora cinci, Gautier şi cu Marigny nu sunt liberi, la ora şase mă duc la Luvru… vorbesc… regele întreabă pe Marguerite… şi în noaptea viitoare sunteţi întemniţat în Temple.

Valois oftă adînc. Făcu semn din cap că primeşte, apoi se trînti pe scaun ca lipsit de cunoştinţă.

Buridan se apropie, se aplecă asupra lui. Îl privi o clipă cu o căutătură ciudată, şi-i şopti:

— Adio, tată!…

Apoi, fără să mai privească în urmă, se îndepărtă. În antecameră îl găsi pe servitorul care-l conduse la un altul şi, din uşă în uşă, şi din servitor în servitor, ajunse pînă la pod unde ofiţerul de gardă îl salută pînă la pămînt, ca pe un trimis al regelui…

Cîteva minute după aceea ajungea la grădiniţa cu trandafiri, unde tovarăşii lui îl sărutară şi-l strînseră în braţe, gata să-l sugrume de bucurie.

— Mii de draci! urlă Guillaume, drept încheiere, haidem să ne punem la masă.

— Ştiam eu c-o să se întoarcă! şopti Bigorne.





XXXVI. ÎNCERCAREA HOTĂRÎTOARE



Buridan istorisi tovarăşilor săi: Guillaume, Riquet şi Lancelot, care ascultau înfioraţi, grozava scenă care se petrecuse la Temple.

— Rezultatul e, zise Riquet, că prinţul de Marigny va fi salvat! Atît mai rău! pe dracu… cu atît mai rău!…

— Cine ar fi putut gîndi, Buridane, urmă Guillaume, că într-o zi vei fi salvatorul lui Marigny?!

— Hm! pufni Bigorne, nu disperaţi, dragii mei. Marigny n-a scăpat încă din ghearele lui Valois. Îl cunosc eu pe Valois, e vulpe bătrînă! El ştie multe scamatorii.

— Şi ce o să zică Gautier, urmă Riquet, cînd o afla că a scăpat Marigny?

— Gautier, răspunse Buridan, va fi liber să-l provoace pe duşmanul său, cînd vor fi amîndoi în siguranţă.

În gîndul lui, Buridan nădăjduia să-l facă pe Gautier să renunţe la vechile gînduri de răzbunare, împotriva lui Marigny.

Şi, apoi, răzbunătorul familiei d’Aulnay era Philippe şi Philippe nu mai era.

Gîndindu-se la moartea prietenului său, Buridan îşi petrecu restul nopţii trist şi posomorît, reamintindu-şi o mulţime de întîmplări din viaţa lui Philippe şi repetînd cu groază cuvintele lui Bigorne: Marigny şi cu Gautier sunt încă în ghearele lui Valois!…

Cu toate astea, el adormi adînc spre ziuă, la ceasul cînd Bigorne se deştepta ca să se ducă să facă o mică vizită lui Stragildo. Ziua trecu încet.

Cu cît se apropia ora hotărîtă, Buridan simţea mărindu-i-se nerăbdarea şi teama. Cu toate astea, era cu neputinţă ca Valois să nu se ţină de cuvînt, deoarece viaţa îi era în primejdie!…

La ora patru, el se hotărî să iasă.

Guillaume trebuia să stea de pază în faţa pivniţei în care era închis Stragildo. Riquet trebuia să stea în pod ca să supravegheze împrejurimile grădiniţei trandafirilor. Numai Bigorne urma să se ducă cu Buridan, care nu mai avea astîmpăr şi care pornise chiar cu un ceas înainte de acela arătat chiar de el.

— Stai o clipă, zise Bigorne, urmîndu-l. Presupune că la ora cinci Marigny şi Gautier trec podul Temple-lui!… Ce-o să faci?

— Ei bine, le voi ieşi înainte…

Bigorne clătină din cap.

— Presupune că Valois a întrebuinţat ziua aşa… că noi să nu ne putem întîlni cu regele. Presupune că în momentul cînd vei înainta, două sute de arcaşi ies de la Temple şi te prind, închizîndu-i din nou pe prizonieri, pe care se vor fi prefăcut că-i liberează?… Vrei să mă laşi pe mine să lucrez?

— Ei bine! du-te dragă Bigorne, mă încred în tine în situaţia aceasta grozavă.

— Bine! zise Bigorne. Acum presupune că, la ora cinci, porţile nu se deschid ca să-ţi dea pe Gautier… nu vorbesc de Marigny. Ce o să faci?

— Voi aştepta pînă la şase, zise Buridan cu glas înăbuşit. La şase mă voi duce la Luvru.

— Eşti hotărît.

— Desigur!…

— Ei bine, ne vom duce împreună…

Aceste diferite puncte orînduite, cei doi oameni tăcură. Înaintară pînă în apropierea Temple-lui, care părea veşnic pustiu.

Bigorne îl conduse pe Buridan pînă în dosul unui gard des, de unde puteau vedea poarta de la Temple.

Se aşezară jos, pe iarbă, şi cu ochii aţintiţi asupra porţii, printre crăpăturile gardului, aşteptară în tăcere.

Împotriva obiceiului, podul de la Temple era ridicat. Lui Buridan i se părea că era ca o ameninţare din partea lui Valois.

După o aşteptare groaznică, sunară orele cinci. Lui Buridan începu să-i zvîcnească inima cu putere… Ultimele unde sonore ale bronzului pieriră… Minutele trecură… Puntea nu cobora!…

Buridan îşi muşca pumnii…

Nici o vorbă nu se schimbă între cei doi oameni. Atîta doar că mîna lui Bigorne îl prinse pe Buridan de umăr şi-l sili să stea pe loc. Acea oră fu una din cele mai grozave din viaţa lui Buridan care, cu toate astea, cunoscuse unele destul de tragice.

Sună şase!… Buridan gemu furios.

— La Luvru! zise el.

— Fie şi la Luvru! încuviinţă Bigorne.

Şi apucară pe strada Vieille-Barbette, apoi pe o ulicioară transversală ajunseră în strada Saint-Martin. Buridan nu vorbea, dar era înspăimîntător la faţă. Bigorne ofta şi bolborosea rugăciunile morţilor. Într-adevăr, era încredinţat că se ducea la moarte şi se ruga dinainte pentru sufletul lui, de teamă că popa nu şi-ar face datoria, mai tîrziu. În orice caz, Bigorne era sublim, căci era sigur că-şi lasă oasele la Luvru şi, cu toate astea, nu şovăia să-l urmeze pe Buridan.

Alergau prin strada Saint-Martin, cînd, deodată, ca pentru a răspunde gîndurilor negre ale lui Buridan, la o biserică, începură să sune clopotele.

— Mea culpa! Mea culpa! bolborosi furios Bigorne.

Deodată, o altă biserică, apoi alta, sunară toaca morţilor, şi în urmă altele… toate bisericile din Paris trăgeau clopotele morţilor…

Buridan se opri. Bigorne făcu la fel.

Amîndoi ascultară chemarea aceea jalnică. Pe stradă, trecătorii se adunau grupuri; negustorii ieşeau în pragurile uşilor prăvăliilor întunecoase şi se întrebau unii pe alţii; o îngrijorare cumplită cuprindea Parisul! Femeile îngenuncheau, în negura care se întindea, în tăcerea care, deodată, învăluia străzile. Clopotele bisericilor sunau mereu, a moarte.

— Oh! tresări Buridan. Ce se petrece oare?

— Mea culpa! Mea culpa! repetă Bigorne cu îndîrjire.

— La urma-urmei… ce ne pasă! zise Buridan. Haidem la Luvru!…

Era gata să pornească… În clipa aceea, din colţul străzii Saint-Martin înaintă un grup, care apărea ca un vis în noaptea tot mai neagră.

Cu cît grupul acela înainta, gemetele şi bocetele răsunau mai tare. Îngenuncheate, femeile ţipau jalnic; bărbaţii urmau văitîndu-se…

Grupul urmat de gemete, lăsînd în urma lui ca un fel de dîră jalnică, se oprea la distanţă de douăzeci de paşi, şi atunci se făcea o tăcere groaznică, apoi concertul vaietelor reîncepea ca la un semnal.

Ajunse pînă la Buridan şi Bigorne, înlemniţi, unul de o presimţire grozavă, celălalt de un fel de spaimă religioasă.

Grupul era alcătuit, mai întîi, de doisprezece copii, îmbrăcaţi în haine speciale, pentru serviciul morţilor. Unul dintre ei, care mergea în fruntea lor, suna mereu un clopoţel. În urmă venea un călugăr uriaş cu capul sub gluga neagră, ducînd o cruce enormă, acoperită cu zăbratnic{2} negru. Apoi doisprezece popi în negru, mormăind rugăciuni. După el, şase purtători de facle. Apoi doisprezece stegari, purtînd steagurile cu vîrfurile în jos. În sfîrşit, trîmbiţaşul oraşului Paris, călare pe un cal negru pe care-l duceau de căpăstru doi feciori. În urmă mai erau încă un rînd de oameni purtînd facle… încă doisprezece stegari, şi mulţimea… La fiecare distanţă de douăzeci de paşi, fantastica procesiune sta locului… Se opri, şi lîngă Buridan, care o vedea sosind cu o strîngere de inimă nelămurită…

Atunci, trîmbiţaşul, cu un pergament în mînă strigă cu glas tare:



„Noi, Ludovic al zecelea, conte de Champagne şi de Brie, rege al Navarei, rege al Franţei; facem cunoscut la toţi şi toate, nobleţei, burgheziei şi poporului, precum şi preoţilor din iubitul nostru oraş că de azi încolo se vor face rugăciuni publice timp de o lună în toate bisericile acestui oraş ca şi în toate bisericile regatului…”



Trîmbiţaşul sună din trîmbiţă apoi citi alt pergament:



„Din ordinul regelui!

Noi, Jean Batiste Biron, pristavul oraşului Paris, bacalaureat al Universităţii, crainic regal, cu durere şi cu inima zdrobită, facem cunoscut la toţi cei de faţă că rugăciunile ordonate de regele nostru sunt pentru ca să capete iertarea prea slăvitului Dumnezeu, a Maicii Preciste şi a sfinţilor din Rai, pentru sufletul prea înaltei, prea nobilei, prea puternicei principese Marguerite de Bourgogne, regina Franţei, soţie virtuoasă şi prea iubită a regelui nostru Ludovic al X-lea, care a murit în floarea vîrstei în fortăreaţa regală a Luvrului, în seara acestei zile, a douăzeci şi doua din luna Septembrie, în anul de graţie 1314”.



Crainicul trîmbiţă iar, şi, ca şi cum ar fi fost un semnal, strigătele de durere, izbucniră din nou. Băiatul sună clopoţelul. Preoţii strigară:

— Fraţilor, rugaţi-vă! Surori, rugaţi-vă pentru regină!

Şi fantastica procesiune trecu înainte luminată de flacăra torţelor, în acel freamăt de milă, de jale, de disperare, care se întindea asupra Parisului. Milă, înduioşare sinceră, căci Marguerite de Bourgogne era foarte iubită de popor.

Vaiete şi ţipete exagerate, căci nu era bine să manifeşti o durere prea potolită pentru o moarte atît de augustă.

Buridan era zdrobit.

— Moartă! strigă el. Marguerite a murit! Valois triumfă!…

— Şi drumul nostru la Luvru nu ne mai e de nici un folos, căpitane! zise Bigorne care-şi regăsi deodată expresia de nepăsare, pe care o avea de obicei. Crede-mă stăpîne, te încăpăţînezi să faci un lucru peste putinţă de înfăptuit. Marigny e condamnat şi, pe drept, căci, la dracu!… gîndeşte-te la toţi nenorociţii pe care i-a spînzurat ca să se îmbogăţească; gîndeşte-te că prietenii, fraţii d’Aulnay, au dus o viaţă mizerabilă, graţie lui, cîtă vreme fuseseră născuţi să trăiască ca nişte boieri mari şi bogaţi, ce erau. Îţi jur, stăpîne, că dacă izbuteai să-l scapi pe acest om ar fi fost o crimă…

— E tatăl Myrtillei! gemu Buridan, cu glas înăbuşit.

— Orice ar fi… s-a sfîrşit! Marguerite a murit. Valois nu mai are de ce să se teamă de tine. Deci, de-acum, degeaba te mai încăpăţînezi.

Întorcîndu-se, Buridan apucase spre grădiniţa trandafirilor. Era zdrobit.

În acelaşi timp, în el se dezlănţuia un necaz grozav împotriva loviturii sorţii, cum zicea el:

— Să moară Marguerite, tocmai în acele momente!…

Cititorii vor vedea, în curînd, că acea moarte a reginei nu era datorită numai întîmplării şi că soarta era nevinovată de întîmplarea aceea, care-l osîndea cu desăvîrşire pe Marigny.

— Mai am o zi! strigă Buridan. Mai pot găsi mijlocul să-l scap pe tatăl Myrtillei.

Se înnoptase. Buridan şi Bigorne, unul deznădăjduit, celălalt vesel, ajunseră în strada Vieille-Barbette. Auzeau, din depărtare, vuietul Parisului care plîngea şi se ruga pentru sufletul Margueritei.

— Îl voi scăpa! repetă Buridan, care-şi învinsese descurajarea în care se zbătuse pînă atunci.

Cum îşi zicea sau cum gîndea lucrurile astea cu o înfocare sălbatică şi încăpăţînată, la două sute de paşi, în faţa lui spre Temple, văzu o lumină mare de torţe.

Oare procesiunea funebră trecea şi pe acolo?… Nu!… La lumina torţelor, Buridan observă un grup de cavaleri care înaintau la pas spre el.

Se înfioră. Presimţirea unei alte nenorociri îl cuprinse. Cu ochii rătăciţi, privea călăreţii care veneau dinspre Temple, grozavi, în zalele lor de fier.

Simţi că Bigorne îl apucă de braţ şi-l tîrî în dosul unui gard şoptind:

— Fugi! Sunt soldaţii lui Valois!…

Şi cum Buridan, gîfîind îngrozit, se întreba ce însemna acea ieşire a trupelor lui Valois. Bigorne îl apucă de mînă şi-i zise la ureche:

— Ai cerut viaţa lui Marigny, lui Valois? Priveşte. Iată răspunsul lui Valois… care trece!

Într-adevăr, în urma celor cincizeci de călăreţi, veneau doi preoţi! În urma celor doi preoţi, mergea călăul Capeluche! După Capeluche, urma un om cu picioarele goale, în cămaşă, cu funia de gît şi cu o lumînare de ceară în mînă!… Şi acel om era… Enguerrand de Marigny!…

Chiar după el, călărea contele de Valois, urmîndu-şi duşmanul cu un zîmbet îngheţat, iar după el, încă cincizeci de soldaţi.

Fu o vedenie grozavă, care se perindă cîteva minute. Înspăimîntat, cu gura căscată, cu ochii holbaţi. Buridan privea fără să poată face un pas sau un gest. Era ca ţintuit locului.

— Haidem! îndemnă Bigorne, după ce cortegiul trecu.

Ieşiră din ascunzătoare şi se amestecară prin lumea care vorbea despre îngrozitoarea întîmplare. Bigorne se apropie de cineva, salută politicos şi întrebă:

— Cine a fost acel care a trecut?

— Cum? zise burghezul dispreţuitor, nu eşti din Paris?… Acela e trădătorul Marigny. Împilatorul poporului, spînzurătorul sărmanilor, pe care-l duce la Notre-Dame ca să se pocăiască toată noaptea.

— Da, dar credeam că osîndiţii nu erau duşi să se pocăiască decît chiar în ajunul chinului.

— Da, cumetre. Ei şi?…

— Ei bine! Trădătorul nu trebuia spînzurat decît poimîine dimineaţă.

Burghezul dădu din umeri.

— N-ai auzit, oare, strigarea care s-a făcut după amiază, în Paris? Ziua execuţiei a fost preschimbată, şi e mîine dimineaţă, în zorii zilei. Marigny va fi spînzurat de furcile de la Montfaucon.

Buridan se cutremură. Omul se îndepărtă.

— Bigorne! gemu Buridan. Ascultă!…

Tînărul şopti cîteva vorbe la urechea lui Lancelot care clătină din cap, apoi porni repede în direcţia pe care o luase cortegiul.

— Îl voi scăpa! repetă atunci Buridan, cu o neclintită încredere.

Şi apucă un drum potrivnic grădiniţei cu trandafiri. După un ceas, sosea la Curtea Minunilor. Acolo erau aşezate mese, afară, în noroi.

Grupuri de ticăloşi beau şi cîntau.

Se vedeau figuri grozave de bandiţi, figuri veştejite de desfrînate, pe care faclele de răşină le luminau cu raze mohorîte.

O bucurie nespusă stăpînea Curtea Minunilor. Care era pricina bucuriei aceleia?… Buridan nu se întrebă.

Ceru să fie condus la ducele Egyptului, care administra acea asociaţie în aşteptarea alegerii noului rege al calicilor, care trebuia să ia locul lui Hans. Graţie semnelor de recunoaştere pe care le învăţase cît şezuse la Curtea Minunilor, Buridan, care fusese aproape uitat, fu condus pe dată pînă la şef. Zărindu-l pe Buridan, ducele Egyptului nici nu se bucură, nici nu se miră. Dar, după chipul cum se sculase de pe jilţul unde sta, şi după cum poruncise să se aducă vinul de bună venire, era lesne de înţeles că-l însufleţea o nădejde ascunsă. El îl pofti pe Buridan chiar pe jilţul pe care şezuse, umplu cupele, salută, şi zise:

— Bine ai venit printre noi, căpitane Buridan.

Cînd cupele se goliră, ducele Egyptului se aşeză şi el jos, şi păru că aşteaptă ca Buridan să-şi explice scopul venirii sale. Buridan îl privea cu înfocare, căutînd să surprindă pe chipul acela taina destinului, pe care-l combătea cu atîta îndîrjire.

— Duce, zise el, mă întorc printre voi…

Ducele Egyptului tresări de bucurie.

— Oh! zise el, dacă căpitanul Buridan primeşte sceptrul regilor Calicilor, se vor petrece lucruri mari la Curtea Minunilor şi în Paris…

— M-ai priceput rău, răspunse Buridan. Ţi-am spus: calea pe care o urmezi cu tovarăşii tăi se îndepărtează de a mea. Nu am venit ca să mă alegeţi drept căpetenia voastră. Sunt aici pentru că am nevoie de tine şi de ai tăi, duce!…

— Va fi o mare fericire pentru toţi cei de aici ca să-l ajute pe căpitanul Buridan. Vorbeşte. Ai nevoie de bani? Ai nevoie de viaţa noastră?…

— Ascultă-mă, duce. Niciodată nu v-a dat prin gînd să smulgeţi unul din ai voştri din mîinile călăului, cînd e dus la spînzurătoare?

— O viaţă de om valorează cît alta, zise cu gravitate ducele Egyptului. Cînd unul dintre ai noştri e prins, cu atît mai rău pentru el. Asta-i hotărît odată pentru totdeauna printre noi. De ce ai pune în pericol viaţa a cîtorva dintre noi, ca să scăpăm pe unul?

— E drept, răspunse Buridan, dar dacă, cu toate astea, v-ar veni ideea să-l scăpaţi pe unul care va fi spînzurat? Dacă v-aţi hotărî să smulgeţi pe unul de-al vostru de la moarte, ce s-ar întîmpla?

Un zîmbet trist flutură pe buzele ducelui Egyptului.

— Dacă s-ar lua o astfel de hotărîre, zise el, atunci degeaba l-ar închide pe omul pe care am hotărît să-l scăpăm, în fundul unei temniţe mai adîncă chiar decît Temple, sau Chîtelet! În două ceasuri n-ar mai rămîne piatră pe piatră din temniţa aceea. În zadar s-ar rîndui armata regală în jurul spînzurătorii! Am ajunge la spînzurătoare printre zece mii de oameni, l-am spînzura pe călău şi am pleca cu fratele nostru, lăsînd la nevoie mii de cadavre pe locul acela.

— Bine! strigă Buridan, care tresări pînă în fundul sufletului. Apoi tăcu cîteva clipe.

Ducele Egyptului aştepta nepăsător. Buridan urmă;

— Acum, ascultă. Crezi că oamenii tăi îşi reamintesc de mine cu drag?

Ducele întinse mîna spre fereastră.

— Sunt, zise el, aproape şapte mii de oameni în Curtea asta-i şi în împrejurimi. Benchetuiesc. Dă-ne un ordin cu neputinţă de înfăptuit, căpitane Buridan. Comandă-ne, de pildă, să ne ducem să-l luăm pe regele Franţei şi să-l aducem aici… În cinci minute n-o să mai fie în regatul Calicilor nici un om nici o femeie, nici un copil. Curtea Minunilor se va năpusti asupra Luvrului, dacă vrea căpitanul Buridan!

Pieptul lui Buridan se umflă de aceeaşi bucurie grozavă.

— Duce, iată pentru ce am venit: Unul dintre ai mei a fost prins. Vor să-l spînzure. Vreau să-l scap!…

— Bine, zise ducele, acest om e salvat. În orice închisoare ar fi, e sigur că va scăpa şi va trăi, precum sunt sigur că sunt duce de Egypt.

Buridan răsufla adînc.

— Dar dacă-l va duce la furcile spînzurătorii?

— Vom ajunge la vreme. Vom doborî furcile şi vom ucide pe călău. Vom fugări paznicii şi omul nu va fi spînzurat!…

Buridan răsuflă mai uşurat.

— Cînd va fi spînzurat omul acela? urmă ducele Egyptului.

— Mîine dimineaţă, în zorii zilei! zise Buridan.

— Mîine dimineaţă? zise ducele, tresărind. Şi la care furci?

— La furcile cele noi, unde încă n-a fost nimeni spînzurat!…

— Vrei să spui de… furcile de la Montfaucon, pe care le-a ridicat prinţul Marigny?…

— Da! zise Buridan. Omul pe care vreau să-l scap va fi spînzurat mîine, în zori de zi, la spînzurătoarea de la Montfaucon.

Ducele Egyptului tresări din nou. Apoi cu glas ciudat întrebă:

— Numele acestui om?

— Marigny! răspunse Buridan.

Şeful bandiţilor rămase un minut nemişcat şi tăcut. Se aştepta, se vede, să audă numele lui Marigny, căci nu păru deloc mirat. Faţa lui, cu trăsăturile împietrite de o îndelungă nepăsare faţă de toate lucrurile, rămase neschimbată.

— Ei bine, duce, întrebă Buridan, cu glasul răguşit. Ce zici?

Ducele se sculă, îl luă pe Buridan de mînă şi-l duse pînă la fereastră, unde deschise oblonul. Dintr-o mişcare îi arătă Curtea Minunilor, luminată de faclele de răşină, plină de mese, unde bandiţi, cerşetori, monştri, desfrînate beau şi cîntau. Mesele acele, unde curgea vinul vărsat în pete mari, roşii, ca de sînge… femeile despletite, stînd pe genunchii bărbaţilor, cu paharele în mînă, vocile aspre ale căror cîntece de bucurie răsunau ca o ameninţare, chipuri ca acelea ale lui Rembrandt, pe care le luminau flăcările torţelor pe cîte o singură parte, pe cînd restul rămînea în umbră… tot tabloul acela grozav, încercuit de casele ruinate, cu pereţi cojiţi şi luminaţi de cîte o rază de lumină… scena aceea stranie, îi apăru lui Buridan ca o nălucire a unui om în friguri.

Ducele Egyptului grăi:

— Curtea Minunilor chefuieşte, căpitane Buridan. Curtea Minunilor sărbătoreşte moartea duşmanului său neîmpăcat, a lui Enguerrand de Marigny…

Buridan se cutremură. Şeful bandiţilor urmă:

— Dacă mă voi duce în Curte, dacă mă voi sui pe o estradă ca să-i întreb: „Cine vrea să-şi dea viaţa ca să scape pe aceea a lui Buridan?” îi vei vedea pe toţi oamenii aceştia sculîndu-se şi n-ai auzi decît un glas răspunzînd din mii de glasuri: „Eu! Eu!” Acum căpitane, dacă te-ai sui pe estradă şi dacă te-ai apuca să le spui: „Sunt căpitanul Buridan; toţi v-aţi da viaţa pentru mine; ei bine vreau să-l scap pe Enguerrand de Marigny! Cine vrea să-mi dea o mînă de ajutor?…” Atunci îi vei vedea pe toţi oamenii aceştia sculîndu-se şi repezindu-se asupra ta. Şi n-ar fi unul care să nu încerce să te ucidă… Căpitane Buridan, prinţul de Marigny e osîndit.

Buridan rămase un minut pe gînduri, ca şi cum ar fi fost preocupat de priveliştea pe care o avea în faţa ochilor. În clipa aceea, mulţimea se sculă cîntînd. Bărbaţii, femeile, se luară de mîini şi începură o horă îndrăcită, în jurul unui fel de spînzurători, pe care o înjghebaseră în mijlocul Curţii. În acelaşi moment un manechin fu atîrnat de spînzurătoare, pe cînd un urlet groaznic, de moarte, se dezlănţuia în văzduh.

Bandiţii îl spînzurau pe Marigny, într-o momîie, pînă aveau să-l vadă atîrnînd în carne şi oase, la spînzurătoarea de la Montfaucon!

Buridan nu scoase un cuvînt. Se învălui în mantia lui, coborî, trecu printre grupuri, împreună cu ducele Egyptului, care-i făcea loc şi care-l însoţi la marginile regatului Calicilor… În minutul acela la ceasul unui turn sună miezul nopţii…

Marigny nu mai avea de trăit decît cinci-şase ceasuri, căci la răsăritul soarelui, trebuia să fie spînzurat, după cum fusese anunţat în tot Parisul.

— Îl voi scăpa! şopti Buridan, cu încrederea lui nestrămutată.

Se puse pe fugă şi, în faţa grădiniţei cu trandafiri, îl găsi pe Lancelot Bigorne, care-l aştepta, plimbîndu-se de colo pînă colo. Ne reamintim că Bigorne urmase cortegiul care-l ducea pe Marigny pînă la Notre-Dame.

— E bine? întrebă Buridan.

— Ei bine! Nu numai că ştiu unde locuieşte, dar i-am vorbit şi te aşteaptă.

— Să ne ducem repede!…

În jurul Chîtelet-ului, era o ţesătură de ulicioare întunecoase, de unde se răspîndea o duhoare scîrboasă. Ele se încrucişau, ca un labirint întortocheat, de nepătruns, care părea că ocoleşte închisoarea antică, sau formau în jurul ei o altă închisoare, de unde era greu de scăpat.

Numai în faţa porţii principale a Chîtelet-ului era o piaţă de unde mai puteai răsufla. Într-una din acele ulicioare, Bigorne îl conduce pe Buridan.

Se opriră în faţa unei case joase.

Nu era nici o fereastră la stradă.

Uşa era vopsită cu roşu, groasă, puternică. Nimeni nu s-ar fi încumetat s-o zdrobească. Încercuită cu fier, cum era, avea o ferestruie.

Bigorne bătu cu pumnul în uşă. După un minut, ferestruia se deschise şi o figură bestială apăru printre gratiile care o apărau luminată de un opaiţ, pe care locuitorul acelei case îl ţinea în mînă.

— Haide, deschide! zise Bigorne. Eu, sunt… cel ce ţi-am vorbit adineauri, cînd ai ieşit de la Notre-Dame, unde ai închis vînatul de mîine dimineaţă.

— Bine! zise liniştit apariţia.

Buridan auzi scîrţîitul zăvoarelor.

Uşa se deschise şi omul apăru, ţinînd în mînă un pumnal.

Buridan făcu semnul crucii, repede, şi intră, urmat de Bigorne. Omul închise uşa. Zicem că Buridan făcu semnul crucii, căci era bun creştin, şi casa aceea, era locuinţa călăului… a lui Capeluche…

El îi duse într-o sală mare, curată şi mobilată chiar cu un fel de lux burghez. Puse pe masă o lumînare de ceară şi, printr-un gest, îşi pofti oaspeţii să stea jos. Dar Buridan şi Bigorne refuzară, în acelaşi timp.

Capeluche nu insistă. Rămaseră, deci, în picioare.

Călăul nu dăduse drumul pumnalului pe care-l ţinea în mînă. El privi întrebător pe vizitatorii săi:

— Mă cunoşti? întrebă Bigorne.

— Nu! răspunse Capeluche.

Avea o figură respingătoare, buzat, cu ochii fără nici o expresie omenească, cu un cap sălbatic pe nişte umeri de uriaşi,

Bigorne urmă:

— Sunt cineva, pe care era să-l spînzuri, într-o zi, la Montfaucon.

Capeluche strînse pumnalul bine în mîna lui enormă şi zise: Se prea poate!… cînd mi se dă cîte un om, îl iau, îi tai capul cu securea sau îi trec ştreangul pe după gît, şi… atîta tot!

— Sunt Lancelot Bigorne.

— Se poate şi asta!

— Eu sunt Jean Buridan, pe care-l vei spînzura într-o zi, căci capul meu e pus la preţ…

— Şi asta iarăşi se poate!…

Un minut domni tăcere.

Bigorne tremura, Buridan era liniştit. Capeluche întrebă:

— Şi ce vreţi acum… cu mine?

— O să afli, răspunse Buridan. Dar, mai întîi, răspunde. Cît ţi se dă pentru fiecare spînzurătoare?

— Uneori mai mult, alteori mai puţin. Atîrnă de condamnat… vreau să zic de rangul lui. Pe scurt, îmi fac pe an, o mie de galbeni, bani cu care nu se prea poate lăuda… oricare burghez din Paris. În afară de ce-mi dă oraşul Paris pentru împlinirea îndatoririi mele, adică… douăzeci şi şase de livre.

— Capeluche, zise Buridan, dacă ţi-aş cere să nu omori pe Enguerrand de Marigny, ce ai zice?

— Şi asta-i posibil… Ce nu se poate… pe lumea asta!

Buridan începu să nădăjduiască.

— Cum ai face? urmă el.

— Cum fac întotdeauna cînd… nevastă-mea, fiul meu, ori fratele meu vin la mine pentru cîte o treabă la fel cu asta… pe care mi-o propuneţi.

— Ah! ah! strigă Buridan, ţi s-a mai propus, nu e prima dată?…

Capeluche înălţă din umeri. S-ar fi zis că ridică doi munţi.

— Fără de asta, zise el liniştit, n-aş cîştiga cele trei mii de livre suplimentare, pe care le pun deoparte, în fiecare an. Un osîndit pe care-l scap îmi aduce mai mult venit decît un condamnat pe care-l execut şi se puse pe un rîs îngrozitor.

— Cum faci? întrebă Buridan gîfîind.

— Cînd trebuie să tai gîtul osînditului nu mai e nimic de făcut…

— Da! dar aici… nu e cazul! E vorba de spînzurat!… Bine, cînd osînditul trebuie să fie spînzurat, tai frînghia pe jumătate dinainte. Greutatea corpului rupe frînghia. Spînzuratul îşi vine în fire, căci am grijă să nu-l mai trag de picioare. Ştiţi că dacă se rupe frînghia condamnatul e iertat!…

— Într-adevăr, aşa e! murmură Bigorne care-i asculta lămuririle cu o încordare înfrigurată.

— Şi atunci? întrebă Buridan, căruia îi bătea inima grozav.

— Atunci, zise Capeluche, se întîmplă că mă bagă în închisoare vreo lună, dar mie mi-e tot una… că nu mi-e frică de temniţă. Şi asta o fac… Ca să mă înveţe minte să verific mai bine în ce stare-mi sunt frînghiile.

— Dar condamnatul?…

— Ei bine! osînditul?…

— Da!… ce i se întîmplă atunci?

— Păi, i se iartă pedeapsa, deoarece frînghia s-a rupt ceea ce dovedeşte că Dumnezeu ori dracul au voit să-l scape. E dus din nou la închisoare, şi… ce se mai întîmplă cu el nu am habar. Atunci trebuie făcută învoiala cu temnicerii, şi, ştiţi seniore, că aceştia sunt… oameni de înţeles.

După o mică tăcere, Buridan urmă:

— Te învoieşti să faci pentru Marigny ce ai făcut şi pentru alţii?

— Da! zise Capeluche, fără şovăială.

Dar o scînteie îi licări în ochii sălbatici.

— Atît numai, urmă el, că pentru acesta e lucru mai serios. E un om puternic… un ministru!… O să fiu închis pe puţin trei luni. Frînghia care trebuie să spînzure un Marigny nu poate fi o frînghie ca oricare alta… pricepeţi?

Lui Buridan i se părea că se sfîrşeşte. Se temea ca nu cumva Capeluche să-şi ia vorba îndărăt.

— Atunci, urmă Capeluche, ascultaţi:

Ca să pregătesc frînghia unui burghez cer trei galbeni pe lună; pentru frînghia unui nobil, îmi trebuie opt galbeni; pentru Marigny, care e ministru şi socotind cele trei luni de temniţă, pe cîte zece galbeni, una peste alta fac tocmai o sută treizeci de galbeni, pe care o să trebuiască să mi-i daţi. Altminteri… vă salut!

— Goleşte-ţi buzunarele! porunci Buridan.

— Ce spui? tresări Bigorne, sărind în sus.

— Da! tot ce ţi-a mai rămas din lădiţa lui Malingre! Ai la tine? Ad-o încoa!

Bigorne nu crîcni nimic, dar privirea lui scînteie ceva ca un blestem deznădăjduit. El se supuse furios şi aruncă pe masă monedele de aur, oftînd atît de adînc, încît… l-ar fi putut înduioşa chiar pe Capeluche. Buridan numără.

Erau douăzeci şi şapte de galbeni de aur şi cîteva jumătăţi de galbeni adică aproape de trei ori mai mult decît ceruse călăul. Capeluche mîrîi ca un zgîrcit care dă peste o comoară.

Mîinile lui uriaşe strînseră aurul la un loc şi, într-o clipă, îl făcu nevăzut.

Buridan se apropie de el, îl privi drept în ochi şi cu un glas care-l făcu pe călău să se înfioare, îl întrebă:

— Marigny nu va muri?…

Drept răspuns, Capeluche se întoarse spre o cruce şi drept semn al jurămîntului, îşi ridică mîna.

— Bine! zise Buridan.

Şi, făcînd lui Bigorne semn să-l urmeze, plecă. Capeluche îi conduse, le deschise uşa şi cei doi oameni se întoarseră la grădiniţa cu trandafiri.

Bigorne bombănea mereu:

— Cine m-ar fi făcut să cred vreodată că eu… eu… Lancelot Bigorne, am să-i răscumpăr viaţa lui Marigny! Sfîntul Barnabé să mă ocrotească! Mi se pare că o să dea frigurile ori… ciuma, peste mine.

Dormiră în podul casei vrei două ceasuri.

În zorii zilei, cei patru tovarăşi se sculară.

Bigorne şi Guillaume Bourrasque ieşiră în grabă.

Singur, Riquet Haudryot rămase ca să-l păzească pe Stragildo. Cînd Buridan ajunse la poarta Pictorilor văzu că poporul începu să iasă din Paris şi se îndreptă spre uriaşa spînzurătoare care îşi înălţa silueta grozavă în zarea alburie a dimineţii.





XXXVII. CEA DIN URMĂ VEDENIE A MARGARETEI



După plecarea lui Buridan, contele de Valois rămăsese cîteva ore într-o lîncezeală sufletească şi trupească încît ar fi putut fi ucis, fără să încerce să se apere. Tocmai dimineaţa, cînd odaia se lumină de-a binelea izbuti să se dezmeticească cu totul. Pe la orele opt, feciorul veni să-l poftească la masa de dimineaţă.

Valois îşi zise, că dacă lasă să i se vadă descurajarea, era pierdut.

I se părea că toate privirile se aţintesc asupra lui şi i se părea cu neputinţă ca ofiţerii, servitorii şi soldaţii săi să n-aibă, cu toţii acelaşi gînd:

— Iată un om care pînă ieri era cel mai puternic din regat şi care va fi spînzurat, ca duşmanul său, Marigny, la aceeaşi spînzurătoare.

Într-o silinţă de stăpînire sălbatică, el se îndreptă spre sala de mîncare cea mare, vorbind, dînd ordine, ca de obicei, cu glas aspru. Se aşeză în capul mesei pe un scaun care, fiind ridicat pe o podişcă, le domina pe toate celelalte. Un baldachin forma o draperie deasupra scaunului aceluia.

Se aşeză jos. Ofiţerii din Temple se aşezară şi ei. Apoi, mai departe, spre celălalt capăt al mesei, se aşezară şi servitorii. Pe vremea aceea slugile şedeau la aceeaşi masă cu stăpînii. Dacă erau deosebiri sociale în costum şi privilegii, acele deosebiri se ştergeau înăuntru căminului.

Valois mîncă cu pofta lui de totdeauna şi îşi goli de nenumărate ori cupa de argint, împodobită cu săpături delicate. Nimeni nu-i băgă de seamă preocuparea. Masa aceea cu cărnuri sîngerînde şi cu băutură din belşug, îi făcu mult bine.

După ceremonialul obişnuit se întoarse în cabinetul lui se simţea mai îmbărbătat. Prin gînd îi trecură o mulţime de hotărîri. Se gîndi să fugă din Paris, dar… trebuia să renunţe la o situaţiune cîştigată prin douăzeci de ani de muncă grozavă şi ar fi fost să proclame însăşi nevinovăţia lui Marigny.

Era poate nimerit să-şi adune soldaţii, să meargă la Luvru să se împotrivească regelui, să-l aresteze, să facă o revoluţie de palat în seama căreia va fi proclamat însăşi rege. Dar asta ar fi însemnat supremul risc al unei lupte. Ludovic era iubit. Ar fi fost apărat… Se gîndi de asemenea să se supună dorinţei lui Buridan, adică să-i lase pe Marigny şi pe Gautier d’Aulnay să fugă în momentul hotărît.

Dar, înţelese pe dată că preferă mai bine să moară decît să-l pună în libertate pe omul acela pe care-l ura mai mult decît îşi iubea propria lui viaţă. În fine, se gîndi să se ducă s-o roage pe Marguerite să-l dezmintă pe Buridan, dacă Buridan s-ar fi ţinut de ameninţarea făcută. Şi, cum se gîndea la acest ultim proiect, deodată un fulger îi trecu prin gînd, singurul lucru cu putinţă şi practic, care l-ar fi putut scăpa cu totul…

Un val de bucurie sălbatică, puternică, îi umplu sufletul şi făcu să-i zvîcnească tîmplele cu putere. Se sculă. Un rîs îngrozitor îl zgudui, şi chemîndu-l pe ofiţerul care stăpînea în antecameră îi porunci:

— Să fie gata garda mea! Să mi se pregătească calul. Mă duc la Luvru…

După un ceas, Valois intră în cabinetul lui Ludovic al X-lea.

— Sire, zise el, vin să vă dau socoteală de măsurile pe care le-am luat ca să asigur execuţia lui Enguerrand de Marigny, condamnat pentru delapidare şi sperjur. Dacă Majestatea voastră voieşte… vom grăbi ceremonia spînzurătorii cu o zi. Sufletul ministrului va pierde cîteva rugăciuni, dar noi… ne vom dobîndi liniştea!… Ştiu că oameni mîrşavi, plătiţi de prietenii ministrului, s-au înţeles să se adune mîine ca să încerce să-l scape cu forţa. Trebuie să le zădărnicim aceste proiecte. Mîine dimineaţă, în zori de zi, trebuia să fie executată porunca voastră regală şi răzvrătiţii să nu mai găsească să libereze decît un cadavru.

Ludovic îl aprobă, cu nepăsare. Ce-i mai pasă lui că Marigny avea să fie spînzurat într-o zi sau în alta? De abia mai ştia cine e… Nimic nu mai exista pentru dînsul. Nepăsarea aceea de tot şi faţă de toate care cuprindea sufletul în urma marilor nenorociri îl stăpînea şi el nici nu se gîndise că ar fi putut s-o stăpînească… Nici nu încercase… Nu înţelegea decît un lucru: că iubirea aceea pe care o avea pentru nevastă-sa, îi crescuse năprasnic în suflet, fără să-şi dea seama, pînă a-i lua proporţiile unei pasiuni. Tînăr, violent, zburdalnic, incapabil să judece, ajunsese s-o adore pe Marguerite din tot sufletul său, tocmai cînd credea că nu-i păstra decît dragostea conjugală, pe care o orînduiesc legile divine.

Dacă Marguerite murea, ar fi murit şi el… Asta o simţea Ludovic acum… Marguerite nu murise, ea îl trăda.

Nenorocitul nu se răzvrătea, din mîndrie, violenţa lui zgomotoasă se împietrise într-o stare de părăsire de sine, îngrozitoare. Atît numai, în suflet simţea o durere care-l pătrundea mai tare, pe fiecare ceas şi nu-i rămînea decît o nădejde nelămurită, că ar putea să uite puţin de ea… după moartea Margueritei.

Nu avea însă curajul s-o ucidă… dacă dînsa nu a luat otrava, pe care i-o lăsase!

Valois îl privi pe Ludovic cu o încordare straşnică. Fără îndoială, el înţelese diferenţa aceea îngrozitoare a regelui pentru tot ceea ce… nu era durerea sa; fără îndoială, îşi dădu seama că durerea aceea naivă, absolută, era de nelecuit; şi văzu în chiar durerea regelui un mijloc de a ajunge acolo unde se hotărîse să ajungă…

— Sire, zise el, oricît de grea mi-ar fi obligaţia de sfătuitor intim şi rudă de aproape a regelui… trebuie s-o îndeplinesc, pînă la capăt.

Ludovic al X-lea se cutremură şi şopti rugător:

— Du-te, Valois! Fă ce vrei cu Marigny!… Ce-ţi mai trebuie acum?

— O! Sire… ciudate cuvinte! Nu eu îl am pe Marigny! Marigny a trădat. E condamnat şi… atîta tot. Dacă regele doreşte, Enguerrand de Marigny va fi liberat pînă într-o oră şi-şi va relua locul, la Luvru.

— Să se îndeplinească… ce s-a hotărît!

— Mi-aţi zis: „Ce-ţi mai trebuie?” Ce-mi trebuie, Sire, e fericirea voastră… recîştigarea liniştii, a păcii sufletului vostru. Toate astea sunt cu neputinţă atîta vreme cît crima o locui în Luvrul vostru… cît respiraţi aerul pe care vinovata îl otrăveşte…

— Ea va muri! – răspunse regele, înăbuşit.

— Ziceţi: „ea va muri!” Dar nu trebuie să moară, Sire! Numai onoarea voastră trebuie să fie răzbunată. Un bun proces…

— Niciodată! – strigă Ludovic, sculîndu-se. Nu vreau să se afle nimic. Dacă ar afla ceva parizienii, n-aş mai îndrăzni să mă arăt în Paris… Şi, apoi… Şi apoi…

Nenorocitul tînăr izbucni în hohote de plîns. Valois se aplecă asupra-i şi-i şopti:

— Spune drept, Ludovic! Ceea ce vrei, e ca memoria ei să nu-i fie blestemată! Ceea ce visezi, e… ca, după moarte, Marguerite să rămînă în amintirea oamenilor, ca un înger de virtute, astfel cum izbutise să facă să fie crezută în viaţă… Ei bine!… Ai dreptate! Regina nu trebuie să fie bănuită.

— Nu-i aşa, scumpul meu Valois? exclamă regele care ar fi înduioşat în clipa aceea pe oricare altul, afară de călăul din faţa lui.

— Dar pentru asta, urmă unchiul, ar trebui ca ea să se omoare de bună voie!…

— I-am lăsat otravă!… Poate… chiar a şi luat-o!

Valois se aplecă spre el şi cu glasul înăbuşit, îi zise:

— Dragă Ludovic, ar trebui să te încredinţezi!

— Niciodată! bîlbîi regele, nebun de spaimă că ar putea pătrunde la Marguerite şi ar putea-o găsi ţeapănă pe patul ei de prizonieră.

— Vrei să mă duc… să văd, eu?…

Ludovic şovăi cîteva clipe, apoi, acoperindu-şi capul cu amîndouă mîinile, ca şi un copil care s-ar teme de stafii, gemu:

— Du-te!

Valois se repezi, stăpînindu-şi un muget de bucurie…

În vremea aceea, Marguerite de Bourgogne atinsese culmile deznădejdii.

În cîteva ceasuri, nebunia se strecură în înţelegerea ei şi-i puse stăpînire pe minte.

Faptul acesta nu fu pricinuit numai de zguduiturile cerebrale prin care trecuse, ci şi un fapt cu totul material.

Ne amintim că Juana golise sticluţa cu otravă adusă de rege. Sticluţa aceea o umpluse, apoi, cu apă. Juana, care nu ştia că va fi arestată, nu voia ca regina să se otrăvească; dar nu voia nici să fie învinovăţită că dosise sticluţa.

La cîtva timp, după ce regele plecă şi după arestarea Juanei, cînd Marguerite putu să judece, mai limpede, îşi cercetă situaţia cu sînge rece, stoic.

La urmă trebuia să aleagă între moartea de bună voie şi moartea din mîinile călăului.

Înzestrată cu o energie extraordinară, Marguerite nu şovăi. Deoarece era osîndită, voi să moară după însăşi voia ei şi de buna sa voie. Se hotărî să se omoare în zorii zilei.

Toată noaptea şezu pe pat, în aceeaşi poziţie în care o lăsase Juana, retrăindu-şi clipele vieţii trecute şi căinîndu-se de a fi trecut pe lîngă fericire fără a o gusta, totuşi. Nu se mişca. Cîte o tresărire nervoasă o zguduia din cînd în cînd, la gîndul că acum îl iubea pe Ludovic. Era însă prea tîrziu! Căuta să-şi dea seama de temeiul acelei iubiri şi nu găsea nici o îndreptăţire.

Poate, se gîndea Marguerite, l-am iubit întotdeauna şi… nu mi-am dat seama! A fost nevoie ca un trăsnet să-mi lumineze viaţa ca să-mi dezvăluie iubirea asta.

În realitate, regina uita că în toate amorurile ei procedase în acelaşi fel, cu salturi neaşteptate. Deodată, se înflăcăra după cîte cineva! Ura Margueritei ierta uneori… dragostea ei însă niciodată!… Într-unul din acele salturi netălmăcite se pomenise iubindu-l pe rege.

Presupunînd că Ludovic ar mai fi putut s-o creadă nevinovată şi că Marguerite şi-ar mai fi reluat rangul de regină şi de soţie, e foarte probabil că iubirea aceea n-ar fi ţinut mai mult de o săptămînă, ca să facă loc, deodată, unei alte pasiuni tot atît de inexplicabilă. Atîta doar că pasiunea Margueritei pentru Ludovic coincide în chip trist cu ultimele ceasuri ale vieţii ei, şi Marguerite îşi putea zice cu sinceritate:

— La-ş fi iubit toată viaţa!…

Deci, în noaptea aceea, ea trăi ceasuri de o grozăvie de nedescris, spaima naturală a morţii complicînd infinitul regret al acelei iubiri.

De dimineaţă, cînd văzu primele luminii ale zilei, pătrunzîndu-i în odaie, ea se sculă, se îndreptă cu pas hotărît spre masă, apucă sticluţa, o destupă şi-i bău conţinutul, fără ca mîna să-i tremure.

Mai întîi, rămase nedumerită văzîndu-se încă în picioare. După ideea ce-şi făcuse, otrava trebuia s-o fulgere într-o clipă. Nu simţea însă nici o durere.

Atunci îşi zise că, fără îndoială, regele îi adusese o otravă înceată. Socoti cît ar putea dura agonia în astfel de condiţii şi, cînd se gîndea că acea agonie nemărginită s-ar putea prelungi mai multe zile, se înfioră de groază… Cu toate astea nu suferea.

Şi, încetul cu încetul, se linişti, zicîndu-şi că dacă o suferi prea mult, dacă moartea n-o lua-o mai iute, ar putea să se ucidă cu pumnalul.

Trase perdeaua ferestrei şi priveliştea veselă a vechii cetăţi i se arătă învăluită în aerul uşor al dimineţii, în farmecul culorilor, de la trandafiriu pînă la roşul auriu. Acoperişurile alăturate cu coamele lor ciudate, turnuleţele, zidurile palatului, Sena, care curgea albastră, ca safirul, şi în sfîrşit, în faţa ei… Turnul Nesle.

Şi, în veselia acelei dimineţi, Turnul îşi pierdea taina lui întunecată… S-ar fi crezut că fantasmele sale îl părăsiseră, mulţumite de ştirea că sîngeroasa desfrînată avea să fie pedepsită.

Marguerite se apropie de pervazul boltit, îşi lipi obrazul de gratiile de fier şi privi Turnul îndelung. Îl privi fără frică. Acum, cînd era atît de aproape de moarte, nu se mai temea să vadă pe platformă însufleţindu-se spectrii şi Sena azvîrlindu-şi cadavrele date în păstrare.

Prin mintea ei treceau cu totul alte gînduri:

„Nu era otravă! Ludovic a vrut să mă încerce!… Ludovic nu vrea să mor! El mă iubeşte încă! Am să trăiesc. Şi… am să fiu fericită!…”

În clipa aceea, îşi duse repede mîna la frunte. I se păru că în cap i se rupea ceva… nici ea nu ştia ce. Apoi, suferinţa aceea scurtă, pieri. Răsuflă, surîzînd încă. Dar, în ochii ei zăpăciţi, strălucea ceva, care nu mai fusese încă pînă atunci. Simţi altă durere grozavă în ceafă, care dispăru îndată, ca şi cea dintîi.

Ea se uită fix la Turn ca şi cum ar fi vrut să se încredinţeze că nu se temea de Turn, mai ales acum, cînd ştia că regele vrusese s-o încerce numai şi că prin urmare nu voia s-o omoare!…

— Deci, tot mă mai iubeşte!… Oh! Am să-l iubesc, cum n-am iubit niciodată: Nesle, turn blestemat, îmi iau adio de la tine!…

În clipa aceea, rămase îngrozită. Înnebunită de spaimă, se trase îndărăt, tremurînd convulsiv din cap pînă la picioare… Acolo, înaintea privirilor ei, pe platforma Turnului Nesle, apăruse un spectru ziua în amiază. Şi era fantasma lui Gautier d’Aulnay!…

Nu vrem să spunem că apăruse cineva pe platforma Turnului şi că omul acela era Gautier d’Aulnay. Deasupra turnului nu era nimeni.

Soarele se înălţa pe cer. Era o dimineaţă minunată, veselă, de acea veselie specială a bătrînului Paris, unde sute de negustori forfoteau pe străzi din zorii zilei, strigîndu-şi mărfurile, obicei care a trecut pînă-n zilele noastre, ceva mai redus, bineînţeles, din nevoia în care se află poliţia, guvernul şi ordinea socială, de a respecta somnul de dimineaţă al chefliilor, neam foarte bine văzut.

Acel „circulaţi”, pe seama căruia suferă atît de mult, mai ales negustorii, nu răspunde unei alte concepţii de ordine.

Sub Ludovic al X-lea nu exista nici un „circulaţi” şi e bine să spunem că… dacă poporul a cîştigat libertăţi generale, independenţa individuală se restrînge din ce în ce.

Şi aceasta va dura pînă în ziua în care individul nu va mai fi decît o mizerabilă maşină, o zdreanţă informă, un gunoi fărîmiţat de groaznicul minotaur care e concepţia fericirii timpurilor moderne: totul pentru societate, totul laolaltă, totul pentru majoritate. Aşadar, pe vremea de care vorbim, piaţa era în aer liber. Comerţul era ambulant şi gălăgios. Apă, vinuri, ierburi, varză, carne, prăjituri, păsări, dintr-o dimineaţă a Parisului, un bîlci original. Nu mai pomenim pîinea, căci fiecare şi-o plămădea în casă, precum mai toată lumea din popor îşi făcea singură făcliile, scaunele, sandalele ca să nu umble prin noroi, şi-şi croiau singuri cămăşile; dar e destul ca să dovedim că am studiat moravurile timpului pe care le istorisim. Vrem numai să-l încredinţăm pe cititor că în lumina aceea frumoasă, în veselia zgomotului Parisului care se deştepta, trăia şi vibra de o viaţă mai exuberantă decît astăzi, Marguerite n-avea de ce să se înspăimînte, pînă la atîta ca să i se năzărească o viziune.

Şi, cum, după secole de sforţări supraomeneşti, filosofia a ajuns la acest adevăr demn de La Palisse, că nu e efect fără cauză, Marguerite băuse sticluţa, pe care regele o adusese plină cu otravă şi pe care Juana, după ce o golise, o umpluse cu apă. Otrava aceea ar fi omorît-o pe loc, pe Marguerite. Picăturile care se amestecară cu apa nu putură ucide, dar avură destulă putere ca să-i pricinuiască tulburări nervoase. Tulburarea aceea ajunse generală în cîteva clipe. Îşi pierdu văzul, mirosul, pipăitul şi o cuprinse o adevărată nebunie. Astfel Marguerite văzu un om pe platforma Turnului Nesle, şi omul acela i se năzări a fi Gautier d’Aulnay.

Nenorocita începu să tremure şi bolborosi:

— El e, Gautier!… Omul care m-a blestemat… Oh! ştiam bine că voi cădea sub povara acelui blestem! El mă roagă… Stragildo, nu închide sacul, nu mai vreau să-i arunci în Sena pe aceşti nenorociţi!… Destule victime! Destule omoruri!… Dumnezeule atotputernic! Destul!… Prea tîrziu!… I-a aruncat!…

Stragildo apăruse pe Turn şi-i vîrî pe cei doi fraţi în sac; Marguerite vedea lămurit amănuntele acelea. Auzi chiar hohotele de rîs ale lui Stragildo. Îl vedea cosînd sacul şi, în sfîrşit, ridicîndu-l cu uşurinţă. Îl azvîrli în Sena. Marguerite auzi ţipătul sfîşietor. Şi, deodată, totul se întunecă. Soarele pieri. Lumina zilei se stinse. Era o noapte ca aceea cînd Gautier şi Philippe fuseseră azvîrliţi de pe turn. Cu toată negura aceea ce-i cuprinsese vederea, Marguerite vedea totuşi şi auzea cu o înspăimîntătoare precizie ceea ce se petrecea sub apă, ceea ce se vorbea în fundul Senei!…

— Frate, ai murit?… Hai! Philippe! Sărmane Philippe!…

Era hohotul de plîns al lui Gautier.

Agăţată cu amîndouă mîinile de fiarele ferestrei, copleşită de groază, cu părul zbîrlit de spaimă, cu ochii holbaţi, Marguerite privea şi asculta!

— Aşteaptă frate, am să tai sacul. Voi ieşi, mă voi sui în Turnul cel mare şi te voi răzbuna, strîngînd-o de gît pe desfrînată…

Şi ea-i văzu!…

Îl văzu pe Gautier sfîşiind sacul cu pumnalul. El apăru deasupra şi începu să umble pe apă.

Privea spre Marguerite. Venise spre ea…

Regina făcu o ultimă sforţare, închise oblonul, trase perdelele şi plecă clătinîndu-se de la fereastră!

— Dacă am închis fereastra, n-o să poată să intre, murmură ea.

Şi se duse de se trînti în pat, unde rămase cu suflarea întretăiată. Cîtă vreme şezu astfel? Ceasuri întregi, poate zile. Dar pentru dînsa era ca şi durata unei clipe…

Deodată se sculă, duse mîinile la cap şi strigă:

— Îl aud cum se suie!… Nu-l lăsaţi să intre! Ajutor, Ludovic!… Iertare!…

Dînsa încercă să sară din pat, dar rămase ca paralizată de groază. Îl auzea lămurit pe Gautier, care intrase în Luvru… venise de-a dreptul la Turnul cel mare şi acum se suia la ea.

Deodată, uşa se deschise…

Marguerite întinse mîinile ca să respingă groaznica vedenie, dar, după ce închise uşa binişor, năluca se îndreptă spre dînsa şi se aplecă asupră-i…

Şi, de data asta, vedenia reală devenea o realitate. Uşa se deschise şi un om se apropiase chiar de Marguerite şi se aplecase asupra-i. Acest om era Valois… El tresări, îngrozit.

Cea pe care o avea înaintea ochilor nu mai era Marguerite. Oare femeia aceea, îngrozitor de slabă, pe jumătate moartă de foame, aproape un spectru, să fi fost regina frumuseţii şi-a Franţei, Marguerite de Bourgogne?…

Dar lumina aceea slabă, de milă, care se născuse în inima lui, se stinse. Marguerite era în agonie.

Da!… Dar nu murise încă! Putea vorbi! Putea să-l piardă, încă!…

Îşi şterse năduşeala care i se prelingea pe frunte şi strigă:

— Marguerite, trebuie să bei otrava…

Ea mai avu puterea să strige încă:

— Iertare, Gautier! Nu, mă ucide! Oh! oh! Dar… tu nu eşti Gautier!… Cine eşti?… Ah!… te recunosc! Eşti Valois…

Atunci izbucni într-un hohot groaznic de rîs şi urlă:

— Valois!… Amantul meu! Ah!… numai el lipsea de la agonia mea!…

— Taci! strigă Valois, privind înspăimîntat spre uşă.

— Amantul meu! strigă Marguerite. Veniţi toţi! Stafiile celor pe i-am iubit, şi tu Buridane!… Şi tu Philippe!… Gautier! Intraţi! Aşa vreau!…

Deodată vocea i se înăbuşi. Cu mîna tremurîndă, Valois scoase la început pumnalul, dar… îl aruncă. Nu trebuia să curgă sînge!… Cu ochii rătăciţi, căută să vadă cum ar putea-o ucide pe Marguerite şi, deodată găsi!…

Apucă cu amîndouă mîinile, părul splendid, păr al Margueritei. Îl suci ca pe o frînghie şi i-l încolăci în jurul gîtului… Strînse… formă două capete pe care le înnodă… strînse tot mai tare… Apoi, încetinel, desfăcu nodul şi desfăşură părul pe umeri… se aplecă şi mai tare, verde la faţă, groaznic la vedere, pînă la gura Margueritei şi, văzînd-o că răsuflă încă, scrîşni furios. Un sunet slab se prelinse dintre buzele umflate ale reginei.

Valois culese suspinul acela ultim şi cele de pe urmă cuvinte ale Margueritei de Bourgogne:

— Myrtille! Sfinte Dumnezeule!… Fie-ţi milă de Myrtille… Apără-mi copila!

O mică zguduitură îi clinti încă trupul şi… apoi rămase ţeapănă pe veci.

Valois sări îndărăt, apoi se trase încet pînă la uşă şi se rezemă de ea cu ochii aţintiţi asupra cadavrului. Şezu un ceas întreg, rămase acolo, pradă unor gînduri grozave.

Apoi ieşi, se duse în odaia regelui, pămîntiu, înspăimîntător. Ajuns acolo, se aplecă, şi-i zise atît:

— Sire!… Regina a murit!…

Regele se sculă în picioare, scoase un ţipăt şi căzu la pămînt leşinat. Valois îl privi cu o curiozitate ciudată, apoi ridicîndu-se, şopti:

— Nu vor trece nici şase luni şi voi ajunge regele Franţei.

Şi ţeapăn, cu ochii scînteindu-i de mîndrie, într-o privire sălbatică, păru că zvîrle o sfidare Destinului.





XXXVIII. FURCILE SPÎNZURĂTORII PRINŢULUI DE MARIGNY



Ne vom întoarce acum la Lancelot Bigorne, Guillaume Bourrasque şi Jean Buridan, în minutul cînd se strecurau prin mulţimea poporului, trecînd pe sub poarta Pictorilor. Mulţimea aceasta care se îmbulzea din toate colţurile Parisului se îngrămădea la poartă, ca să se răspîndească, apoi, în cîmpie ca un flux care îşi rupe matca şi-şi caută loc pentru apele sale. Cu toţii se îndreptau veseli spre spînzurătoarea de la Montfaucon. Mulţi dintre ei purtau felinare mici, căci era încă noapte. Femeile duceau coşuri mari, cu provizii, vorbeau unii cu alţii; se auzeau rîsete, plesnete de palme cîrpite de mahalagioaice, copiilor agăţaţi de fustele lor, băieţii ciupeau fetele frumoase; burghezii mai serioşi îşi puseseră pieptare şi se-narmaseră cu puşti; se pofteau unii pe alţii şi se spuneau mîncărurile din care aveau de gînd să se înfrupte la un loc.

— Vino încoace!… Avem un şir de cîrnaţi şi o jumătate de gîscă, umplută cu castane.

— Nevasta mea aduce un burduf cu vin, din viile Monceau.

— Hei! vino încoace Guillaumette! Nu mai isprăveşti!… N-o să mai găsim loc!

Ţipete, cîntece, rîsete şi tot ce e, şi va fi totdeauna în mijlocul unei mulţimi la sărbătoare, se auzi acolo. Miros de gogoşi şi negustori de leacuri, furnicau de colo pînă colo. Vînzători de băuturi, scamatori, hotărîţi să cîştige bine; corporaţia lăutarilor, cîntînd deja un cîntec de jale pentru moartea lui Enguerrand de Marigny, care era să fie spînzurat cel dintîi de furcile pe care le clădise chiar el.

Coincidenţa aceea aţîţa mai cu seamă glumele. Grupuri de studenţi, ţinîndu-se de braţ, cu săbiile atîrnate la şolduri, întovărăşeau în cor jalnicul cîntec al lăutarilor. Călugării, ridicîndu-şi pulpanele anterielor ca să fugă mai uşor, umblau din loc în loc, căutînd din ochi inimile milostive care să-i poftească la petrecere, şi alegeau numai grupurile unde erau coşurile mai mari şi fetele mai frumoase.

Erau primiţi cu bunăvoinţă, căci afară de sfinţenie mai erau glumeţi şi ştiau o mulţime de poveşti, întocmai ca nişte cîntăreţi ambulanţi şi erau poveşti piperate acelea pe care le spuneau, căci îi făceau pe bărbaţi să rîdă şi pe femei să se ruşineze pînă în albul ochilor.

În sfîrşit, tot Parisul pornise de acasă spre Montfaucon.

Buridan trecu grăbit pe lîngă grupurile acelea urmat de Guillaume şi Lancelot.

Bigorne nu vedea nimic. Era adîncit în gînduri negre, şi… mereu îi veneau în minte galbenii lui cei frumoşi, pe care-i lăsase în mîinile lui Capeluche călăul.

— Şi toate astea… ca să-l scap pe Enguerrand de Marigny! îşi repeta mereu, furios.

Şi, îmbogăţit de două ori de întîmplare, Bigorne fusese ruinat de amîndouă dăţile de Buridan. Aurul lui Stragildo fu lăsat în mîinile bandiţilor de la Curtea Minunilor, sub cuvînt că aurul acela era plin de sînge! Şi lădiţa lui Malingre fusese risipită, în parte!

— Nu mă mai prind… să mă îmbogăţesc, bombănea Bigorne, bacalaureatul ăsta este un coş găurit. Drace! nu i-ar ajunge nici comorile regelui!

Iată, de ce Bigorne era posomorît.

Cît despre Buridan, n-avea decît un gînd: să se aşeze destul de aproape ca să vadă şi să audă… ce va zice şi ce va face Enguerrand de Marigny, cînd se va vedea salvat. Tînărul se şi gîndea la mijlocul pe care l-ar putea întrebuinţa ca să poată să-l scoată din închisoare.

În clipa aceea, companiile de arcaşi şi de steaguri ieşiră din Paris şi se aşezară la picioarele uriaşului piedestal de piatră pe care erau aşezate furcile spînzurătorii de la Montfaucon. Soldaţii goniră mulţimea din jurul spînzurătorii şi fiecare se instalară.

Buridan se aşezase spre răsărit, recunoscînd furca de care Marigny trebuia să fie spînzurat. După numărul arcaşilor care fură aşezaţi în acel loc, şi mai cu seamă după faptul că prefectul Jean de Précy privea cu stăruinţă în partea aceea a spînzurătorii.

E bine să atragem atenţia că acea construcţie era nouă de tot şi că maşina morţii era incompletă.

Capeluche trebuia să mai aducă funia; mai tîrziu pîrghiile fură împodobite cu numeroase frînghii.

Cît despre mulţime, aşezată jos, pe iarbă, ea începuse să mănînce şi trecu cam vreun ceas, în care timp nu se mai auzi decît zgomotul Parisului nesfîrşit care rîdea, mînca şi bea în sănătatea sufletului lui Marigny.

Pe cînd cerşetorii treceau de la grup la grup, cerînd de pomană cu o voce ascuţită, pungaşii şi hoţomanii începuseră să-i despoaie pe burghezi cu o îndemînare nemaipomenită. Deodată, rîsul încetă. Toată lumea se sculă în picioare. Un chiot groaznic ieşi din o sută de mii de piepturi:

— Iată-l!…

Soarele răsărise şi razele i se strecurau printre bîrnele uriaşe şi lanţurile groase ale monumentului acela groaznic.

Toate privirile se îndreptară spre poarta Pictorilor. Muntele Faucon, negru de lume, cu povîrnişurile acoperite de o mulţime tăcută, era impresionant.

Muntele cu miile de spectatori, cu miile şi miile de feţe întristate fără de voie, întunecate de ură, la poalele căruia se zăreau zidurile crenelate ale Parisului; o uşă în ziduri între două turnuri, lăsă să se vadă ieşind o procesiune care înainta mormăind rugăciuni… cu o mulţime de preoţi, călugări, arcaşi, în urma cărora venea călăul şi condamnatul! Şi tabloul acela se vedea încununat cu maşina morţii şi, deasupra tuturor acestora, soarele… care scînteia peste cîmpiile albăstrui…

Cu cît înainta cortegiul, Buridan auzea tot mai lămurit un zgomot, un vuiet care părea că-l însoţea pe osîndit: erau insultele, ameninţările de moarte, ura Parisului care-l scuipa în faţă pe Marigny.

Ministrul înainta într-un careu de soldaţi care-şi încrucişau lăncile ca să-l apere sau să împiedice o încercare de răpire pe care prietenii lui Marigny ar fi voit s-o facă.

Cel puţin aşa se răspîndise zvonul, dar nu fu decît… un zvon. Cei care cad de sus, n-au prieteni; şi poate singurătatea aceea e pedeapsa celor mari şi celor puternici în care ajung după ce cad.

Marigny surîdea privindu-şi călăul cu un surîs liniştit şi mîndru, cu zîmbetul acela chiar, pe care parizienii i-l văzuseră de mii de ori, în vremea cînd străbătea Parisul în capul călăreţilor săi, înconjurat de curtezani, dintre care erau prinţii, ducii şi stăpînitorii atotputernici ai regatului. Lucrul care făcu mulţimea să se înfioreze şi mai cumplit, fu acela că, pe cînd se apropiau cu toţii de spînzurătoare, Marigny făcu un pas înainte, şi-l dădu la o parte pe Capeluche, aproape poruncindu-i:

— Dă-te la o parte! Nu pot vedea spînzurătoarea pe care am dăruit-o regelui nostru.

Capeluche i se supuse şi trecu în urma lui.

Curînd, cortegiul se opri la picioarele colinei. Doi oameni voiră să-l apuce pe osîndit de braţ, dar el îi dădu la o parte şi, cu un gest grav şi hotărît, sui treptele care conduceau la platformă. Enguerrand de Marigny se întoarse spre mulţimea care tăcuse deodată şi drept, cu faţa scînteind de mîndrie, o stăpîni de la înălţimea spînzurătorii, ca de la înălţimea unui tron. Toată lumea pricepu că va vorbi.

Dar în acel moment, un om care venea val-vîrtej în mijlocul a o sumedenie de soldaţi în zale, călări pe nişte cai acoperiţi cu îmbrăcămintei de fier şi privea cu ochii înflăcăraţi toate cele ce ştim, făcu un semn şi îndată douăzeci de trîmbiţaşi, strînşi la picioarele zidăriei, începură să trîmbiţeze cu trîmbiţele spre cer. Acel om era contele de Valois.

Marigny îl zări şi-l privi drept în ochi…

Şi, în ochii aceluia care trebuia să moară, se răsfrînse atît dispreţ şi atîta milă insultătoare încît, chiar în clipa aceea, cînd îl avea în mînă pe rivalul pe care-l ura, Valois se cutremură de groază şi de furie! Cunoştea de douăzeci de ani privirea aceea dispreţuitoare!

Necăjit, Valois făcu un alt semn.

Tot în clipele acelea, pe cînd trompetele sunau şi din mijlocul mulţimii se înălţa un murmur adînc, luptîndu-se cîteva secunde, se văzu un grup pe platformă.

Capeluche cu ajutoarele sale legau mîinile condamnatului!… Şi, deodată, între cei doi stîlpi din dreapta apăru un corp care se legăna, în vreme ce atîrnat de picioarele acelui corp apăru Capeluche, care trăgea din răsputeri…

Poporul Parisului aplauda.

Capeluche cu oamenii lui, coborîră.

Trîmbiţaşii tăcură.

Valois se întoarse, urmat de soldaţii lui şi coborî de pe colină.

Atunci începu o defilare nemaipomenită, în faţa cadavrului celui dintîi spînzurat în spînzurătoarea de la Montfaucon.

Un fluviu de oameni se scurse gălăgios: femei, copii, burghezi, studenţi. călugări, bandiţi, scamatori, meseriaşi, haimanale… cu toţii trecură o ultimă dată insultînd cadavrul lui Enguerrand de Marigny, care se legăna încetişor de funia lui.

Buridan văzuse tot.

Îl văzuse pe Marigny la sosire, îl urmărise cu privirile suind scara care conducea la platformă, îl văzuse pe Capeluche cînd îi trecuse frînghia pe după gît; văzuse ajutoarele trăgînd de funie şi corpul înălţîndu-se în aer. Nădejdea nu-l părăsi pînă în ultimul moment. Funia trebuia să se rupă! Capeluche jurase! Capeluche fusese plătit de trei ori mai mult decît ceruse singur.

Funia însă nu se rupse!…

Un fior de înduioşare îl străbătu pe Buridan. Ochii lui plini de lacrimi se aţintiră asupra cadavrului, şi bolborosi:

— O, Myrtille!… Sărmana Myrtille!…

În clipa aceea, văzu un om care cădea jos, dar nu-l luă în seamă, primirea lui magnetizată de groază era aţintită asupra cadavrului. Sta împietrit, în faţa faptului pe care nu voia să-l creadă. I se părea cu neputinţă ca… totul să fie sfîrşit… că fatalitatea fusese învingătoare… că funia nu se rupsese… că Marigny murise!…

Cînd îşi reveni în fire, văzu că lumea plecase.

În faţa spînzurătorii nu mai erau decît vreo douăzeci de curioşi care vorbeau între ei.

Era la amiază. Soarele ardea deasupra muntelui Faucon. Nu mai răsuna nici un urlet, nu se mai perinda nimeni pe picioarele sinistrului monument; nici trîmbiţaşii, nici poeţii, nici soldaţii… o tăcere adîncă stăpînea cîmpia de jur împrejur. Chiar curioşii plecară.

Atunci Buridan văzu un om suindu-se pe scară, pînă în vîrful stîlpului şi, privind de aproape, cu adîncă curiozitate, funia de care atîrna trupul celui spînzurat.

Buridan era să se repeadă, crezînd că e vorba de vreo profanare, cînd omul, sărind jos, veni spre el. Buridan îl recunoscu pe Lancelot care-i zise:

— Am vrut să văd de ce nu s-a rupt funia tăiată de Capeluche…

— Ei bine? strigă Buridan.

— Ei bine! urmă Bigorne, dînd din umeri, Capeluche n-a tăiat funia. E întreagă. M-a furat!

— Haide, urmă Bigorne, consolează-te! Ce dracu cumetre Tristane!… N-or să-l învie lacrimile tale pe stăpînul tău, de-o muri spînzurat sau de friguri, tot aia e!… Curaj, pentru numele lui Dumnezeu!…

Buridan îşi dădu seama că Bigorne vorbea cu un om care sta jos pe o piatră mare, cu capul în mîini şi părea nepăsător faţă de toate cele ce se petreceau în jurul lui. Îl recunoscu îndată: era Tristan, bătrînul şi devotatul servitor al lui Marigny. Era omul care căzuse lîngă dînsul, în minutul în care Marigny fusese spînzurat.

Şi el voise să vadă cele ce se întîmplaseră. Îşi aţintise ochii asupra cadavrului, dar nu-i putea vedea faţa stăpînului său. Într-adevăr, după ce lumea plecase, un ajutor al călăului, rămas cel din urmă, se suise pe o scară şi acoperise capul lui Marigny cu o glugă neagră.

Se află mai tîrziu că Ludovic al X-lea, într-un moment de milă, dăduse ordin ca să ferească capul spînzuratului de insultele poporului şi lăcomia păsărilor de pradă.

Buridan se aplecă spre Tristan, îl bătu pe umeri şi-l întrebă cu blîndeţe:

— Vii cu noi?…

Tristan clătină din cap.

— Rămîn aici, zise el. Am o ultimă datorie de îndeplinit.

— Care? Ce vrei să faci?

— Să aştept să se înnopteze şi atunci să dau jos corpul stăpînului meu şi să-l îngrop omeneşte. Nu ştiu ce valoare au rugăciunile spuse de un laic, dar vreau ca pămîntul unde i-o fi îngropat trupul, să audă rugăciunile de trebuinţă şi vreau ca aghiazma unui creştin să-i ude mormîntul.

— Ei bine, zise Bigorne, pe care cuvintele acelea nu-l mirau. Vino cu noi să luăm… aghiazma, cumetre.

— Am adus-o, răspunse trist, bătrînul servitor. Şi arătă o sticluţă pe care şi-o umpluse la Notre-Dame!…

Buridan rămase încremenit.

Cît despre Bigorne, se freca pe cap şi mormăia ceva.

În sfîrşit, cum Buridan se încredinţase că n-o să-l smulgă pe Tristan gîndurilor lui jalnice, şi tocmai se pregătea să plece, Lancelot se aplecă spre bătrîn şi-i zise:

— Cumetre, pentru ceea ce vrei să faci, trebuie să fim mai mulţi!… Vrem să te ajutăm!

— Desigur! zise Buridan, care-l auzise.

— Bine! La ce oră ai de gînd să faci acest lucru? urmă Bigorne.

— Cum s-o înnopta destul, ca să pot lucra fără să fiu văzut.

— Foarte bine! Dar trebuie să aştepţi să venim şi noi! zise Bigorne cu glas ciudat. E nevoie chiar să ne aştepţi… Îmi făgăduieşti?

— La miezul nopţii? încuviinţă acesta şi, cum păru că se adînceşte iarăşi în gîndurile lui triste, Buridan şi cu Bigorne apucaseră pe drumul Parisului.

— Jupîn Capeluche ne-a furat zdravăn, făcu Lancelot.

— Da! răspunse Buridan, şi pe Dumnezeul meu jur să nu plec din Paris pînă nu-l voi pedepsi pe mizerabilul aceia…

— Hi-han! zbieră Bigorne.





XXXIX. CUM FU ÎNMORMÎNTAT MARIGNY, RAMÎNÎND TOTUŞI SPÎNZURAT ŞI CUM LANCELOT BIGORNE SE ÎMBOGĂŢEA A TREIA OARĂ.



Ajungînd la poarta Pictorilor, Bigorne şi Buridan trecură prin faţa cocioabelor împrăştiate la poalele muntelui şi printre care se găsea şi cîrciuma cu firma „La polobocul care curge”, unde Buridan, Guillaume şi Riquet îl aşteptară pe Valois, la începutul acelei povestiri.

Bigorne îl opri pe Buridan şi-i arătă cîrciuma aceea mizerabilă.

— Hei! începu Bigorne ţi-aduci aminte de Valois şi de tovarăşii aceia ai lui care s-au bătut straşnic cu Bourrasque şi Haudryot?

— Da, zise Buridan posomorît. Mi-aduc aminte!

— Şi eu, vezi bine! zise Guillaume care apăruse de-odată, ieşind din cîrciumă.

Era cu ochii plini de lacrimi.

— Ce ai? îl întrebă Buridan, mirat. Te înduioşează atît de mult moartea lui Marigny?

Şi lui Buridan îi păru rău să nu resimtă aceeaşi durere, aproape egală cu aceea a lui Bourrasque.

— Marigny? bolborosi Guillaume. Mai repede aş fi tras şi eu de funie… Nu-l plîng deloc pe trădătorul, pe hainul, pe ticălosul acela. Atîta doar că… după ce-l spînzuraseră, văzui Buridane, că aveai de gînd să stai să-l priveşti mai mult şi mă coborîi pînă aici şi mă pusei să beau. Şi tot bînd, mi se năzări că acolo atîrna spînzurat, fratele nostru Philippe! Sărmanul Philippe! sfîrşi Bourrasque, plîngînd cu hohote.

— Taci, beţivule! gemu Bigorne. Plîngi, că eşti beat! Dar caută să te dezmeticeşti, dacă vrei să asişti la înmormîntarea lui Marigny.

— Ce? zise Guillaume, pe care cuvîntul acela îl şi dezmetici pe jumătate.

— Seniore Buridan, urmă Bigorne, vezi cîrciuma asta, care a mai fost martoră isprăvilor noastre? Mi se pare că am putea să venim aici să aşteptăm, pînă ne-om duce sus, să dăm o mînă de ajutor nenorocitului de Tristan, ca să-şi îndeplinească sarcina.

Buridan încuviinţă.

— Vă regăsesc aici? urmă Bigorne.

— Da… dar tu?

— Eu… am de pus la cale o treabă, în oraş, dar… fii pe pace? Mă întorc înainte de a se închide porţile Parisului.

Bigorne plecă repede şi se îndreptă spre Chîtelet şi pătrunse în ulicioara unde se afla locuinţa lui Capeluche. El dădu cu pumnul în uşa care era vopsită cu roşu, pentru a fi cunoscută de trecători şi să poată să se îndepărteze sau cel puţin să spună cîte o rugăciune trecînd pe dinaintea ei. Căci era privită drept o nenorocire sau o piază rea, să te atingi de locuinţa călăului. Cîteva capete, care ajunseseră la ferestrele de prin vecini, se retraseră repede cînd văzură că un om bătea în uşa aceea roşie. Întîmplarea era… nemaipomenită!

Ferestruia se deschise îndată şi figura bestială a lui Capeluche apăru. El îl recunoscu pe Bigorne, dar, văzîndu-l singur, îi deschise numaidecît.

— Ei bine? zise el batjocoritor, n-a izbutit lucrul, cu toate astea tăiasem frînghia. Pe semne că şi-a vîrît dracu coada la mijloc. E întîia oară cînd mi se întîmplă aşa ceva…

— Ce vrei, cumetre, zise Bigorne, pe semne că era pîndit păcătosul! Şi, zici… ai tăiat funia? (Bigorne se încredinţase doar de potrivnic). Ai făcut ce-ai putut! Să nu mai vorbim de asta; un păcătos mai puţin pe lume.

— Aşadar, răspunse Capeluche, nu-ţi pare rău că… nu s-a rupt funia.

— Eu?… Hei cumetre… uiţi că Marigny a vrut să mă spînzure şi că m-ai avut în mînă pe picioarele aceleiaşi spînzurători, de la Montfaucon?

— Uite frate!… E adevărat, doar!

— Ascultă cumetre! Stăpînul meu ţi-a dat 30 de galbeni ca să nu-l spînzuri pe Marigny; eu ţi-aş fi dat îndoit ca să-l spînzuri… dacă i-aş fi avut.

Bigorne părea sincer. Cu toate astea, Capeluche ţinea pumnalul în mînă.

— Aşadar, urmă călăul, nu vii să-mi ceri banii îndărăt?

— Pentru ce, strigă Lancelot. Ai cîştiga suma! Nu e vina ta dacă dracul care… se vede că avea zor să-l ia pe Marigny, a dres funia pe care o tăiaseşi.

De data asta, Capeluche începu să rîdă şi-şi puse la loc pumnalul. N-avea şi nu putea să aibă nici-o bănuială. Şi apoi, deoarece nu i se cereau banii înapoi, asta era tot. Capeluche era zgîrcit, ştim asta. În sfîrşit, Bigorne n-avea nici o armă asupra lui, era singur. Şi Capeluche îşi închipuia că l-ar fi doborît cu un singur pumn.

— Atunci, ce-ai venit să-mi spui?

— Suntem singuri? întrebă Bigorne.

— Totdeauna sunt singur, zise Capeluche. Vorbeşte fără teamă.

— E vorba să cîştigăm o sumă mare de bani…

— Oho! Mai e vreun condamnat căruia trebuie să-i tăiem funia? întrebă cu lacrimi călăul.

Bigorne clătină din cap.

— Nu, zise el. De data asta e vorba să luăm o avere mare. Dacă aş fi putut să lucrez singur, nu mă tem să-ţi spun că… nu aş fi vrut să împart cu nimeni. Cît despre stăpînul meu, seniorul Buridan, cum îi era drag Marigny, m-ar ucide, mai bine, decît să mă lase să fac ceea ce vreau să întreprind.

Capeluche îi împinse lui Bigorne un scaun, care se aşeză îndată.

— Vrei să bei un pahar de tămîioasă?… Am un vin straşnic! zise Capeluche.

— Cu plăcere, cumetre!…

Călăul se grăbi să scoată din dulap o sticlă şi două pahare pe care le umplu. Cutremurîndu-se, Bigorne ciocni paharul cu Capeluche, care zise atunci:

— Dacă voi fi vreodată silit să-ţi trec funia pe după gît… îţi făgăduiesc să lucrez repede.

— Mulţumesc, cumetre! zise Bigorne, îngălbenind, surîzînd curajos. Iată, de ce e vorba.

— Zici că e mult bănet de cîştigat? întrebă Capeluche, cu ochii scînteietori.

— De cîştigat?… De luat, îţi spun! De… cules, numai!

— Mult?…

— Mii şi mii de galbeni!… Cu ce să îmbogăţeşti zece nobili. Suntem singuri?

Capeluche se înfioră şi umplu din nou paharele.

— Zi-i înainte! strigă el, cu vocea tremurîndă. Îţi spun că trăiesc singur aici.

— Bine!… Află cumetre, că seniorul de Marigny avea o comoară pe lîngă care comorile regelui nu sunt decît… o nimica toată… Ştii că palatul lui Marigny a fost prădat, dărîmat, piatră cu piatră şi că… nu i s-a găsit comoara. Ei bine! Acea comoară am găsit-o eu!

Capeluche se înverzi la faţă. Începu să tremure.

— Sau, mai bine… dar tot aia este! Am găsit pe omul care ştie unde este îngropată comoara. E cel mai bătrîn şi cel mai credincios servitor al lui Marigny, un oarecare Tristan…

— Îl cunosc! zise Capeluche. Căci pe vremea cînd Marigny spînzura pe ceilalţi, aşteptînd să fie spînzurat şi el, Tristan îmi aducea ordinele.

— Bine! Mai adineauri Tristan era la spînzurătoarea de la Montfaucon.

— L-am văzut. Era galben ca un mort…

— I-am vorbit, răspunse Bigorne. Şi mi-a mărturisit că… şi-a pus în minte ceva, pentru care mi-a cerut o mînă de ajutor.

— Ce anume? Capeluche.

— De a-l scoate pe stăpînul său la noapte din laţ, ca să-l îngroape creştineşte.

— Ah! oh! Şi i-ai făgăduit să-l ajuţi? Ştii că-ţi poţi pierde capul făcînd trebuşoara asta?

— Ce-mi pasă!… Capul meu e deja pus la preţ. Şi, apoi, trebuie să risc şi eu ceva, dacă vreau să mă îmbogăţesc… Tu n-ai riscat temniţa tăind funia lui Marigny?

— Adevărat!… Puteam să intru în puşcărie. Şi, apoi, cine o să se ducă să spună că l-ai dat jos pe spînzurat?… Eu nu, o jur! Şi Capeluche îşi ridică mîna spre crucea de pe zid.

— Bine! se gîndi Bigorne, cunosc acest gest. Ehei cumetre! zise el tare, pricepi… de ce-i vorba nu-i aşa? Ne ducem amîndoi la Montfaucon, ne întîlnim cu Tristan, îi dăm o mînă de ajutor ca să scoată laţul lui Marigny şi, după ce sfîrşim, îi cerem să ne ducă la haznaua lui stăpînă-său, să ne umplem buzunarele.

— Nu o să vrea! bolborosi Capeluche.

— Atunci îi arunci de gît laţul funiei pe care o s-o aduci cu tine! Îţi garantez că… de cum o simţi strîngîndu-i nodul de gît, o să ne ducă unde vom vrea.

— Dumnezeu să ne ajute! bombăni Capeluche.

— Hei! ce zici cumetre?

— Zic… Ah! Drace!… Trebuie să te sărut!

Capeluche îl strînse în braţe pe Bigorne care simţi ca i se zbîrleşte părul pe cap, dar rămase nepăsător.

— Cumetre, urmă Capeluche, dacă o fi să te spînzure, te rog să mă crezi că… o să-ţi aduc un popă, chiar de-ar trebui să plătesc eu funia şi preotul.

— Aşa! zise Bigorne, înfiorîndu-se. Ştii cîrciuma polobocului de la picioarele muntelui Faucon?

— Adineauri le cinstii pe ajutoarele mele, acolo.

— Ei, bine! Acolo te voi aştepta. Vino pe înserate şi nu uita să aduci şi o funie.

— N-ai grijă, zise Capeluche, pufnind de rîs.

Cînd Bigorne ieşi şi scăpă din ulicioarele întortocheate care erau în jurul temniţei Chîtelet era cît pe ce să-i vină rău. Dar, stăpînindu-şi slăbiciunea, intră într-o cîrciumă, unde se puse pe băutură şi pe mîncare, ca să-şi vină în fire, mai cu seamă că-i şi era grozav de foame.

În momentul cînd se apropie ceasul închiderii porţilor, el se îndreptă spre poarta Pictorilor, ieşi din Paris şi se îndreptă spre cîrciumă, unde îi găsi pe Guillaume şi pe Buridan care-l aşteptau.

Cu glas înăbuşit, le lămuri ce-şi pusese în minte să facă. Pesemne că planul acela îi plăcu grozav lui Guillaume, că se puse pe un rîs grozav.

— Haidem! porunci Buridan.

Ieşi, urmat de Bourrasque şi amîndoi se suiră pe deal. Cît despre Bigorne, el rămăsese în cîrciuma aceea păcătoasă, şi aştepta. Se înnoptă…

Cerul era limpede şi scînteia plin de stele. Dar cum luna nu trebuia să apară decît pe la miezul nopţii, întunericul se mări încetul cu încetul. În clipa aceea, uşa cîrciumii se deschise şi Capeluche apăru. Bigorne se sculă îndată, înaintă spre el şi-l luă de braţ, zicîndu-i:

— Să ne ducem repede. Ai funia?

Capeluche îşi dădu mantia la o parte şi arătă o funie pe care o avea răsucită pe braţ. Cei doi oameni porniră.

Capeluche privi spre cer şi zise:

— Ferice de cine poate să moară… pe-o noapte frumoasă ca asta.

— Aşa-i! făcu Bigorne.

Nu mai ziseră nimic şi-şi grăbiră paşii, îndreptîndu-se spre spînzurătoarea care se înălţa în negură, cu atît mai neagră pe cît se apropiau mai mult de ea. Bigorne părea hotărît. Capeluche tremura.

— De ar fi acolo! şopti el, apropiindu-se de spînzurătoare.

— N-ai grijă! Acolo-i!… Iată-l!…

Într-adevăr, la cîţiva paşi răsărise o umbră şi înainta spre cei doi oameni.

Era Tristan.

— Vă mulţumesc, creştini care veniţi să-mi daţi o mînă de ajutor pentru o faptă creştinească! îngînă acesta.

— Într-adevăr, zise Bigorne, şi creştinul pe care-l aduc, se pricepe de minune la o treabă ca asta, jupîne Tristane!… Fii pe pace: singur o să dea jos din spînzurătoare pe bietul Marigny fără să-i facă nici un rău.

— Mă-nsărcinez cu asta! făcu şi Capeluche.

— Îl auzi, Tristane? se bucură Bigorne.

— Aud, şi veţi fi răsplătiţi! N-aveţi grijă.

Capeluche mîrîi pe înfundate, de bucurie. Tristan se-ndreptă încet spre aripa dreaptă a spînzurătorii. Se-ndepărtă cu vreo douăzeci de paşi şi se opri la picioarele unei stînci, în jurul căreia creşteau cîţiva copaci.

— Am pregătit groapa, pe cînd vă aşteptam, zise el.

Într-adevăr, Capeluche şi cu Bigorne zăriră o groapă adîncă şi pămîntul măldărit alături de ea.

— Iată, zise Capeluche, o groapă bine făcută. Să ne grăbim, zise el, care căuta să se-mprietenească cu Tristan.

— Păi… să nu mai aşteptăm! hotărî şi Bigorne. Cu cît o fi mai iute, cu atît are să iasă mai bine.

Se-ndreptară spre scara pe care Marigny o suise de dimineaţă şi ajunseră pe platformă. Îndată fură sub corpul lui Marigny care se legăna în vînt deasupra capetelor lor.

— Trece-mi funia mie! îi şopti Bigorne lui Capeluche. Te-ar încurca.

Acesta primi, dînd din cap, şi-i trecu funia lui Bigorne. Era întuneric beznă. Tristan nu vedea nimic. Călăului i se părea că n-o să fie nevoie să ajungă… la ameninţarea unei spînzurări.

Îl afundă în negură de-a lungul stîlpului, agăţîndu-se de lanţuri. După un moment, i se auzi glasul. De pe bîrna pe care şedea, el striga:

— Băgaţi de seamă… ţineţi trupul… tai funia…

— Hi-han, făcu Bigorne.

Deodată, dintre stîlpi, apărură doi oameni şi veniră să se aşeze lîngă Bigorne şi Tristan. Erau Buridan şi Guillaume. În acelaşi minut, corpul lui Marigny căzu, fu prins şi depus pe platformă. Sus auziră un zgomot de lanţuri. Era Capeluche care se cobora. El sări jos:

— Iacă! Să-l ducem acum la… Hei! Ajutor!… mugi el îngrozitor şi încercă să sară; Bigorne îi azvîrlise în jurul gîtului funia pe care o adusese chiar călăul.

Cîtva clipe, Capeluche se zbătu cu furie să se descurce; în acelaşi timp, simţi ca i se leagă mîinile şi picioarele; văzu că e înconjurat de trei oameni ale căror priviri scînteiau în întuneric.

Şi horcăi:

— Sunt pierdut! La urma urmei … trebuia să-mi vină şi mie rîndul!

De cum îl lega pe călău, Bigorne se sui la rîndul său şi începu să cînte în gura mare.

După un minut, Capeluche fu tras sus. Se smuci de cîteva ori; apoi, încetişor şi moale, stîrvul începu să se legene în locul lui Marigny.

Tristan nu luase parte la această execuţie. Cînd trupul stăpînului său căzuse, el îl luase în braţe şi-l pusese jos, apoi, îngenunchind, începuse să şoptească cu o nesfîrşită credinţă toate rugăciunile pe care le ştia, doar i-o uşura cît mai mult sufletul lui Marigny, al cărui trup nu mai avea nevoie de nimic. Cînd se sculă, îi văzuse pe Buridan, Guillaume şi Bigorne.

— Unde e creştinul care a venit să ne ajute?

— Uite-l colo, sus! zise Bigorne.

Tristan îşi ridică ochii şi zări cadavrul lui Capeluche.

— Ce-i cu el? bolborosi el…

— El e acela care l-a spînzurat pe Marigny… e Capeluche! zise Bigorne.

Tristan scăpă un ţipăt de-o sălbatică nebunie.

— Capeluche! strigă el…

— Ne-a trădat, şopti Buridan, cu glas înăbuşit. Ne jurase pe cruce că… n-o să-l spînzure pe Marigny; de-aceea şi-a luat pedeapsa…



*

* *

Atunci, Bigorne scoase cămaşa de pe Marigny precum şi gluga care îi acoperea capul; apoi, pe cînd tovarăşii rămăseseră adînciţi în gînduri dureroase, el se sui cîntînd… După o jumătate de ceas coborîră.

— S-a sfîrşit! zise el.

Ce făcuse?… Bigorne despuiase corpul lui Capeluche, îi scosese hainele sfîşiindu-le cu pumnalul şi îi pusese cămaşa şi gluga. Astfel că, a doua zi şi în zilele următoare, pe cînd parizienii făceau cu plăcere drumul pînă la spînzurătoarea de la Montfaucon ca să-l vadă pe Marigny, nimeni să nu-şi închipuie că spînzuratul de acolo nu ar fi fost Seniorul de Marigny.

Numai Valois care veni şi el să vadă de mai multe ori şi să se încredinţeze cît mai bine că, de data asta, în fine, duşmanul său murise, zise aproape acelaşi cuvînt pe care două secole jumătate mai tîrziu, trebuia să le spună regele Henric III în faţa cadavrului lui de Quinse.

— Parcă a crescut de cînd l-a spînzurat!… şopti el.

— L-o fi tras Capeluche, prea tare de picioare, răspunse un ofiţer, batjocoritor.

Marigny fusese îngropat în groapa săpată de bătrînul Tristan. Servitorul îi învăluise corpul într-un linţoliu, adus de el pentru ca să nu fie murdărit de pămînt. El umplu groapa cu pămînt şi o stropi cu aghiazmă de la Notre-Dame.

Din momentul acela, groapa era pămînt sfînt socotind şi rugăciunile pe care Tristan le spusese; căci el se temea că Valois, urmărindu-şi răzbunarea şi după moarte, să nu fi dat ordin preoţilor să nu se mai roage, ca sufletul ministrului să rămînă pe veci în suferinţă şi în jale.

Aceasta-i va face pe unii dintre cititorii noştri să surîdă. Nu vor avea dreptate! În vechime, moartea nu era nimic sau era puţin lucru… o simplă trecere, era o călătorie deoarece erai grijit cu rugăciuni şi cu aghiazmă. Să mori nu era mai greu decît i-ar veni unui călător modern să se expatrieze, cu condiţia să aibă tot ce-i trebuie pentru călătorie. Rezultă de aci că cei care au aruncat o privire asupra moravurilor timpurilor de demult, văd, fără mirare, ce grijă aveau oamenii aceia faţă de călătoria cea de pe urmă, şi vor surprinde criminali care vor să-i lipsească pe duşmanii lor morţi de rugăciunile obişnuite, întocmai cum ar încerca un hoţ din ziua de azi să-l despoaie pe un călător de banii care-i are pentru drum. Tristan se purta ca un prieten devotat avînd toată grija să dea sufletului lui Marigny tot ceea ce Valois i-ar fi putut fura. Aceste ultime îndatoriri îndeplinite, Tristan plecă amărît, dar liniştit despre soarta care-l aştepta pe răposat. Mica trupă coborî pînă la cîrciuma bunului Boloboc şi aşteptă să se lumineze de ziuă pentru a se întoarce în Paris. Cînd porţile se deschiseră, Buridan se îndreptă spre grădiniţa cu trandafiri, unde-l găsi pe Riquet, care sta de pază.

— Vino cu noi! îi zise Buridan lui Tristan. În curînd vom pleca din Paris, unde nu mai ai ce face şi unde poţi să fii spînzurat. Te vei reîntoarce mai tîrziu, după cum nădăjduiesc să mă reîntorc şi eu… căci vreau să mă fac doctor.

Guillaume şi Riquet ridicară din umeri, Bigorne începu să ţipe ca măgarii.

— Nu-i oare un mijloc nimerit pentru a-mi asigura existenţa mea şi a familiei mele? zise Buridan ca răspuns ale acelei manifestaţii. Un doctor de la Sorbona îşi cîştigă tot atît de bine viaţa ca şi un ofiţer de la Luvru.

— Mărturiseşte că ai darul de-a trăncăni puţin! spuse Guillaume.

— L-a muşcat Aristotel! adăugă Riquet.

— Ce măgar! încheie Bigorne.

În timpul acesta, Tristan se gîndea la propunerea pe care i-o făcuse Buridan.

— Ei bine, fie! zise el. Am să merg cu tine… dar trebuie să strîng cîteva lucruri la care ţin. Peste două, trei zile vă întîlnesc aici.

— Nu, zise Buridan, cum vei fi în stare să pleci, du-te la Roule, unde vei găsi pe fata nenorocitului Marigny şi aşteaptă pe acolo. Dacă crezi că e bine, vorbeşte-i de moartea tatălui său, căci eu n-am să am curajul ăsta!…

— Mă însărcinez să-i vorbesc ei! zise Tristan.

Şi plecă de la grădiniţa cu trandafiri, făcînd semn lui Bigorne să-l urmeze. Bigorne tocmai se pregătea să iasă şi el. Îl urmă pe Tristan, dar înainte de a pleca el, spuse tovarăşilor săi că nu se va înapoia pînă a doua sau poate a treia zi.

Buridan rămase cu Guillaume şi Riquet.

— Ei bine! zise Guillaume, plecăm de data asta? Mai ai vreun Marigny de scăpat?

— A mai rămas Gautier, îi răspunse Buridan. Gautier pe care-l numeai fratele tău şi pe care eu îl preţuiesc tot ca pe un frate… Ce-am făcut pentru Marigny, care îmi era duşman, pot să fac pentru Gautier, care e fratele nostru!… Philippe a murit; să-l scăpăm, cel puţin, pe celălalt Eu vă declar că nu voi pleca pînă nu l-oi scoate din închisoare sau pînă nu l-oi vedea mort…

Buridan se înecă şi lacrimile începură să i se prelingă din ochi.

— Sărmanul Philippe, făcu Guillaume plîngînd.

— Da, zise Riquet, era un gentilom frumos, cu toate că nu ducea la băutură atît de bine ca Gautier.

— Haide, Buridane, mîngîie-te. Vom face ce vrei. N-o să plecăm pînă nu-l vom vedea pe bietul Gautier legănîndu-se de o funie…

După cum am spus, Bigorne se dusese cu Tristan, care părea pierdut în durerea lui.

— Hei cumetre! îl întrebă Bigorne. Unde mă duci? Am o treabă grăbită şi nu pot întîrzia.

Ce treabă avea Bigorne? O să-l vedem la lucru!

— Ştii, zise Tristan, că sunt doi oameni pe care azi dimineaţă îi uram îngrozitor.

— Cine sunt acei doi oameni?

— Răbdare! reluă Tristan. Unul din acei oameni e… contele de Valois, care l-a spînzurat pe stăpînul meu.

— Aha! făcu Bigorne, care privi spre Tristan cu băgare de seamă.

— Da!… şi celălalt era Capeluche!

— Acesta şi-a plătit vina. Să nu mai vorbim de el.

— Da, zise Tristan, cu un ton ciudat. Şi-a plătit, mulţumită ţie, jupîne Bigorne… De aceea ţi-am spus să mergi cu mine… Nu mă întreba nimic. Vino şi-ai să vezi!

Bigorne îl urmă gînditor pe Tristan. Ajunseră în strada Saint-Martin şi se opriră într-un loc unde erau nişte săpături în stradă. Acolo se înalţa pînă cu puţin înainte o fortăreaţă, înconjurată de ziduri crenelate cu şanţuri. Nu mai era nimic. Ziduri, fortăreaţă, clădiri, totul fusese dărîmat.

— Iată ce-a mai rămas din palatul Marigny! se miră Bigorne.

Tristan nu-i răspunse. La vreo sută de paşi, mai departe, intră într-o casă sărăcăcioasă, pustie şi chiar cu nume rău prin vecinătate unde am mai văzut-o pe sluga ministrului, în ziua cînd acesta fu arestat.

Tristan aprinse o făclie, coborî o scară, ajunse într-o pivniţă, dădu la o parte nisipul care acoperea pămîntul, ridică o lespede şi coborî încă o scară, împreună cu Bigorne. Acolo, în a doua pivniţă, Tristan luă o sapă şi se apucă să lovească în zidul care părea făcut din pietre mari, cimentate.

Spre marea mirare a lui Bigorne zidul se fărîmiţa sub loviturile sapei. Înfăţişarea aceea de pietre căzu şi apăru o ladă enormă. Tristan deschise lada: era plină de săculeţi orînduiţi cu grijă.

Tristan scoase un sac şi-l deschise, tăind cu pumnalul sforicica care-l lega. O ploaie de aur se revărsă din sac. Bigorne holbă nişte ochi grozavi.

— Oh! îngînă el, numai în sacul ăsta sunt vreo trei sute de galbeni!…

— O mie! zise grav Tristan adică o avere întreagă cu care s-ar mulţumi mulţi gentilomi de la curtea regelui. Ajută-mă, Bigorne!

Tristan se apucă să vîre-n sac galbenii ce căzuseră pe jos.

Bigorne îl ajuta tremurînd şi oftînd:

— Cînd te gîndeşti că… cu a o suta parte din ce-i aici aş fi bogat!

Tristan legă sacul, îl ridică, şi-l puse în braţele lui Bigorne. zicîndu-i:

— Ţine-l! E-al tău!… Al tău e, repetă Tristan. Funia cu care a fost spînzurat Capeluche face mai mult decît atît! De aceea, dacă nu-ţi dau mai mult e că trebuie să dispun de averea stăpînului meu după lege,

— Mie? urla Bigorne. Mie?… Tot aurul ăsta!…

Şi, căzînd în genunchi, deschise iar sacul. Niciodată nu văzuse atîţia bani! Bucuria lui Bigorne se manifestă printr-o serie de salturi în jurul pivniţei şi apoi prin strigăte nearticulate, apoi printr-un zbierăt straşnic.

Deodată se potoli şi apucă strîns mîinile lui Tristan.

— Cumetre, zise el, mulţumită ţie sunt bogat pe toată viaţa, chiar dacă aş trăi o sută de ani, ceea ce-mi doresc mie şi ţie. Dar… asta nu-i totul. Îl cunosc pe stăpînul meu, pe Buridan… e un măgar, dar un adevărat măgar roşu, încăpăţînat, fără idei, fără respect pentru aceste frumoase monezi atît de frumoase şi atît de respectabile. De două ori m-am îmbogăţit şi de două ori m-a ruinat. Mă tem de el. Dacă m-o vedea întorcîndu-mă cu atîta aur, o să caute îndată să mă uşureze de el, împărţindu-l la haimanale, la arcaşi, ori cine-o întîlni…

— Ei bine? întrebă Tristan, care începu să rîdă.

— Ei bine! cumetre, fă-mi un serviciu. Pentru că ai să vii la Roule, să ne-ntîlnim acolo, păstrează-mi galbenii pînă atunci. Să mi-i aduci acolo, şi atunci va fi prea tîrziu ca Buridan, cu ideile lui, să mă facă să mănînc fîn sau scaieţi, ca el. Eu nu sunt măgar… ce dracu?

— Îţi făgăduiesc! zise Tristan.

Bigorne rămase pe gînduri cîtva timp, ca şi cum n-ar fi ştiut ce să facă? să-i lase ori nu, comoara aceea, nepreţuită? Se hotărî, apoi, să-şi umple buzunarele cu bani şi, chiar el, aşeză sacul în lada, pe care o salută cu respect.

Lada fu închisă şi cei doi oameni se înapoiară.

— Şi spuneai? zise atunci Bigorne.

— Nu spuneam nimic! răspunse Tristan care-l cuprinsese iarăşi gîndurile întunecate.

— Ba da, cumetre, ziceai ca erau doi oameni pe lume pe care-i urai de moarte. Cel dintîi era Capeluche, şi cu acesta ne-am răfuit, şi tu şi eu. Al doilea era Valois; şi acesta nu e încă achitat…

Tristan îl privi pe Bigorne şi faţa i se lumină.

— Oare, te vei fi gîndit să-mi dai vreo mînă de ajutor?

— Să te răzbun pe Valois?… Da!

Tristan mormăi în aşa fel că ar fi putut fi şi ceva de bucurie, dar şi un fel de blestem.

— Nu numai că sunt hotărît să te ajut, urmă Bigorne, dar îţi declar că aveam de gînd să-l pedepsesc singur pe Valois, după cum şi merită, de altfel. Acum suntem doi care vrem acelaşi lucru.

Bigorne şezu mult de vorbă cu Tristan sau, mai bine zis, avu loc un monolog pe care Tristan îl aprobă, dînd mereu din cap.

— Aşadar, făcu Bigorne, sfîrşind, dacă izbuteşti, îl aduci pînă la uşă?

— Da, zise Tristan, înfiorîndu-se.

— Îl laşi să intre, apoi închizi uşa pe dinafară?

— Am înţeles…

— Bine. Ei, apoi te duci la Roule să te întîlneşti cu Buridan… Restul mă priveşte.

După acest sfat, cei doi oameni se despărţiră ca să-şi vadă fiecare de treabă. Bigorne nu-i lămurise lui Tristan decît o parte din cele ce voia să facă. Ceea ce plănuia să pună la cale, se împărţea în două fapte succesive. Tristan o cunoştea pe cea de a doua, la care trebuia să ia parte. Cît despre cea dintîi, Bigorne nu i-o spusese, temîndu-se, poate, ca sluga lui Marigny să nu vrea să-l mai ajute.

Vom vedea aici dezvăluindu-se prima parte.

Ieşind din strada Saint-Martin, Lancelot Bigorne se duse în strada Vrăjitorilor, o uliţă păcătoasă, în partea cetăţii locuita de evrei. Uliţa aceea era umblată de cei mai păcătoşi oameni. Nici un burghez nu îndrăznea să umble pe acolo decît ziua, şi cînd avea absolută nevoie de ştiinţa blestemată, pentru vreo boală grea, căci vrăjitorii aceia care o locuiau erau… doctori. Studiind corpul omenesc, ca să descopere izvorul vieţii sau pentru practicile lor religioase, fără îndoială, puseseră bazele ştiinţei care se numeşte azi medicină.

Spre unul dintre vrăjitorii aceia se îndreptase şi Bigorne, nu fără să se cutremure de frică şi rugîndu-se de sfîntul Barnabé, căruia îi făgădui formal băutură şi o gîscă grasă, prin mijlocirea preotului de la Saint-Eustache. După ce interesă chiar Paradisul în afacerile lui, Lancelot se apropie cu îndrăzneală de un monstru, adică de un vrăjitor. Era un om de vreo cincizeci de ani, cu privirea blîndă, cu aerul serios, cu înfăţişarea mai mult binevoitoare şi cu o barbă frumoasă.

— Mai mare mirarea, se gîndi Lancelot, cum seamănă aceşti vrăjitori cu… ceilalţi oameni! Zău! ai crede că-i chiar creştin! Dar… ia să mă păzesc mai bine. Asta-i tot o viclenie de-a diavolului. Şi făcu trei cruci, una după alta, ca să ia puterea dracilor… Vrăjitorul obişnuit să vadă cum se apropiau de el cei care aveau nevoie de dînsul, nu zise nimic şi se mulţumi să-l poftească pe scaun pe vizitatorul său, politeţe pe care Lancelot crezu că trebuie s-o refuze, căci auzise vorbindu-se de oarecare scaune drăceşti pe care te aşezai fără sfială şi de pe care nu te mai puteai scula. Lancelot îi zîmbi vrăjitorului cu o expresie care însemna: Degeaba încerci tu să-mi întinzi vreo cursă! Pe mine nu mă prinzi!

Şi-i spuse de ce a venit:

— Iată, zise el, azi dimineaţă a murit un om. Poţi să-l faci să mai trăiască cîteva zile?

— Nu, zise hotărît vrăjitorul. Dar de ce a murit acel om?

— Drace! drace! făcu Lancelot, încremenit. Nu poţi dar să învii un mort pentru cîteva zile… sau pentru cel mult o săptămînă?

— Nu. Dar spune-mi din ce pricină a murit omul? S-a sfîrşit de vreo boală care descompune un mort şi-l desfigurează îndată după ce şi-a dat sufletul?

— A murit spînzurat. Asta-i toată boala lui!

— Vrei să vorbeşti de Enguerrand de Marigny? întrebă vrăjitorul ţintindu-l cu privirile.

Bigorne tresări şi făcu vreo cîteva cruci.

— Ah! exclamă el, eşti un adevărat vrăjitor care ghiceşti dintr-o dată… de ce vin să-ţi vorbească.

Vrăjitorul zîmbi şi zise:

— Îmi vorbeşti de un om care a murit azi dimineaţă spînzurat. Ar trebui să fiu stupid ca să nu ghicesc că e vorba de Enguerrand de Marigny.

— Uite frate! se miră Bigorne.

— Dar să lăsăm asta. Deoarece e vorba de un om mort, fiind în plină putere, nu pot să-i dau chiar viaţa, dar… aparenţa vieţii.

— Drace! tresări iarăşi Bigorne. Trebuie să-ţi aduc cadavrul? N-ai putea să operezi de departe, prin vrăjitorie?

— E cu neputinţă. Chiar aici trebuie să se facă fermecătoria.

Bigorne se gîndi cîtva timp, apoi zise:

— Bine, fie! Astă seară, cînd va înnopta, voi sosi cu cadavrul.

Apoi se tocmiră. Vrăjitorul se arătă îngăduitor şi se mulţumi cu monede de argint, pe care Bigorne i le plăti pe dată.

— Ce bucurie! se gîndi vrăjitorul, cînd plecă Bigorne, să pot să studiez în voie corpul unui Enguerrand de Marigny. Aş fi plătit eu însumi ce mi-a dat el pentru aşa ceva… Cum o să facă omul ăsta ca să scoată cadavrul din spînzurătoare şi să-l aducă aici?… Şi… ce-o fi voind să facă cu el?… Ce-mi pasă?… Asta nu mă priveşte. Cît despre Bigorne, se duse drept la un zarzavagiu care cultiva un petec de pămînt în împrejurimi de Temple şi-i cumpără căruţa cu care îşi transporta legumele şi măgarul care trăgea căruţa.





XL. GAUTIER D’AULNAY



Pesemne că Charles de Valois era grăbit să se scape de prizonierii săi şi, după ce se descotorosise de Marigny şi de Marguerite, voia să se scape şi de Gautier d’Aulnay, căci trecînd prin Paris, Bigorne auzi anunţîndu-se parizienilor că: a doua zi de dimineaţă pe piaţa Martroi-Saint-Jean, vor fi executaţi fraţii d’Aulnay, vinovaţi de înaltă trădare, după propria lor declaraţie, înregistrată de Parlament. Că unul dintre cei doi fraţi, Philippe, senior d’Aulnay, îşi făcuse singur dreptate, omorîndu-se. Rămînea să fie pedepsit în efigie. Cel care mai trăia va suferi tortura, avîndu-se în vedere că acel care supravieţuia, adică Gautier, al doilea din familia d’Aulnay, va fi jupuit de viu înainte de a fi decapitat şi se vor smulge anumite părţi ale trupului de către călău.

Lumea vorbea că Gautier d’Aulnay va fi condus chiar în seara aceea la piaţa Martroi ca să aştepte acolo ceasul execuţiei. Deci, înainte de a se duce la zarzavagiu unde îşi făcu cumpărătura, Bigorne, intră la grădiniţa cu trandafiri, cu gîndul să-i anunţe şi lui Buridan ceea ce aflase. Dar, îl găsi atît de palid şi de deznădăjduit că… înţelese că tînărul aflase mai înainte groaznica veste. Riquet şi cu Guillaume îi întări bănuiala şi Bigorne plecă.

După cum s-a văzut, Buridan ştia că Gautier avea să moară a doua zi, şi ce fel de chin îi era rezervat. Copleşit de durere şi de spaimă, tînărul tot mai păstra o licărire de speranţă în fundul sufletului său. Ziua aceea, îngrozitoare, îi păru nesfîrşit de lungă. Cu toate astea, ea trecu. Se înnoptă şi Riquet Haudryot, trimis ca cercetaş, se întoarse spunînd că Gautier d’Aulnay fusese pornit spre piaţa Martroi-Saint-Jean.

— A venit vremea ca să ne mişcăm! zise Buridan care se înfioră. Elixirul?…

— Iată-l, zise Riquet, arătînd o sticluţă. M-a costat…

— Nu importă! Du-te… du-te iute! Eşti sigur că o să-l ia?

— N-a băut toată ziua, trebuie să turbeze de sete. O să-l bea, desigur!

În acelaşi timp, Riquet, vărsă conţinutul sticlei într-o oală pe care o umplu cu apă rece. Guillaume asista la acele pregătiri, bombănind de disperare.

Riquet, coborîse la pivniţa, unde era închis Stragildo şi-i dăduse oala cu apă rece, zicîndu-i:

— Te-am cam uitat astăzi. Nu e vina noastră. A trebuit să ne ocupăm de una din victimele tale.

Fără nici un cuvînt, Stragildo apucă oala şi o goli pînă la ultima picătură. Apoi îşi reluă acea imobilitate sălbatică pe care o păstra de cînd era în mîinile duşmanilor săi. Stragildo se ştia condamnat. Totul era să afle… cum o să-l omoare. Ştia că nu putea nădăjdui nici o iertate sau nici o milă din partea lui Buridan. În sfîrşit, cum era veşnic legat, pierduse nădejdea de a putea fugi a doua oară. În dimineaţa aceea, ca în toate zilele, de altfel, Haudryot îi adusese de mîncare, şi Stragildo mîncase, ca de obicei, mai bine chiar decît i se păruse. Atîta doar că, după ce se sătură, îi fu sete. El căută oala plină de apă, pe care i-o umpleau de mai multe ori pe zi, dar n-o găsi. Atunci simţi cum setea i se mărea şi băgă de seamă că-i dăduse de mîncare cărnuri sărate. Atunci, omul acela care nu se temuse niciodată de nimic, se înspăimîntă. Înţelese că ar fi voit să-l omoare prin sete, care nu era rar pe vremea aceea, şi el se înfricoşă.

Îl apucă o criză de revoltă în care încercă să-şi rupă lanţurile şi ţipă disperat fără să capete vreun răspuns.

Cînd se înnoptă, Riquet îi aduse apă, el îşi reluă îndată nepăsarea lui sălbatică după ce bău şi-ncepu iar să nădăjduiască.

Poate că n-o să-l omoare?!

Poate că Buridan uita cele ce făcuse, avea să-l şi ierte!… Şi iarăşi începu să urzească planuri de răzbunare.

În minutul cînd Stragildo prinse să simtă renăscînd într-însul nădejdea şi pornirea lui de răzbunare, el se clătină. Ochii i se împăienjeniră, simţi că înţepeneşte. Voi să strige şi pricepu că limba-i paralizează…

— M-au otrăvit! gîndi el.

În clipa cînd i se părea că stă gata să moară, Stragildo fu cuprins de-o durere pe care n-o simţise niciodată. Nu i se părea că o să moară! Dar să moară fără să se răzbune pe Buridan, care era cauza tuturor nenorocirilor lui… asta îi păru cea mai grozavă suferinţă… În minutul acela Buridan apăru. La lumina făcliilor el îl cercetă pe păzitorul fiarelor, apoi întorcîndu-se spre Haudryot, îi porunci:

— Dezleagă-l!

Riquet se grăbi să taie legăturile prizonierului cu pumnalul. Stragildo mugi de bucurie. El se ghemui şi-şi adună toate puterile. Înainte de a muri va avea mîngîierea să strîngă de gît pe Buridan! şi se aruncă asupra tînărului care sta nemişcat. Sau cel puţin, voi să se azvîrle. În realitate el făcu doi paşi cu greutate şi se opri. Voi să-şi ridice braţele ca să-l apuce pe Buridan de gît, dar simţi că braţele-i atîrnau grele ca de plumb şi că nu le mai putea ridica!…

Buridan îl atinse cu degetul. Stragildo se clătină. Un val de furie îi năvăli spre creier şi cum nu putea nici să strige şi nici să scoată vreun cuvînt, căci limba-i paralizase şi nu se mai mişca, furia i se prefăcu în lacrimi, care i se prelinseră pe faţa zăpăcită, înţepenită atît de ciudat…

Stragildo simţea că otrava i se urcă la creier.

Furia, durerea, setea de răzbunare, de crimă… toate sentimentele astea cu care trăise, piereau ca un fum. Voinţa-i pierea. Încetă chiar de mai plînge, iar gura, care nu-i cunoscuse niciodată decît batjocura insultelor grozave zvîrlite nenorociţilor amanţi ai Margueritei, începu să i se lăţească într-un surîs prostesc.

— Urmează-mă! îi porunci Buridan, care ieşi din pivniţă.

Stragildo îl urmă supus. În sufletul lui, revolta se potolea încet, încet şi dispăru cu totul.

Stragildo urcă scara cu paşii nehotărîţi. Putea să umble încă. În el era o nesimţire generală… o pierdere a voinţei; dar filtrul pe care-l băuse, nu-l împiedica să se mişte şi să-şi dea seama de direcţii. Nu se mai gîndea să fugă, nici să se răzbune. Riquet şi Guillaume îi păreau nişte umbre. Nu-i mai recunoştea. După cîteva minute simţea învăluindu-l ceva, ca o plăcere ciudată. Pasul i se regla, limba păru că i se uşurează. Înţelese că poate vorbi. Dar acum nu mai simţea nevoia, trăia într-o absolută indiferenţă de ceea ce se întîmpla în jurul lui.

— Cît trebuie să ţină efectul elixirului? întrebă Buridan pe Haudryot.

— Vreo trei ore. Apoi păcătosul îşi vă regăsi toată puterea. Dacă ai vrea să mă asculţi, ar trebui să profităm de momentul acesta de nesimţire ca să-l omorîm…

— Da, zise Guillaume, şi mizerabilul n-o să se poată plînge de o astfel do moarte. El care i-a aruncat de pe turn pe Philippe şi pe Gautier, el care…

Buridan îl opri:

— Să mă aşteptaţi aici, dacă vin înainte de a se înnopta, bine, dacă nu mă întorc, duceţi-vă la Roule unde i-am scris lui Mabel, ce să facă cu voi.

Guillaume şi Riquet pricepură că Buridan se ducea să încerce iarăşi vreun lucru imposibil. Dar, cum îl ştiau încăpăţînat, cum din experienţă ştiau că niciodată nu renunţă la o hotărîre pe care ar fi luat-o, îl strînseră în braţe fără să-ncerce să-l întoarcă de la cele ce-şi pusese înainte, oricare ar fi fost gîndul acela.

Buridan îl luă de braţ pe Stragildo, după ce-l acoperi cu o mantie roşie, a cărui glugă i-o puse peste cap.

Stragildo porni fără să se opună. Străbătură încet o parte a Parisului şi ajunseră la piaţa Martroi-Saint-Jean.

Era o piaţă mică, neregulată, formînd un fel de triunghi, ale cărui bază şi capăt erau mărginite de două construcţii de care vom vorbi. Pe cealaltă margine erau case mai mititele, înghesuite una într-alta; unele dintre case erau mai joase ca piaţa şi ajungeau la prăvălii prin nişte trepte care mărgineau laturile pieţii. Dintre acele două construcţii ale pieţei, cea de la baza triunghiului, era închisoarea de la Martois; cealaltă de la capăt, era un stîlp de execuţie!… Unul dintre numeroşii stîlpi care împodobeau Parisul şi care se mai văzură dăinuind încă multă vreme.

Ajutoarele lui Capeluche rînduiau eşafodul tocmai în momentul cînd sosi şi Buridan cu Stragildo. Îl căutaseră pe Capeluche şi nu-l găsiseră, dar dacă-i adevărat că şi fără un sfînt, calendarul nu s-a oprit din mers, e tot atît de adevărat că şi fără un călău, moartea nu poate fi stăvilită.

Treaba mergea şi fără stăpîn şi elevii se întreceau cu atît mai mult să arate ce ştiu şi… ce pot.

Vreo douăzeci de curioşi îi priveau pe cei ce lucrau cîntînd, la lumina făcliilor. La nevoie, curioşii aceia mai dădeau şi cîte o mînă de ajutor, ridicînd şi ducînd de colo pînă colo podinile, căci nu era lucru atît de uşor ridicarea unui eşafod, de acele care se făceau pe vremea aceea, mai ales că trebuiau clădite înalte, ca lumea să poată vedea cît mai bine chinul nenorocitului.

Buridan străbătu piaţa ţinînd mereu de braţ pe Stragildo şi se îndreptă spre intrarea închisorii.

— Unde-i căpitanul întrebă el, cu un glas autoritar.

Unul dintre arcaşi se repezi în sala de a doua şi-i făcu semn lui Buridan că putea să intre.

Buridan şi Stragildo intrară.

Lipsit de puterea de a judeca, umblînd ca în vis deşi din minutul acela, efectul stupefiantului pe care-l băuse începea să dispară, avea cunoştinţă de ceea ce se petrecea, cum îţi dai seama prin somn de zgomotele pe care le auzi, fără te poţi deştepta. Ofiţerul îşi aţinti privirile asupra omului învăluit în mantia roşie şi asupra lui Buridan, de parcă ar fi voit să întrebe! Cine sunt?

— Seniore, zise Buridan vin din ordinul regelui.

Ofiţerul care sta jos se sculă în picioare într-o ţinută respectuoasă. Am mai spus în alte rînduri ce putere aveau cuvintele acele: din ordinul regelui!

— Aveţi un prizonier? întrebă Buridan.

— Da, seniorul d’Aulnay.

— Numele nu interesează! Acest prizonier cunoaşte un secret de stat.

— Cred că am ghicit, zise ofiţerul. De aceea magistratul va fi mîine aici, ca să culeagă ultimele mărturisiri ale osînditului.

Buridan îl ţinea pe Stragildo mereu de braţ, el se aplecă spre ofiţer şi-i şopti:

— Condamnatul nu o să spună nimic magistratului deoarece n-a voit să spună nimic monseniorului de Valois. Omul acesta, seniore, poate singur să smulgă adevărul prizonierului. Din ordinul regelui, căpitane, acest om trebuie pus în contact cu condamnatul. Îl voi urma ca să-i ascult mărturisirile.

— Îmi trebuie un ordin scris.

— Iată-l, zise Buridan, şi aruncă pe masă, cel de-al doilea pergament, pe care-l luase de la Stragildo.

Primul, vă reamintiţi, fusese ars de Valois.

Fu un moment suprem. Ofiţerul desfăcu pergamentul şi-l citi, Buridan, ţeapăn, palid, nu-şi mai simţea inima bătîndu-i în clipa aceea, căpitanul îşi ridică capul, salută pe Buridan şi strigă:

— Să vină opt oameni ca să coboare la temniţă?

Îi întinse pergamentul lui Buridan, care năbuşindu-şi un strigăt de bucurie, respinse binişor hîrtia zicînd:

— Am ordin să las în mîinile dumitale acest pergament pe care-l veţi da mîine seniorului Jean de Précy, dar vă fac cunoscut că conversaţia trebuie să fie secretă.

— Oamenii mei n-or să audă nimica! zise căpitanul. Ofiţerul se îndreptă spre o uşă pe care o deschise. Acolo începea o scară pe care Buridan prinse s-o coboare, ţinîndu-l pe Stragildo de braţ. Cei opt arcaşi îi urmau.

— Dă-mi facla! zise Buridan arcaşului care era lîngă el şi intră…

Închise uşa, în urma lui, apoi înţepeni făclia într-un colţ al temniţei. Atunci se uită spre fund şi văzu un om culcat pe lespede, cu mîinile şi cu picioarele legate. De-abia îl recunoscu.

Omul acela, cu faţa ca de ceară, îngrozitor de slab, era Gautier. Şedea cu ochii închişi, nepăsători, în aparenţă faţă de tot ce i s-ar fi putut întîmpla.

Buridan îngenunche, puse mîna pe gura lui Gautier ca să-l oprească de a striga, se aplecă pînă la urechea lui şi şopti:

— Taci! În numele lui Dumnezeu!… Dacă vrei să trăieşti, taci!… Deschide ochii şi priveşte!

Gautier deschise ochii… Ochii aceia rătăciţi, ochi de om în agonie… în care moartea apropiată îi împăienjeni. Îl văzu pe Buridan!… şi un fel de geamăt slab îi umflă pieptul.

— Nici-o vorbă! Nici-un zgomot! gemu Buridan… Mă auzi? mă recunoşti? mă pricepi?

Gautier făcu semn că, da!…

Buridan tăie legăturile cu pumnalul. După cîteva clipe Gautier era în picioare, zăpăcit, tremurînd, cu faţa atît de înflăcărată, încît Buridan, pentru a doua oară, îi puse mîna peste gură fără să zică un cuvînt. Încetul cu încetul, bucuria aceea nebună care-l tulburase pe Gautier, păru că se potoleşte. El îşi muşcă buzele pînă la sînge. Apoi, pricepînd fără îndoială că momentul era grozav, se rezemă de zid şi închise ochii…

Ca să nu-şi piardă cumpătul, Buridan scoase repede mantia, care-l acoperea pe Stragildo, o azvîrli pe umerii lui Gautier, şi-i puse gluga în cap.

— Poţi să umbli? îl întrebă el încet.

Drept răspuns, Gautier făcu cîţiva paşi şi se rezemă de uşă cu capul între palme, plîngînd încet.

Buridan răsuflă greu. Năduşise tot, ca şi cum ar fi îndeplinit cine ştie ce muncă grea.

Cu toate astea, era stăpîn pe sine.

Atunci îl împinse pe Stragildo în coltul temniţei şi-i puse mîna pe umeri.

— Mă recunoşti? întrebă el.

Stragildo, fără să facă o sforţare, încet-încet, inteligenţa se deşteptă. El mîrîi înăbuşit ca şi cum ar fi vrut să zbiere.

— Sunt Buridan! urmă tînărul. Ascultă, deci, ultimele mele cuvinte. Ai fost laş şi crud toată viaţa şi te condamnasem la moarte. Cu toate astea, nu te ucid. Îţi rămîne o ultimă scăpare, dacă ţi-e favorabilă, voi crede că te-a iertat Dumnezeu. Cît despre mine, în numele Margueritei, cea trădată de tine, în numele lui Philippe, cel mort, al lui Gautier, pe care ai vrut să-l omori, în numele tuturor acelora pe care i-ai azvîrlit de pe turnul Nesle, te iert!… Ascultă! Peste cîtva timp, într-o oră, poate, vei simţi redeşteptîndu-ţi judecata… vei putea să umbli şi să vorbeşti. Atunci strigă, cheamă, spune că nu eşti Gautier. Şi cînd or recunoaşte că nu eşti acela care trebuia să fie chinuit, acuză-mă pe mine de această evadare, reclamă regelui sau contelui de Valois… În sfîrşit… e treaba ta! Adio, Stragildo!…

Cu ochii zăpăciţi, Stragildo, făcu o sforţare supremă ca să strige sau să-l apuce pe Buridan… dar era încă sub influenţa băuturii. El îl văzu pe Buridan apucînd făclia… Îl văzu luîndu-l pe Gautier de braţ… şi-şi dădea seama că iese din temniţă…

Apoi, zgomotul paşilor se stinse în depărtare şi… nu mai auzi nimic!



*

* *

Cît putea fi încă zărit din corpul de gardă, Buridan se stăpîni, dar cînd ajunse cu Gautier în fundul ulicioarelor, pe unde la ora aceea tîrzie nu mai trecea nimeni, el i se aruncă în braţe şi, sub înrîurirea zguduirii acelei emoţii violente, pe care şi-o stăpînise pînă atunci, trebui să-l ţină Gautier la rîndul lui.

— Liber! gîfîia Gautier. Liber şi cu viaţă!

— Da! zise Buridan. Vom putea fugi. Nişte cai buni ne aşteaptă la Roule. Peste cîteva zile, vom trece graniţele regatului.

— Să fugim? Strigă Gautier. Asta nu. Vreau să-mi răzbun fratele, Buridane.

— Să-l răzbuni? Şi împotriva cui?

— Mai întîi… a lui Valois!

— Dacă nu mă înşel, mi se pare că Lancelot Bigorne e pe urmele lui!… Gautier, nu mă pot amesteca în pedepsirea tatălui meu! zise Buridan, cu vocea schimbată.

— Mai e… îndrăcitul acela de Stragildo.

— E în locul tău, în temniţa de la Martroi. Nu l-ai recunoscut?

Gautier îl privi pe Buridan cu admiraţie.

— Ce? bolborosi el. Nu vezi?… Ai făcut tu asta?… Da, ai făcut-o şi dacă se găseşte pe lume cineva în stare să făptuiască o astfel de întreprindere atît de îndrăzneaţă, acela nu poţi să fii decît tu, Buridane!

— Vezi dar… că nu mai e nevoie să te ocupi de Stragildo…

— Da, dar mai e Marigny, mai e Marguerite…

— Haide, vino, zise Buridan. Vino să mai prinzi ceva puteri cu o masă bună, care te aşteaptă. Şi, pe cînd vom mînca, îţi voi povesti ce s-a întîmplat cu Marguerite şi Marigny.

Cît despre Gautier, el se puse la masă şi înghiţi proviziile pe care Riquet, prevăzător ca întotdeauna, le strînsese la timp. Apoi uriaşul adormi un somn greu, care ţinu pînă a doua zi la amiază şi care fu urmat de o nouă năpustire asupra proviziilor lui Riquet.



*

* *

Nu mai avem nimic de spus în ceea ce-i priveşte pe aceşti tovarăşi îndrăzneţi, atîta doar că, după patru zile, găsiră prilejul să plece din Paris şi se îndreptară spre Roule, unde se întîlniră cu Mabel, Myrtille şi Tristan.

Fata plîngea… Tristan îi istorisise moartea tatălui ei, dar îi spusese că murise de un atac de apoplexie.

Myrtille nu află niciodată că tatăl ei fusese spînzurat.

În noaptea aceea, tovarăşii lui Buridan se pregătiră de plecare, care fu hotărîtă pentru a doua zi ca să poată veni şi Lancelot Bigorne.

În noaptea aceea, Tristan îl duse pe Buridan la grajd unde fuseseră aduşi mai mulţi cai şi-i arătă cîţiva saci.

— Ce-i acolo? întrebă Buridan.

— Zestrea Myrtillei! răspunse bătrînul servitor.

Era tezaurul lui Marigny, faimosul tezaur, pe care Valois pusese să-l caute în zadar, în palatul din strada Saint-Martin. Mai tîrziu Buridan, împărţi în trei averea aceea, pentru care lucru fu împuternicit chiar de nevasta lui: o parte îi rămase Myrtillei, o parte fu întrebuinţată pentru clădirea unei şcoli pentru orfani; şi a treia parte se împărţi între Guillaume, Riquet şi Gautier care, după cîţiva ani, făcu să i se reclădească castelul tatălui său, cel asasinat de Marigny. Cît despre Bigorne, ştiam că-l îmbogăţise Tristan mai de mult. Dar, înainte de a termina povestea aceasta, să spunem ce s-a făcut Stragildo şi care era „treaba misterioasă” pe care o avea de îndeplinit eroul tuturor aventurilor acestea, adică Lancelot Bigorne.





XLI. CHINUL FRAŢILOR D’AULNAY



Stragildo rămăsese singur în temniţa în care, printr-una din cele mai negîndite îndrăzneli, îl închisese Buridan în locul lui Gautier. Trecu o oră, pînă cînd efectul stupefiantului administrat de Haudryot să se fi risipit, ca să-şi dea seama de cele ce i se întîmplase. Mai întîi, i se păru că nu părăsise pivniţa de la grădiniţa cu trandafiri şi, constatînd că nu mai era legat, încercă numaidecît să găsească un mijloc de fugă.

— Am scăpat eu odată, mormăi el, de ce n-aş putea fugi şi acum? Şi… prin aceleaşi mijloace?

Şi cum se gîndea astfel, încetul cu încetul, un fel de reamintire se desfăşură în mintea lui şi se preciză. Îşi dădu seama de toropeala care-l cuprinsese. Se văzu leşinat ieşind din închisoarea grădiniţei, străbătînd Parisul la braţ cu Buridan şi ajungînd la temniţa în care se afla acum. Aici, prin aceleaşi fenomene, îşi reaminti de ultimele cuvinte ale lui Buridan, ca şi cum le-ar fi auzit chiar atunci…

Stragildo pufni de rîs şi mormăi:

— Frumoasa păcăleală!… I-am luat locul lui Gautier! Dar… pe mine nu mă cheamă Gautier! Eu sunt Stragildo, păzitorul fiarelor regelui. Sunt doar un personaj important în stat. Deci, deoarece Buridan a fost destul de nebun ca să mă pună în locul lui Gautier şi că nu sunt Gautier, n-am decît să strig! Are să vină cineva, care să mă recunoască şi au să-mi dea drumul… Iar atunci o!… atunci, vai de tine, Buridane afurisit!

Creierul îi era încă slăbit şi judeca, fără să-şi dea seama de situaţia înspăimîntătoare în care se găsea. Şi începu să lovească cu pumnalul în uşă.

— Hei! Heei! Arcaşi! Deschideţi numaidecît sau… mă plîng reginei!

Nimeni nu deschise, nimeni nu-i răspunse. Stragildo bătu mai tare. În curînd, începu să plîngă. Pumnii îi sîngerară şi furia amestecată cu spaima îl slăbi şi căzu jos sleit de puteri.

Cînd îşi veni în fire din leşinul acela, Stragildo scoase un răget groaznic. Simţea că i se zbîrleşte părul pe cap… fu lovit de spaimă ca de un trăsnet, căci acum îşi venise cu totul în fire… de astă dată îşi reamintea totul! Acum el înţelegea deplin, totul. Cu toate astea îi mai rămînea o speranţă.

— Da! regele îl ura şi nu-l va ierta niciodată! Dar Valois?… o Valois îl va scăpa, deoarece Valois avea încă nevoie de el!

Se sculă, se azvîrli asupra uşii şi ore întregi, între uşa aceea nepăsătoare şi omul care nu voia să moară, se dădu o luptă îngrozitoare.

Deodată, Stragildo auzi paşi numeroşi şi zgomot de arme. Atunci se opri şi răsuflă cu putere, era hidos, plin de sînge, cu hainele sfîşiate, cu barba şi părul zbîrlit, dar un zîmbet se încrustă pe obrazul acela groaznic. În sfîrşit, venea cineva! Putea să scape.

Uşa se deschise. Deodată Stragildo avu viziunea faclelor, a numeroşilor arcaşi, al celor două ajutoare ale călăului şi a unui om îmbrăcat în negru, care spunea:

— Gautier d’Aulnay, ascultă sentinţa care a fost pronunţată împotriva ta şi a fratelui tău…

— Nu sunt Gautier! urlă Stragildo. Ajutor! Ucigaşii… Conduceţi-mă la seniorul de Valois. Eu sunt Stragildo! Priviţi, priviţi cu toţii… Gautier a fugit cu Buridan!

Urmară cîteva clipe de nespusă mirare, apoi izbucniră strigăte de zăpăceală. După asta, Stragildo fu împins în închisoare şi uşa se închise din nou. Se auziră iarăşi urletele lui furioase, dar ele nu-i fură luate în seamă. Un lucru era sigur: anume că Gautier d’Aulnay fugise şi fusese înlocuit prin Stragildo! Omul negru, ajutoarele, mai mulţi arcaşi îl recunoscuseră fără greş pe păzitorul fiarelor… În timpul acesta, ofiţerul care comanda postul se repezise pe piaţa Martroi, care era neagră de lume, cu geamurile înţesate de capete curioase. Mulţimea se înghesuia în străzile vecine. În fund, se vedea stîlpul şi eşafodul în mijloc.

Pe eşafod, se afla un şevalet şi un buştean. Rezemat de buştean, lucea o secure. Şevaletul era pregătit pentru prima parte a chinului. Condamnatul trebuia să fie legat spre a fi jupuit de viu şi a suferi şi alte… chinuri. După aceasta i se tăia capul. Eşafodul, la care te urcai pe o scară largă, de scînduri, era înconjurat de două şiruri de soldaţi înarmaţi; dar, deşi aceşti soldaţi erau în mare parte bărbaţi voinici, înalţi încă prin coifurile lor, înşiruirea lor nu putea împiedica lumea să vadă ce s-ar fi petrecut pe eşafodul aşezat în aşa fel, spre a domina de foarte de sus. La capătul de jos al acestei scări, aşteptau mai multe personaje oficiale, sosite pentru a asista la execuţie sau fiindcă funcţiile lor le obligau la asta, ori numai pentru că curiozitatea îi adusese acolo. Printre ei se afla starostele Jean de Précy, care dădea explicaţii asupra felului cum se jupoaie un om de viu. Văzîndu-l venind pe ofiţerul postului, palid şi pierdut, Jean de Précy înţelese că se întîmplase ceva grav. Descălecă şi-l urmă pe căpitan, care, odată ajuns în sala corpului de gardă, care era rezervată, începu să-i povestească cele întîmplate. Şi, ca dovadă, îi arăta pergamentul pe care-l lăsase Buridan. Jean de Précy examină hîrtia, apoi dînd din cap:

— Ai noroc, Domnule Căpitan, că ai păstrat pergamentul acesta. Fără el, capul Dumitale nu s-ar mai fi ţinut atît de solid pe umerii dumitale, în clipa asta… Dar păcătosul a lucrat în numele regelui, nu-i nimic de făcut… nu-i nimic de zis.

— Păcătos, fie! spuse aspru căpitanul. Dar un viteaz, şi… vă garantez şi om de inimă! În definitiv, îi datorez viata. Putea să plece cu pergamentul. Chiar el m-a sfătuit să-l păstrez, şi, mai mult, mi-a dat ordin s-o fac. Dar, seniore, ce să facem cu Stragildo, acum?… Să-i dăm drumul?

— Să-i dăm drumul? tresări Jean de Précy cu mîrîitul unui cîine căruia i se ia osul. Ascultaţi, cu privire la Stragildo aveam ordinul să-l caut şi să-l spînzur, căci se pare că bunul nostru stăpîn, Ludovic, a fost grav insultat de păcătosul ăsta!…

— E, bine… iată-l găsit gata. Luaţi-l, domnilor, pe Stragildo şi… scăpaţi-mă de el.

— Hm!… Va să zică Stragildo, care între noi fie zis, este un mîrşav, merită ştreangul, de cînd s-a născut… acest Stragildo e prins şi cum e condamnat… pe legea mea, nu rămîne decît să-l spînzurăm…

— Spînzură-l, domnule prefect… atîrnă-l de crucea de la Tsahoir sau de la Grève… Aici nu e spînzurătoare. Hm!… Şi cu toate astea, iată poporul Parisului care începe să se neliniştească şi vrea să vadă… cum se jupoaie oamenii…

— Domnule căpitan, am să pun să-l caute îndată pe afurisitul de Gautier şi pe îndrăzneţul acela de Buridan, care l-a scos din închisoare… N-o să piardă nimeni… nimic dacă o să mai aştepte puţin. Mai cu seamă că avem destule socoteli de reglat cu blestematul de Buridan. Dar e peste putinţă ca să amînăm chinul lui Gautier.

Ofiţerul făcea nişte ochi straşnic de miraţi.

— Dumnezeule, murmură starostele, aceşti militari sunt neînchipuit de mărginiţi… Nu înţelegi nimic?

— Nu, domnule prefect… nu înţeleg, zise căpitanul care nu era prost. N-am dreptul să înţeleg; nu-l am decît pe acela de a mă supune celor… ce ordonaţi!

— Ei bine, dar… Adu-mi pe acel Gautier pe care îl aud urlînd de aici. Nu s-a întîmplat nimic, astă noapte, căpitane!… Şi dumneata şi eu am risca prea mult să spunem că s-a petrecut ceva.

După aceste cuvinte, prefectul se duse la locul lui, la picioarele scării eşafodului şi dete ordin să-l execute pe Philippe d’Aulnay.

Ajutoarele lui Capeluche apucară un fel de manechin care era pus într-un coş mare, îl aşezară în picioare şi-l arătară mulţimii care începu să rîdă şi făcură glume atît de sărate, că nu puteam să le rostim nici… pe departe. Glumele acelea de care se prăpădeau de rîs toate cumetrele, vizau, mai cu seamă, acea parte a chinului care era cea mai groaznică mutilare a unui bărbat. Şi, cum se ştia că manechinul nu era aşa de perfect făcut, ca să reprezinte în întregime ce trebuia să figureze, lumea striga:

— Vrem să vedem tot!

— Dezbrăcaţi-l!

Ajutoarele se mulţumiră să pună manechinul pe buştean şi unul din ei îi dete cu securea o lovitură peste gît. Capul se rostogoli îndată.

Un hohot general izbucni, apoi urmă o tăcere tragică… căci, de data asta, trebuia să chinuiască o fiinţă vie!

Toate privirile se îndreptară spre uşa închisorii… În închisoarea aceea, în fundul temniţelor se petrecea o scenă îngrozitoare, pe cînd sus, pe eşafod, se desfăşura simulacrul caraghios al execuţiei lui Philippe…

Într-adevăr, după convorbirea sa cu prefectul, căpitanul se înapoiase la corpul de gardă, strigînd:

— Puneţi mîna pe seniorul d’Aulnay şi duceţi-l la eşafod.

Vreo doisprezece arcaşi porniră să execute ordinul. Ca şi de-ntîia dată, erau urmaţi de două ajutoare ale lui Capeluche şi de omul negru, care, trebuind să citească sentinţa, ţinea cu orice preţ să-şi îndeplinească însărcinarea.

Arcaşii, ajutoarele şi omul negru coborîră. Cei dintîi erau armaţi cu lănci, ceilalţi cu frînghii şi al treilea, ţinîndu-şi pergamentul în mînă.

Uşa se deschise şi Stragildo apăru, ca şi prima dată, la lumina făcliilor, plin de sînge, schimonosit, oribil la vedere. Atunci porni pe galerii un concert straniu, în care urletele lui Stragildo, care nu voia să moară, se amestecau cu chiotele arcaşilor care voiau să pună mîna pe el, cu îndemnurile ajutoarelor, care voiau să-l lege, şi ţipătul omului negru care voia să-i citească sentinţa de moarte…

Sunt comedii tragice şi tragedii comice. Unele hohote ale lui Moliere ne-nfiorează. În unele nenorociri, vezi oameni care hohotesc de rîs fără să spună că au înnebunit; sunt disperaţi cînd rîd şi… nu ştiu de ce? Adevărul e că au văzut partea comică a durerii; au văzut-o fără să vrea… poate că vor muri, dar trebuie să rîdă; şi în această amestecătură… care este sentimentul omenesc, unde începe partea comică? Unde sunt marginile tragediei?… Intrarea plină de urlete şi de gesturi a arcaşilor, a ajutoarelor şi a omului negru, în temniţa lui Stragildo, fu ceva îngrozitor, sinistru, comic şi hidos…

— Dar… vă zic că… eu nu sunt Gautier d’Aulnay! urla Stragildo.

— Haide, cumetre… lasă-te să te legăm! ţipau ajutoarele.

―… Deci facem cunoscut, numitului Gautier, prinţ d’Aulnay… ţipă omul negru.

— Lua-l-ar ciuma de turbat, care nu vrea să se supună! zbierau arcaşii.

— Vă spun că… eu mă numesc Stragildo! zbieră prizonierul.

Toate zgomotele acelea se învălmăşeau ca într-o mormăială. Împins într-un colţ, Stragildo nu mai zbieră de disperare, el se apără. Doborîse cu pumnul doi arcaşi, cu dinţii muşcase mîna unui ajutor… Fiecare din mişcările lui, fiecare gest, era un atac furios. În colţul acela întunecat, cu făcliile răsturnate, se desfăşura o luptă nemaipomenită. Înjurături înăbuşite, urlete scurte, insulte, o zarvă grozavă, a omului care nu vrea să moară. Apoi deodată totul se potoli.

— Aşa, aşa! gîfîia ajutorul, care era gata să-l lege pe Stragildo.

— Aceşti d’Aulnay, erau nişte ticăloşi straşnici! îşi dădeau părerea arcaşii, între ei.

―… şi, la urmă, i se va tăia capul! Sfîrşea, vorbind pe nas, omul negru, care ştia pe dinafară ce era scris în pergament.

Stragildo nu mai zicea nimic. Îl scoaseră legat cobză… şi cînd îl închiseră în corpul de gardă, la lumina zilei, băgară de seamă că murise. Avea mai bine de douăzeci de răni, o lovitură de suliţă îi străpunsese gîtul… o lovitură de pumnal îi deschisese burta, faţa îi era plină de răni şi un ochi îi atîrna afară din orbite. În schimb, unul dintre doi arcaşi, pe care-l lovise Stragildo, muri peste noapte. Mai erau şi cîţiva răniţi.

Trebuie să adăugăm că stîrvul păzitorului fiarelor fu dus pe eşafod şi i se aplică chinul anunţat, pentru ca să nu se răzvrătească mulţimea, care venise la acest spectacol, căci pe vremea aceea guvernele nu aveau încă obiceiul să nu ţină seamă de reclamaţiile mulţimii… Astfel, fură torturaţi fraţii d’Aulnay: unul în efigii, celălalt sub forma unui cadavru. Totuşi, istoria afirmă că cei doi fraţi fură executaţi, în adevăr, dar istoria e plină de greşeli şi, dacă am fi întrebaţi de unde ţinem această versiune, am putea şi noi să întrebăm unde au găsit-o pe a lor, Michel şi Henri Martin şi chiar Dulaure şi Genouillac?

Dar… ne place să spunem adevărul. În viaţa lui Buridan, şi într-o vreme cu mult după supliciu, se găsesc urme de relaţii despre un Gautier d’Aulnay. Deci, Gautier d’Aulnay a supravieţuit celor trei suplicii, care se sfîrşiră prin… decapitare. Răspunsul se înţelegea de la sine. Pe de altă parte, găsim urmele supliciului aplicat la doi gentilomi în anul 1314. Se pare că unul din gentilomii aceia fu supliciat în efigie, se pare că, mulţimea, văzînd capul celuilalt, arătat de călău, cineva ar fi strigat: „…Acesta-i păzitorul fiarelor regale!” Acelaşi care strigă astfel fu îndată ucis de soldaţi, după un semn pe care-l făcu prefectul.





XLII. COMOARA LUI ENGUERRAND DE MARIGNY



În dimineaţa zilei cînd Stragildo pieri, Charles de Valois, guvernatorul de la Temple, primi o vizită ciudată. Trebuie să spunem, mai întîi, că unchiul regelui tocmai atunci se întorcea de la Luvru unde-l găsise pe Ludovic al X-lea foarte slăbit. Văzînd pe rege aşa de prăpădit, Valois îşi frecase mîinile de bucurie, apoi îl puse pe bietul domnitor, pe jumătate mort de dragoste şi de durere să semneze un bon de 20 000 livre şi se duse la păzitorul tezaurului regal, ca să ia suma pe care o duse la Temple.

Într-adevăr, păzitorul tezaurului, îi plăti îndată suma, dar plătindu-i-o îi zise lui Valois, cu surîsul acela trist, al tuturor casierilor:

— Seniorul meu, încă vreo două, trei bonuri de acestea şi… voi fi silit să închid lăzile!…

— Ei aşi! tresări Valois, speriat. Stăm atît de prost?

— Ah! oftă casierul. Pe vremea defunctului rege, n-am fi fost încurcaţi pentru atît de puţin lucru.

— Şi ce-ar fi făcut fratele meu?… Spune-mi?! Sfătuieşte-mă!

— Seniorul meu, lămuri casierul, ar fi încercat mai întîi să dovedească parizienilor, că o livră bătută la Tours şi o livră Paris… sunt una şi aceeaşi monedă. Apoi, ca să-i pedepsească pe parizienii care ar fi cîrtit, le-ar fi pus un bir… fie pe brîurile femeilor, fie pe glugile bărbaţilor.

— Bine! mormăi Valois, poate o să se întîmple şi asta, mai repede decît credeţi…

Apoi, Valois apucă spre Temple, gîndindu-se că dacă lăzile regelui erau aproape goale, cum se bizuia mult pe aceste lăzi, ca să deschidă şi să închidă unele guri… la un moment dat, s-ar găsi încurcat. Întors la Temple, Valois, care n-avea nimic de făcut deocamdată, se apucă să-şi socotească propria avere ca să vadă dacă i-ar ajunge la nevoie. Tocmai era adîncit în socoteala asta atît de însemnată cînd i se anunţă că un om dorea să-l vadă în particular şi chiar în clipa aceea. Omul se numea Tristan.

La auzul numelui de Tristan, Valois sări în sus şi, în loc să dea ordin ca să-l gonească cu lovituri de bici pe obraznicul care pretindea să-i vorbească îndată, dădu ordin să-l lase să intre.

Tristan părea foarte mîhnit.

— Ce vrei să-mi spui? întrebă cu asprime Valois.

— Monseniore, răspunse Tristan, am aflat că aţi ordonat să mă caute, ca fiind fără îndoială, depozitarul comorilor defunctului meu stăpîn.

— E drept. Şi tu ştii bine că ai să fii spînzurat, pentru că n-ai restituit regelui ceea ce îi aparţinea?

— Chiar pentru asta vin la dumneavoastră, monseniore… Nu mai pot trăi… Nu mai îndrăznesc să ies din Paris, de frică să nu fiu arestat. Nu-mi mai vine să ies de acasă. Decît un astfel de trai, mai bine să mă spînzure odată, dar tot nădăjduiesc că… n-am să fiu spînzurat.

— Cum aşa? întrebă Valois gîfîind.

— Aţi spus-o, monseniore: înapoind regelui ceea ce-i aparţine. Deci, vin să mă supun cu umilinţă, şi cum sunteţi însărcinat cu afacerile Statului, să vă rog să daţi ordin să fiu dus pînă la rege, căruia îi voi spune unde se află ascunsă comoara stăpînului meu…

Valois îngălbenise, ca în momentul cînd în aceeaşi sală se întîlnise cu Buridan. De data asta, însă, o altă emoţie îl tulbura.

— Aşadar… există acea comoară? întrebă el, cu glas înăbuşit.

— V-aţi îndoit vreodată monseniore?

— Şi… cam la ce sumă se urcă?…

Tristan îl privi în ochi pe Valois şi răspunse:

— Am încercat s-o număr într-o zi, cînd stăpînul meu îmi făcuse parte de hotărîrea sa de a părăsi Parisul… Am numărat din zori de zi: am pus la rînd maldărele de aur şi cînd se înnoptase tot nu sfîrşisem.

Valois se înfioră. Se gîndea… cum să pună mîna pe averea aceea uriaşă?

Tristan urmă:

— În schimbul serviciului pe care-l aduc regelui restituindu-i o comoară pe care o puteam păstra, nu cer decît două lucruri.

— Vorbeşte! zise cu înfocare Valois.

— Mai întîi… să mi se asigure viaţa, şi apoi libertatea de a pleca din Paris…

— Vrei cu orice preţ să nu fii spînzurat? întrebă Valois, care-l observă atent pe Tristan.

Bătrînul servitor se cutremură şi răspunse tremurînd:

— Sunt bătrîn, monseniore, dar cufundat veşnic într-o muncă grea, căci stăpînul meu nu era om bun, nu cunosc nimic din viaţă… Dacă Dumnezeu îmi mai dă cîţiva ani de trăit, ţin la viaţa aceea!

— Bine! se gîndi Valois. Îi e frică… Totul merge bine… Şi apoi ce mai ceri?

— Apoi, monseniore, dacă regele îmi făgăduieşte viaţa, aş dori să trăiesc cîţiva ani liniştiţi şi fără de griji. Cer şase mii de franci, care să mi se dea, în ziua chiar cînd oi spune unde e comoara.

Valois tăcu puţin, apoi urmă:

— Ştii că regele te socoteşte complice cu Marigny şi că din ordinul lui am pus să te caute în tot Parisul? Ştii că, fără îndoială, n-o să vrea să te ierte? Şi, mai cu seamă, să-ţi dea suma pe care o ceri? În cazul ăsta ce o să faci?

— Dacă-i aşa, monseniore, răspunse hotărît Tristan, Dumnezeu să se milostivească de sufletul meu, căci nu-mi mai voi apăra hîrca păcătoasă. Să mă spînzure!… La urma urmei, nu e vorba decît de cîteva minute de suferinţă. Dacă mă voi duce pe lumea cealaltă să-mi regăsesc stăpînul şi atîta tot.

— Pricep… dar cu comoara, ce te faci?

— Ce vreţi să fac?… Dacă regele îmi ia viaţa, sau chiar lăsîndu-mă să trăiesc nu-mi dă mijloacele de existenţă, ei bine, voi muri cu taina mea, monseniore! Nici regele, nici nimeni altul pe lume, n-o să pună mîna pe această avere uriaşă, strînsă de stăpînul meu în timp de douăzeci de ani de stăpînire fără control. Căci regele poate să dărîme tot Parisul, piatră cu piatră şi n-ar putea găsi comoara! Vă jur, de asta!

Valois rîse sălbatic.

— Uiţi jupîne Tristane, că schingiuirile te fac să vorbeşti; la al treilea ciocan sau la primul fier roşu, vei fi fericit să-ţi spui secretul.

Tristan surîse şi clătină din cap.

— Oh! zise Valois, te crezi tare grozav?… Mai tare decît durerea?

— Nu, monseniore! Dimpotrivă!… Mă cred slab, atît de slab, încît am prevăzut şi întîmplarea asta… Iată monseniore, pot fi spînzurat sau să fiu chinuit, dar… nu voi suferi…

— Şi pentru ce? zise Valois mirat.

— Pentru că am asupra mea otravă fulgerătoare, în formă de capsulă, pe care o am chiar în acest moment în gură. Dacă regele refuză să-mi dea ceea ce cer, dacă ordonă să mă chinuiască, sparg capsula între dinţi şi cad mort. Atunci pot face ce vor vrea din mine. Cadavrul meu nu va putea vorbi.

„Cu toate astea el vrea să trăiască! se gîndi Valois.”

— Ascultă, zise dînsul, dacă te trimit la rege, moartea ta e sigură sau că te va spînzura, sau că te vei otrăvi singur. Regele e tînăr. Dispreţuieşte banul. El va renunţa la tezaur, numai să-şi poată satisface ura ce ţi-o nutreşte ţie şi tuturor prietenilor sau slugilor lui Marigny. Dar, eu… fiindcă nu te privesc ca pe un complice al lui, apoi, pentru că el murind şi eu rămînînd în locul lui Marigny, ştiu cît sunt de goale tezaurele regale, îmi dau seama cît de necesară ar fi această avere pentru bunul mers al regatului. Dacă vrei să-mi dezvălui secretul îţi voi da voie să ieşi din Paris cu zece mii de livre în loc de şase.

Tristan părea că se gîndeşte la propunerea făcută şi Valois îi aştepta răspunsul tremurînd.

— Atîta doar, urmă el, că aceasta trebuie să rămînă un secret între noi.

Privirile lui Tristan scînteiară o clipă.

— Haide, porunci Valois, hotărăşte-te mai iute!

— Iertaţi-mă, Monseniore, ceea ce-mi spuneţi e foarte grav. Stăpînul meu murind, e natural ca să restitui regelui Franţei aurul care provine din regat. Dar dumneavoastră, Monseniore, nu sunteţi regele!

Valois se apropie de Tristan, îi puse mîna pe umeri şi-i zise:

— Văd că eşti o slugă devotată. Dar… linişteşte-te!… Această avere n-o voi lua eu. Chiar stăpînul tău, care cu toate astea mi-a făcu mult rău, mă ştia… om cinstit.

— Într-adevăr! şopti Tristan.

— Haide… hotărăşte-te.

— Mai e o chestie, Monseniore. Cu regele eram sigur de izbîndă.

— De ce te temi? Nu vezi nebunule că interesul meu e să mă ţin de cuvînt? Nu vezi că… dacă te duc înaintea regelui ai cel puţin tot atîtea probabilităţi de a muri?

— Aşadar, monseniore, aţi jura pe cruce?…

Valois privi în jurul lui. Şi cum nu văzu nici o cruce, scoase sabia şi o trecu lui Tristan.

— Iată o cruce zise. Îţi jur pe sufletul meu că voi pune să te ducă afară din Paris, împreună cu cele zece mii de livre, partea ta.

— Bine, monseniore, vă cred!… Veniţi diseară la intrarea Turnului cel mare al Luvrului şi vă voi duce la comoară. Dar, aţi spus-o singur: lucrul trebuie să rămînă secret. Veniţi dar singur sau cel puţin urmat de o mică suită…

— Nu! Nu, zise Valois cu vioiciune. Voi fi singur. Şi trebuie ca şi tu… să fii singur… Acum spune, pe cînd vrei să ieşi din Paris… şi cînd vrei să pleci?

— Cînd?… Cît mai iute. Mîine-dimineaţă, în zorii zilei. Pe unde? Am de gînd să mă duc la Orleans. Deci voi ieşi pe poarta Bourdelle.

— Bine, zise Valois. Diseară, la ora zece, voi fi la Turnul cel mare al Luvrului. Mîine dimineaţă, la orele şase un om al meu te va aştepta în afară de poarta Bourdelle, cu un cal pe care ţi-l dăruiesc şi cu cele zece mii de livre făgăduite. Acum… pleacă!

Tristan salută şi ieşi încet.

De abia plecase şi Valois îl şi chemă pe căpitanul său de gardă şi-i zise:

— Astă seară mă duc într-o cercetare. Îmi trebuiesc patru oameni siguri, care să mă urmeze la distanţă şi nu se vor apropia decît dacă strig sau fluier. Mîine dimineaţă, în deschiderea porţilor, vei pune în cîmpurile de zarzavaturi, care sunt în afară de poarta Bourdelle, doi oameni zdraveni… Pe omul care a ieşit de aici îl cunoşti?

— Tristan. Sufletul blestemat al păcătosului de Marigny.

— Bine!… Oamenii tăi trebuie să mă scape de acest om… printr-o lovitură de pumnal. Pentru mai multă siguranţă, să-i îngroape corpul, înainte de a se înapoia. Spune-le că, în caz de izbîndă vor primi cîte douăzeci de livre, de om. Dacă nu reuşesc… vor fi spînzuraţi.

Se înseră. La ceasul hotărît, Valois ieşi de la Temple şi porni, urmat, la distanţă, de păzitorii săi, gata să-i sară în apărare la primul semnal. El înconjură vechea fortăreaţă, zicîndu-şi:

— În curînd voi domni aici ca stăpînitor…

Inima îi bătea cu putere.

La picioarele Turnului, îl găsi pe Tristan, care-l aştepta.

Tresări. O clipă se îndoise că sluga lui Marigny va veni la întîlnire. Se încredinţă că era singur şi, din clipa aceea, se linişti că visul averii aceleia uriaşe… ar fi putut fi o cursă.

— Unde-i? întrebă el, răstit.

— Urmaţi-mă, monseniore! zise Tristan, care coborî pe malul apei.

— Trebuie să trecem apa?

— Da! zise Tristan care se sui într-o barcă şi începu s-o dezlege.

Valois şovăi un moment. Păzitorii săi nu-l vor putea urma! Sau, dacă se suiau într-una din bărcile legate la mal, Tristan i-ar vedea…

Nu se gîndise că acea comoară putea fi pe malul stîng al Senei.

Dar, încredinţîndu-se în voia întîmplării şi a instinctului păzitorilor săi, se sui în barcă.

Tristan începu să lopăteze. Peste cîteva minute, barca ajunse la mal. Valois se-ntoarse, privi peste apă şi văzu că urmaşii săi nu veneau sau că cel puţin nu începuseră să treacă fluviul.

— E departe? zise el, întorcîndu-se spre Tristan.

— Nu, monseniore! Am ajuns… Comoara e în Turnul Nesle. Nu-mi mai rămîne decît să vă spun taina care vă îngăduie să ajungeţi la lada unde sunt îngrămădiţi sacii plini cu aur…

Dacă Valois ar mai fi avut vreo nehotărîre, cuvintele care sunau ca aurul, l-ar fi hotărît. Fraza, plină de sunetul galbenilor, l-ar fi făcut pe conte să uite o primejdie chiar adevărată. Dacă-i trecu prin gînd o idee, în clipa aceea cînd era aşa de fermecat, nu fu decît aceea a admiraţiei pentru Marigny, care avusese inspiraţia să-şi ascundă comoara în Turnul Nesle… singurul loc din Paris, care n-ar fi putut fi bănuit.

El se repezi spre uşa Turnului în faţa căreia ajunsese şi Tristan.

— Intraţi monseniore, zise Tristan care-l salută.

Valois intră, înfiorîndu-se.

În aceeaşi clipă, Tristan trase uşa de din afară, unde rămăsese şi o închise cu cheia.





XLIII. TURNUL NESLE



Auzind că se închide uşa, Valois nu-şi dădu seama, deocamdată, de cele se petreceau. Crezu că Tristan intrase în urma lui.

Aşteptă o clipă. Noaptea era adîncă. O tăcere mortuară domnea sub bolţile acelea, care odinioară, răsunaseră de orgiile şi vaietele victimelor lui Stragildo.

— Tristane! murmură contele de Valois.

Şi cum nimeni nu-i răspunse, începu să bănuiască o cursă.

Valois scoase un strigăt de necaz şi furie. Şi, printr-un fenomen foarte natural, în clipa aceea, cînd se aştepta să fie atacat, amărăciunea de a fi pierdut comoara îi biruise teama. Era viteaz cum erau mai toţi oamenii de pe vremea lui. Cum fu sigur că fusese atras într-o cursă, se rezemă de uşa închisă, scoase pumnalul, îşi înfăşură braţul cu mantia şi, ghemuit pe loc, aştepta atacul.

Trecură cîteva minute.

El cercetă întunericul cu privirea-i arzătoare, dar… bezna era ca un zid negru, de nepătruns. Încetul pe încetul, Valois se linişti, în Turn nu era nimeni. Era vădit că n-o să fie atacat. Urechea, în care i se concentraseră toate puterile vieţii, nu prindea nici unul dintre alunecuşurile uşoare, nici o trosnitură care să dea de veste mersul vreunui duşman, în umbră. Atunci? pentru ce venise Tristan la dînsul, la Temple? De ce-l adusese acolo? În ce scop şi pentru care interes. Valois sfîrşi prin a-şi zice că, poate, se pusese la cale ceva împotriva fortăreţei de la Temple sau a Luvrului şi că voiseră să-l pună în neputinţă de a se mişca în noaptea aceea.

După atîta socoteală, el amînă pe a doua zi răspunsul la întrebările acele care-l chinuiau.

În clipa aceea auzi sunînd, în depărtare, orele la un orologiu. Le numără: era ora unsprezece…

Cît despre ieşirea de la Turnul Nesle… era un joc. Cum s-ar lumina de ziuă, Parisul s-ar deştepta, ar bate în uşă pînă s-ar strînge toţi trecătorii, şi cum ar spune cine e… uşa ar fi sfărîmată pe dinafară. Şi atunci… n-ar mai găsi răgaz, pînă n-ar pune mîna pe Tristan.

Vremea trecea şi Valois se liniştise cu totul. Îşi pusese pumnalul la loc… Totul era… să treacă noaptea. Dar, atunci, simţi că se înfurie, gîndindu-se că fusese gata să pună mîna pe tezaurul lui Marigny sau că, cel puţin, crezuse astfel!

Cu toate astea… comoara exista! Unde se afla!?… Şi cine dovedea că Tristan nu spusese o parte de adevăr? Cine putea proba că tezaurul nu era chiar în Turnul Nesle.

În minutul cînd se gîndea astfel, Valois sări în sus: auzise un zgomot, primul zgomot pe care-l prinsese de cînd era acolo… Un zvon lămurit, care răsună ciudat în tăcerea aceea adîncă… ceva, ca un zăngănit de monede de aur, care cad pe lespede.

Valois simţi că inima îi bate cu putere. În cîteva clipe i se năzări o icoană care i se păru un adevăr sigur. Tristan intrase şi el. După ce închisese uşa, Tristan se-ndreptase în tăcere spre comoară! Tristan îşi umplea buzunarele înainte de a-l chema şi pe el…

Unde era comoara?…

Cu inima bătîndu-i, beat de bucurie, Valois înaintă încetişor, spre locul de unde zvonea zăngănitul aurului. Se îndreptă într-acolo ca şi cum ar fi fost atras de o putere magnetică. Din nou se rostogoliră cîteva monezi de aur.

— Tristane! chemă Valois, cu glas înăbuşit.

Fără să bage de seamă, coborî o scară care ducea în pămînt. Era scara pe care mai coborîse odată şi care ajungea la temniţa unde Lancelot Bigorne îl închisese şi-n care venise însăşi Ludovic să-l scape. Dar scara aceea, de l-ar fi dus în Iad şi Valois tot ar fi coborît-o. Ajunse în temniţă, înaintă nehotărît:

— Tu eşti, Tristane?… Vino, să te iert, şi-ţi dau voie să-ţi iei partea chiar de îndată.

Tăcerea se lăsă iarăşi, adîncă, o tăcere grozavă, cum trebuie să fie numai în mormînt. Valois se trase înapoi. Deodată, se izbi de ceva. Pipăi cu mîna, căutînd uşa pe unde intrase. Nu mai era nici o uşă!…

Valois simţi că atinge numai fierăria unei uşi… a unei uşi închise.

Se înfioră, dar nu-şi pierdu curajul. Tristan era acolo!… Comoara era acolo!…

În clipa aceea, în depărtare, mult mai departe decît adineauri, mai slabe, abia ca pe nişte suspine de suflete de bronz, auzi iarăşi un sunet. Şi numără… Era miezul nopţii…

La a douăsprezecea lovitură, temniţa se lumină, deodată, cu o lumină slabă, care nu se putea ghici de unde vine… Valois recunoscu atunci temniţa în care fusese închis. Nu-i era frică. Nu se gîndea decît la comoară. Şi, deodată, se cutremură pînă în fundul sufletului: comoara!… O vedea!… În fundul cavoului, era o ladă mare, deschisă; lada era plină cu saci bine legaţi la capăt; pe lespezi, lîngă ladă, doi-trei galbeni străluceau; unul dintre saci era desfăcut…

Valois începu să rîdă.

Tristan era acolo. Acum era sigur. Orice îndoială era înlăturată. Tristan deschisese sacul şi tot el lăsase să cadă monezile de aur… Dar… unde era Tristan? Acolo! da, acolo după perdeaua aceea care fîlfîia în dosul lăzii. Valois înaintă, bombănind şi, trase repede perdeaua.

Deodată sări înapoi îngrozit şi rămase împietrit. Părul i se zbîrli şi simţi că o spaimă supraomenească îl cuprindea. Căzu în genunchi; toată viaţa sa, toată energia, toată puterea şi le concentrase ca să-şi întoarcă capul sau să închidă ochii. Dar, nu putu. Privirea lui înspăimîntată rămînea aţintită asupra înfăţişării grozavă şi nebunie… Ceea ce vedea Valois era… Enguerrand de Marigny!

Marigny sta pe un jilţ, îmbrăcat cu hainele pe care le purta obişnuit. Faţa lui nu era galbenă ca a cadavrelor, dimpotrivă, era puţin rumenă. Ochii îi erau deschişi, ficşi şi strălucitori. Mîna stîngă se rezema pe mînerul săbiei; mîna dreaptă şi-o ţinea pe genunchi. Fotoliul era aşezat pe o estradă destul de înaltă, aşa încît picioarele apariţiei se rezemau pe marginea superioară a lăzii.

În clipa cînd spaima se strecoară în mintea omului, judecata mai trăieşte cîteodată cîteva clipe înainte de a se pierde în nebunie, ca o biată corabie care încearcă o ultimă sforţare a pînzelor sale, înainte de a se scufunda în fundul oceanului.

Astfel, Valois păstră nădejdea că era jucăria unei halucinaţii şi că se va deştepta din visul acela înspăimîntător. Avu curajul grozav de a se scula şi de a înainta spre apariţie. Tremura. Dinţii îi clănţăneau. Dar îşi zicea:

„Am să pun mîna pe această stafie, şi atunci mă voi încredinţa că nu există, că mîna mea n-a atins decît o umbră… şi mîna sa, într-adevăr, atinse mîna lui Marigny. În clipa aceea, răsună ceva, ca un cor sonor şi prelung, un zgomot de ţambal sau de gong… Valois de-abia îl auzi…

Se da înapoi acum… se retrase pînă în colţul cel mai ascuns al cavoului… Nici nu se mai gîndea să se împotrivească groazei. Groaznica realitate îi spulberase ultimele îndoieli.

Mîna aceea, mîna pe care o atinsese, era într-adevăr, îngheţată. Simţise în atingerea ei, impresia unică a lucrului rece, impresie pe care nu o găseşti nicăieri, în apropierea unui alt rece şi care nu este decît… îngheţul morţii – numai el e şi nu în altă parte. Dar această mînă îi împrăştiase în toată fiinţa sentimentul frigului îngheţului morţii… Şi cu toate acestea ceea ce atinsese el, era într-adevăr carne. Nu, nu avea nici o nălucire! Marigny, era acolo, în faţa lui!

Marigny, care fusese spînzurat la Montfaucon, era, acum aşezat în acest jilţ, şi-l privea!

Pentru a doua oară răsună adînc şi sonor ecoul funebru al gongului…

Şi atunci, zgomotul acela răsunător şi trist îi aduse aminte lui Valois, de sunetul cu care Marguerite îşi chema servitorii săi.

În mintea lui se tăiase ca un fel de negură… Şi Marguerite era pe aici?…

Întinse mîinile, ca pentru a o respinge şi cu o voce pe care o au numai nebunii, cînd îi sugrumă groaza, el bolborosi:

— Nu!… Nu!… Eu nu vreau!…

— Blestematule, ai venit deci să mă furi şi după moarte precum voiai să mă furi şi în timpul vieţii?

— Ce spune? tresări Valois Oh!… E adevărat?… E posibil să pot atinge culmea grozăviilor?

Un hohot de rîs strident izbucni.

— Blestematule, ce ai făcut cu fiul tău, cu Buridan?

— El ştie!… Da, el trebuie să ştie tot, pentru că morţii văd totul!

Enguerrand de Marigny vorbea cu o voce înceată, dar distinctivă. Şi Valois, pierdut, nebun de groază, răspundea. Şi el vorbea, de asemeni, dar vorba lui nu era decît o întretăiere de sughiţuri dureroase.

— Blestematule, ce ai făcut cu copila mea, pe care ai denunţat-o ca vrăjitoare?…

— Oh! aceasta cel puţin mi-a scăpat! Linişteşte-te Marigny!… În numele fiicei tale, iartă-mă! Oh!… Iartă-mă!

Căzu în genunchi, el îşi rezemă fruntea de pietrele pardoselii.

— Să te iert?… Eu?… Nebunule! Eu care te-am atras aici, pentru ca să te duc în întunecoasele regiuni ale doliului etern?…

Valois îşi ridică capul spre spectru. Şi îl văzu făcînd o mişcare, încet, el văzu spectrul ridicîndu-se. Atunci, în mintea sa, izbucni ca un fel de zgomot groaznic, de lucruri care se dărîmă. Se prăbuşi cu faţa la pămînt şi rămase nemişcat… zdrobit de groază.

Marigny vorbi din nou. El începu să-i impute lui Valois o sumedenie de crime adevărate sau închipuite, şi dacă contele l-ar fi putut auzi, şi dacă groaza i-ar fi dat răgaz să judece puţin, s-ar fi mirat cu timpul, că stafia aceea era atît de vorbăreaţă.

Dar Valois nu se mai gîndea să-l asculte. Leşinase de-a binelea.

Atunci, din dosul jilţului înalt, unde cadavrul îmbălsămat fusese aşezat în poziţia cea mai potrivită, apăru capul palid a lui Lancelot Bigorne, care aruncă o privire neîncrezătoare spre Valois.

— Ai fi murit într-adevăr? mormăi el, Sfinte Barnabé, ajută-mă! Eu cred că, dacă ar mai trebui să continui, aş muri şi eu de frică.

Se apropie de Valois şi văzu că respiră, încă.

Cînd îşi dădu seama de asta şi Bigorne era gata să se întoarcă la loc, Valois îşi veni în fire şi se sculă în genunchi.

— Hai! se gîndi Bigorne. O să descopere totul, acum! cu atît mai rău!… O să fiu nevoit sa-l ucid.

Dar, sculîndu-se, Valois părea că nu-l vede, precum nu mai da nici o atenţie cadavrului lui Marigny. El se plimba în lung şi în lat cu paşi solemni; mîna dreaptă, încleştată, îi părea că duce un obiect imaginar, şi oftînd adînc, strigă:

— Oameni buni… parizieni… rugaţi-vă pentru sufletul lui Enguerrand de Marigny, cel spînzurat de furcile de la Montfaucon… cu toată nevinovăţia lui.

Apoi bolborosi:

— Aprindeţi-mi iar făclia; nu trebuie să fie stinsă, cînd voi ajunge la Notre-Dame. Ah!… dar n-o să mai ajung odată?…

Şi urlînd îngrozitor:

— Pedeapsă!… Îndurare!… Rugaţi-vă pentru sufletul nevinovatului!

În clipa aceea, Valois era lîngă Bigorne, pe jumătate nebun de spaimă şi el.

Bigorne îl privi în ochi şi îşi dădu seama că ochii aceia ai contelui nu mai aveau nici o strălucire, întocmai ca ochii orbilor.

Valois nu era orb… era nebun!

Cînd Lancelot se încredinţă că contele de Valois înnebunise, nu se mai ocupă de el. Se duse şi îngenunche cu evlavie în faţa cadavrului lui Marigny şi-i ceru iertare de răzbunarea în care îl întrebuinţase. Împăcîndu-şi conştiinţa, se simţi mai liniştit şi-şi văzu de treabă.

În dosul perdelei pe care Valois o dăduse la o parte, era o groapă pe care Bigorne o făcuse peste zi. El puse cadavrul înăuntru, azvîrli pămînt peste el, potrivi cele două, trei lespezi, pe care le dase la o parte, apoi, nemaiavînd ce face în temniţă, se duse la Valois care se jeluia mereu şi-l luă de mînă.

— Mă duci la Notre-Dame? întrebă Valois. Oh!… Du-mă mai iute! Îmi rămîne atît de puţină vreme ca să mă mai pocăiesc!…

— Haide, îţi rămîne… o viaţă întreagă pentru asta. Ai răbdare, ce dracu?

Valois îl urmă supus.

Bigorne se înapoie în sala de jos a Turnului, deschise uşa cu cheia pe care o avea la el şi, ţinîndu-l mereu de mînă pe Valois, îl scoase afară. Atunci îi dădu drumul şi-i zise:

— Acum pleacă, monseniore, erai să mă spînzuri… eram să te spînzur. Vezi că unul dintre noi doi trebuia să piară. Mai bine-mi prieşte să pieri tu… E mai drept, şi-apoi acum, cînd m-am îmbogăţit, vreau să trăiesc…

Valois se îndepărtă. Multă vreme, Bigorne îi auzi vaietele, care se pierdeau în zare.

— Rugaţi-vă pentru sufletul lui Enguerrand de Marigny!…

Apoi, cînd nu i se mai auzi vocea funebră, el privi Turnul cel vechi, tăcut şi posomorît, învăluit în negură şi îngînă:

— Adio, Turnule Nesle… locaş întunecat al stafiilor… Ce-ţi lipseşte ca să fii un turn de plăcere, de bucurie şi de lumină?… În locul lui Stragildo, doar un Lancelot Bigorne… Dar, să nu mai vorbim de lucrul ăsta. Şi turn blestemat te iert căci nu mai ne temem de tine. Adio Turnule Nesle!





P.S. Lancelot Bigorne şi-a regăsit tovarăşii în cătunul de la Roule. Trupa porni la ora fixată de Buridan.

Ea călători spre Burgundia şi se instală în împrejurimile Dijonului, unde trăiră cu toţii în cea mai strînsă legătură de prietenie ani îndelungaţi.

Buridan se căsători cu fiica lui Marigny.

Pe la anul 1324, mama lui, doamna Anne de Dramans muri, după o bătrîneţe fericită. Atunci Buridan se înapoie la Paris, unde bănuia că toate întîmplările acelea trebuiau să se fi uitat, de mult.

Cît despre nefericitul Ludovic al X-lea, muri repede după moartea Margueritei, de inimă rea şi, în locul lui, se sui pe tron unul din fraţii săi, cunoscut în istorie, sub numele, mai mult comic, de… Philippe cel Lung.





CONCLUZIE





În primăvara anului 1325, într-o zi, pe la amiază, mai multe persoane erau strînse într-o cîrciumă frumuşică, de pe malul gîrlei.

Parizienii aceia sfîrşiseră de mîncat o masă bună şi îmbelşugată cum fac călătorii după un drum lung. Masa era pusă într-un tufiş. La picioare le curgea Sena, limpede şi liniştită.

În dreapta, lor se zărea furnicarul turnurilor clopotniţelor şi giruetele Luvrului. În faţă, peste apă, se înălţa acelaşi vechi Turn Nesle.

Călătorii aceia care sosiseră la Paris cu gîndul de a se opri acolo, erau Jean Buridan, cu soţia sa Myrtille, Gautier d’Aulnay, Lancelot Bigorne, Bourrasque şi Riquet Haudryot…

Făceau proiecte de viitor. Gautier spunea că se va retrage în domeniile sale; Guillaume şi cu Riquet, nedespărţiţi, vorbeau să plece în lume.

Myrtille, care nu scosese o vorbă pînă în clipa aceea, spuse cu înduioşare:

— Pentru ce să ne despărţim? Oare soarta nu ne-a apropiat pentru aceleaşi dureri şi aceleaşi bucurii? Şi, apoi, cine ştie dacă nu vom avea nevoie ca… să ne mai ajutăm unii pe alţii?… Să nu ne despărţim!… Am presimţirea că, în viitor, o să avem necazuri dacă ne distrugem legăturile de prietenie. Ce pot face oamenii stingheri împotriva nenorocirii, pe cînd cinci, la un loc, numai pentru că au fost strîns legaţi, au putut ţine piept Parisului întreg, unit contra lor?…

Se vede că atîta aşteptară şi tovarăşii aceia, ca să rămînă. Căci din clipa aceea, fu hotărît să nu se mai despartă.

Cu toate astea, Buridan privea gînditor spre bătrînul turn.

— Jupîne, îl întrebă el, pe cîrciumar, pentru ce sunt bătute cu scînduri ferestrele şi uşa Turnului aceluia?

— Ca să nu iasă stafia! îl lămuri liniştit cîrciumarul.

— Care stafie? făcu Buridan, tresărind.

— Ce?… Nu ştiţi?… Ah! da!… Dumneavoastră veniţi de departe! Ei bine!… tot Parisul ştie că în turn e o stafie şi regele nu vrea ca stafia să iasă noaptea şi să-i sperie pe iubiţii lui cetăţeni. De aceea sunt astupate toate ieşirile…

— Dar… ce stafie? repetă Buridan.

— Aceea, a reginei… Marguerite de Bourgogne, a cărei istorie v-o pot povesti, dacă voiţi.

Tovarăşii făcură semn că nu voiau.

— La ce te gîndeşti, Buridane? zise Gautier.

— La teza pe care voiam s-o susţin, altă dată, la Sorbona.

— Şi trata despre?…

— Licitum est occidere reginam!…

— Hi-han! făcu Bigorne. Teza era greşită, maestre Buridane!… Nu se poate ucide o… Margaretă de Bourgogne. Şi, vezi bine, chiar cînd a murit, tot trebuie s-o închizi, ca s-o împiedici de-a face rău oamenilor… Dacă ar fi fost virtuoasă, bună cu semenii ei, de mult nu s-ar fi vorbit de ea… Desfrînată, grozavă şi perversă, ea va fi pomenită totdeauna, chiar după ce se va fi dărîmat şi va fi pierit amintirea vechiului turn!…





{1} Cu ghearele şi cu ciocul – lat.

{2} Văl de doliu.





