Adio (sonete)


Ștefan Octavian Iosif

Editura Bestseller

Imagine: Coka/Shutterstock.com



Carte electronică publicată cu sprijinul Ministerului Afacerilor Externe – Departamentul Politici pentru Relația cu Românii de Pretutindeni.





Reînviere





I


Plutesc în aer glasuri fermecate,

Vestindu-mi pretutindeni primăvara !

Văzduhul scînteiază sub povara

Mărgăritarelor din cer picate...

Fugiți departe, griji întunecate !

Vreau să trăiesc din zori și pînă seara,

Și vreau să cînt ! Vreau să mă-mbăt de para

Eternă a iubirii nesecate.

Ca ciocîrlia ce-n văzduh s-avîntă,

Și-acolo-n cer se leagănă și cîntă

Pîn' ce-amețește iar, căzînd pe lanuri ;

Așa-n pornirea sfintelor elanuri

Se-nalță sufletu-mi spre tine, Soare !

Și cade iar din slăvi amețitoare...





II


Iubesc, și-mi pare că-i întîia oară !

Un tainic dor de viață mă îmbie.

Simt inima bătîndu-mi tot mai vie

Atunci cînd eu credeam că vrea să moară.

Uimit, dezgrop din suflet o comoară

Ce-ar fi pierit cu mine-n veșnicie ;

Natura-ntreagă astăzi reînvie,

Mai falnică decît odinioară...

Veghează în noi porniri de viață nouă

Și nici nu știm cum izbucnesc deodată

Din depărtate-ascunse-adînci izvoare...

De-acum pot chiar să mor... Nu-mi fuse oare

Cea mai înaltă fericire dată ?...

Puteri dumnezeiești, osana vouă !





Cătră tinerii poeți





I


Întunecată-i steaua țării noastre...

Înstrăinați trăim în zile grele,

Și viitorul — plin de semne rele —

Vestește lacrămi numai — și dezastre...

Spre voi se-ndreaptă glasul rugii mele,

Frați cîntăreți ! Sus inimele voastre,

Poeți pierduți prin nori și-n zări albastre

Ce nu visați decît la flori și stele...

Nu osteniți, ca-n asfințit de seară,

Ci — treji la mîndrul sunet de fanfară —

Veniți cu suflet și cu voie bună

Spre soarele ce-i gata să răsară,

Să înălțăm iar flamura străbună

A dragostei de lege și de țară !





II


Cîntați umbriți de-a flamurei aripă

Sub care uriași bătrîni luptară !

Au n-auziți pe-ntinsele hotare

Ce jalnic paseri mari de pradă țipă ?

Și nu vedeți ce nouri se-nălțară ?...

Grea vijelie-n fiecare clipă

Ne spulberă comorile-n risipă —

Chiar sfînta noastră doină stă să piară !

Copii răzleți ai mîndrei noastre nații !

De mai trăiește-n voi simțire vie,

Veniți atunci și vă cunoașteți frații !

Sădiți în inimi vechea bărbăție,

Avînturi mari, eterne aspirații...

Și numele pe veci sfințit vă fie !





III


Eu nu-s decît un singur glas din satul

Pierdut în noapte... Numai o ființă

Din miile ce-așteaptă-n suferință —

Dar va veni odată mult-visatul !

Veni-va — și cîntări de biruință

Vor izbucni de-a lungul și de-a latul,

Din munți și văi gonind pe Necuratul

Ce vrea să stingă-n voi orice credință !

Eu nu-s decît un sol — eu sunt drumețul

Grăbit — și noaptea înapoi mă cere...

Sunt flacăra pe care-o poartă vîntul,

Dar trebuie să vină cîntărețul !

El va slăvi măreața Înviere :

Veniți cu toții să vestim cuvîntul !...





Adio


Aleargă trenul, zi și noapte-aleargă !

Prin gări o clipă gîfîind petrece.

N-așteaptă multă vreme semn să plece,

Și chiotă, și-i gata iar să meargă !

Lung șuieră cînd preste poduri trece...

Carpații prind în zare să se șteargă...

Ce-i pasă lui ?... Mă duce-n lumea largă !

Nici zmeul din poveste nu-l întrece.

Mărețul soare joacă printre nouri...

Sub ochii mei fug șiruri de tablouri :

Cîmpii și văi, și munți, și ape iară...

Ah, zi și noapte zboară, zboară trenul,

Tot repetînd în ropot viu refrenul:

„Adio dar ! Adio, dragă țară !”





În treacăt


Pe țărm, acolo, mică și curată,

O casă cu ferești strălucitoare...

În glastre rîde floare lîngă floare,

Iar printre flori un alb profil s-arată...

Căpșorul blond întraurit de soare

Se razemă de mîna dalbă... Iată !

Doi vineți ochi în suflet mă săgeată :

Să fie numai o părere oare ?

Mi s-a părut că-mi povesteau o rugă...

O sărutare le trimit din fugă,

Căci trenul zboară iar, bătu-l-ar focul !

Stau trist la geam... Departe-n văi se pierde

Căsuța albă cu podoaba-i verde...

...Și poate-acolo m-aștepta norocul !





De sărbători


Afară-i noapte neagră ; vijelie...

Se tînguiește vîntul prin cotloane :

Adoarme-acum, ca un copil cu toane,

Acum pornește iar, plin de mînie.

Eu stau la foc, trudit de insomnie,

Ascult cum bate ploaia în obloane ;

Visez... și-n vis mă cheamă dragi icoane

Din țara Doinei, dulce Românie !

Văd copilași pe ulițele ninse

Umblînd cu steaua și cu Moș-Ajunul

Și-aud departe-un cor de glasuri stinse...

Aș vrea s-alerg spre el, să-i strîng în brațe,

Să-i dăruiesc... dar nu mai e nici unul...

Și-o lacrimă mi-alunecă pe față...





Cronicarii


Cînd mă cuprinde dor adînc de țară

Și n-am pe nimeni să-mi potoale dorul,

Iau cartea unde curge sfînt izvorul

De-nțelepciune și tărie rară...

Citesc, iar gîndu-mi își întoarce zborul

Spre vremi de bărbăție legendară,

De greu război și de robie-amară ;

Și sufer, și mă bucur cu poporul.

Îmi cîntă jalnic rostul nestatornic

Al tuturor măririlor din lume

Miron Costin, vestitul mare vornic ;

Boier de țară, bunul Ion Niculce,

Oftînd, strecoară printre lacrimi glume

Din zile vechi, și-n grai nespus de dulce !





Boierii


Azi Curtea Veche e ruină goală...

În cimitir zac negre cruci crăpate,

Cu slove-adînci, chirilice, săpate,

Doar vîntul nopții-n ierburi dă răscoală !

Cînd însă-n turlă ceasul tainei bate,

De prin morminte umbre mari se scoală !

În șoapte, pe furiș, vin toate-n sală

Și țin divan subt bolțile surpate.

Boieri bătrîni de-acuma două veacuri,

Ei pun la cale treburile țării ;

Vor să trimită cărți de jalbă Porții...

Din răsărit, prin albele cerdacuri,

În casa unde tăinuiesc boierii

Crai-nou pătrunde ca un sol al morții...





Răzmirița


Frînturi de oaste-aleargă pe-apucate.

Ard satele... Departe se năzare

Un greu convoi cu strigăt de pierzare

Prin pîlcuri lungi de praf întunecate.

Catîri cu saci de bani, întregi bazare

De-arginturi, scule, repede-ncărcate,

Chervane vechi, căruțe cu bucate

Se duc spre munți și curg mereu din zare.

Sînt mari averi domnești, strînsoarea, rodul

Atîtor lacrimi și sudori cumplite —

Se zguduie pe stîlpii șubrezi podul...

Străinătatea lacomă le-nghite...

Năuc se uită-n urma lor norodul —

Plîng la răspîntii mame despletite !





Lăutarul


Vestit era odată lăutarul !

La zile mari, bătrîna-i alăută

De cîte ori uc galbeni fu umplută

Și-n loc de vin cu aur plin paharul.

N-a fost o nuntă fără el făcută :

Îl prețuia vlădica și plugarul...

Azi n-a rămas pe fund decît amarul, —

Trist și-amintește gloria trecută...

Uitată doarme-a doinelor comoară

De-un sfert de veac, în vechea lui vioară

Ce-a desfătat o lume-n tinerețe !...

Să-ți povesteasc el ce mari ospețe,

Ce mîndre nunți, ce luminate fețe

Văzură ochii săi odinioară...





Haiducul


Ușoare neguri cresc din porumbiște

Și arde viu luceafăru-n tărie...

Izvoarele în liniștea pustie

Își tînguie eterna lor restriște.

Dar brazii stau încremeniți ca niște

Oșteni în șir, visînd o bătălie...

Un vînt ușor și somnoros adie

Și-n codru prinde frunza să se miște...

Mierloiul sprinten șuieră o clipă ;

Un sturz ștrengar îngîn-o turturică ;

Vestind noroc, departe cîntă cucul...

Ce mîndră sărbătoare se-nfiripă !

Doinind din frunză vesel, pe potică,

Se duce-n sus, prin aluniș, haiducul ..





Secerișul


Cîmpiile țin astăzi sărbătoare !

Prin holde coapte, fetele grăbite

Înoată pîn'la brîu, împodobite

Cu roșu mac și vinete cicoare...

Huiește secera fulgerătoare...

Bat mii de raze-n fețe dogorite.

Ușor se-nclină spicele-aurite,

Cad snopii-n șir... Cîntați, secerătoare !

Se clatină, lung țipă subt povară

Căruțele pe drumul alb de țară ;

Pocnind din bice, hăulesc flăcăii.

Apusul joacă într-un potop de pară :

Se duce craiul zilelor de vară

Spre alte lumi, departe-n fundul văii...





Farniente


Pe luncă sună coasa ; jos, pe vale,

Copii fac larmă, rîd, se iau la trîntă :

Pe creangă vesel un florinte-mi cîntă...

Ce dulce-i glasul ciripirii sale !

Din popușoi un iepur sare-n cale :

Seninul zilei oare nu-l încîntă ?

Un foșnet lin de frunze-l înspăimîntă

Și fuge — parcă cerul se prăvale !...

Albine fierb ; lăcuste, greieri saltă ;

Țînțari se bat ; fug fluturi albi departe...

Bondarul singur zice ca din carte...

Eu însă zac pierdut în iarba-naltă,

Privind, cu ochii beți de poezie,

A cerului albastră-mpărăție !





În parc


Ieri am găsit pe banca solitară

Din parc un biet mănunchi de flori trecute...

Sărmane flori ! Ce mîini necunoscute

V-au strîns la piept și-apoi vă aruncară ?

La ce-ntîlnire mărturii tăcute

Mi-ați fost ? Ce ochi cuminți ori plini de pară,

Privind la voi cu drag, se bucurară

Și v-au uitat apoi așa de iute ?...

Săltau atîția fluturi pe cîmpie

Cînd străluceați în roua dimineții...

Ce v-ați făcut mireasma timpurie ?...

Ce triste-mi stați acuma, și zdrobite !

Nu vreau să plîng... O clipă-i visul vieții...

Flori veștede, flori moarte, flori iubite !...





În atelier


Îți mai aduci aminte tu, iubite,

De-acele vremi ?... Ce repede zburară

În larma din cetatea legendară

A Luvrului cu ziduri înnegrite !

Plecați de mult din depărtata țară

Străini de goana vieții felurite,

Ah ! Cîte vise-albastre și-aurite

Ne făuream din fumul de țigară...

Giganticul Paris urla departe...

Eu — răsfoiam pe canapea vreo carte ;

Tu — zugrăveai povești orientale...

Iar cînd amurgu-și împînzea misterul,

Umplînd cu joc de umbre-atelierul,

Grăiam încet de vremi patriarhale...





De urît


Aici sunt flori. S-or veșteji și-aceste,

Cum alte multe-n șir se veștejiră...

Aceasta-i scrisa florilor : resfiră

Miresme dulci, și mor fără de veste.

Voi mă-ntrebați — și vorba nu mă miră —

Mănunchiul mîndru pentru cine este ?

Iubesc o Viorică din poveste,

Și ei îi cumpăr flori și-i zic din liră.

Visez, în ceasuri de melancolie,

Că vine-ncet, ș-așază lîngă mine,

Șoptindu-mi basme, cîntece, secrete...

Știu bine eu că e o nebunie,

Și tot aștept, și dînsa nu mai vine...

Mi-alung urîtul făurind sonete...





Un cîntec


Aud un cîntec. Vine de departe,

Adus de vîntul serii, și mă cheamă...

Nu-i plîns de fluier, nu-i suspin de-aramă,

Nici glas de om... E dincolo de moarte...

Sunt alte lumi de care nu-mi dau samă,

Viază-n noi, trăiesc în altă parte ?

Ah, nu-s iluzii, nu-s păreri deșarte !

E doina ta cea dulce, dulce mamă !...

E vocea ta... Mă strigă cîteodată

De sus, de-acolo unde nu-i durere

Și unde toți ne-om întîlni odată...

— De ce se zbate pieptu-mi cu putere ?...

Vai, ce-ntuneric s-a făcut deodată

În jurul meu, — ce groaznică tăcere !





Poezia


Te văd trecînd... Dar nu mai porți brățară,

Nici diadem, nici straie orbitoare...

Ci tristă-n șalul vechi de cerșetoare,

Averea ta întreagă e-o ghitară.

Războinici mari pe vremuri te-nălțară,

Tu le-mpleteai cununi nepieritoare ;

În veacul nostru cine-ți smulge-o floare ?

Gonită rătăcești din țară-n țară...

Pe drumuri, în surghiun, te-apucă sara ;

Dormi prin ruini, drept căpătîi — ghitara,

Iar ziua cînți în uși de cafenele...

Aprinzi în muritori simțiri rebele,

Tu, care-i desfătai cu ambrozie,

Sărmană, urgisită Poezie !...





Toamnă


Te uită, frunza pică irosită,

Și vîntul geme prohodind departe !

Puțină vreme încă ne desparte

De iarna tristă, prea curînd sosită !...

Ca un palat pustiu, cu geamuri sparte,

Pădurea noastră tace părăsită :

Eu singur cînt cu vocea obosită

Și trec prin încăperile-i deșarte...

S-au dus privighetorile măiestre ;

Pustiu e cuibul blîndei turturele...

Ah, unde-i șuierul mierliței sure !

Pierdut din stolul mîndrei lor orchestre,

Ce trist răsună cînturile mele

În liniștea adîncă din pădure...





