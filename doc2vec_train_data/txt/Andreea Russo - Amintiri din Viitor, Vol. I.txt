Copyright


Editor: Ion Bargan

Redactor: Lucia Țurcanu

Foto copertă: Alex Iordache

Design copertă: Ina Moroșanu

© Andreea Russo

© Editura Bestseller

Descriere CIP a Camerei Naționale a Cărții

Amintiri din viitor / Andreea Russo. – Chișinău: Editura Bestseller, 2016.

Vol. 1. – 2015. – 136 p. – 978-9975-3143-0-5 (eBook ePub)





Dedicație


În memoria lui VladiMir Proca.

Mereu în amintirile mele





Cuvânt-înainte


Andreea Russo debutează în literatură cu o utopie, un lucru mai rar la noi. O utopie în care personajul principal, Mir, îşi cunoaşte viitorul şi asta îi schimbă întreaga viaţă. Ceea ce ştie e ca o oglindă pentru ceea ce trăieşte. Dar, cu toate că este un vizionar şi se poate plimba prin viitorul său, nu-şi foloseşte ştiinţa şi arta în scopuri malefice şi diabolice. Nu încearcă să-i subjuge, să-i îngenuncheze şi să-i domine pe ceilalţi, iar utopia Andreei nu se transofrmă într-o distopie. Mir nu devine un mic demon. E un personaj luminos, pentru care bucuria de-a trăi în prezent nu şi-a pierdut valoarea. Chiar dacă ştie ce va fi peste ani, acesta nu se uită la apropiaţii săi de sus.

Utopia Andreei Russo mai e şi un roman despre copilărie şi adolescenţă. Adică e un roman al formării, un Bildungsroman.

Utopia Andreei Russo este bine structurată, bine închegată şi bine scrisă. După ce am citit-o, mi-am dat seama că Andreea Russo este o scriitoare foarte promiţătoare, cu un mare viitor în faţă. Din viitor este şi această carte a ei. Chiar dacă nu am capacităţile lui Mir, sunt sigur că, în timp, Andreea se va impune ca scriitoare şi va deveni o voce importantă.



Dumitru Crudu

prozator, poet și dramaturg





Definiția normalității


Totul în viața lui părea normal. Cu excepția lui. E complicat să ai şapte ani și toți din jur să discute despre anormalitatea ta. Te întrebi: „Ce înseamnă să fii normal?”. A căutat mult timp răspunsul, mulți copii ar fi renunţat după două ore, el nu s-a dat bătut nici după douăzeci de ani. Își respecta întrebarea, pentru că se respecta pe sine, nu putea renunţa la el însuși. Teoria pe care a dedus-o la vârsta de şapte ani e foarte simplă: „Dacă eu sunt anormal, iar normalul e același anormal, însă total invers, rezultă că răspunsul îl găsesc chiar în mine, mai exact, în ceea ce îmi lipsește”. Examinându-şi corpul şi comparându-l cu ale celor din jur, a constatat că fizic este normal. Îl tachina zilnic pe domnul Donald, majordomul casei, cu întrebări:

— Domnule Donald, fiți amabil, ce culoare are cerul?

— Albastru, domnişorule.

— Iar nucul de lângă lac ce culoare are?

— Verde, domnişorule.

— Bine, atunci fiți amabil şi-mi spuneţi, ce formă are mingea?

— Sferică, domnişorule.

— Dar fața unui cub ce formă are, domnule Donald?

— Pătrată. Dar, domnişorule, de unde cunoașteti dumneavoastră geometria?

— Cum de unde? Am să o studiez când am să împlinesc opt ani, domnul Frank mă va învăța.

— Cine e domnul Frank?

— Dascălul meu. Peste trei luni are să vină să mă învețe o mulțime de lucruri pe care deja le cunosc.

— Domnişorule, de unde cunoașteți că anume acest domn vă va fi dascăl?

— Cum de unde? Din viitor.

Domnul Donald i-a zâmbit înspăimântat și a plecat mormăind sub nas: „E anormal copilul ăsta”.

Înţelegând că percepe formele și culorile ca orice om normal, a răsuflat ușurat, și-a zis că nu e într-atât de gravă anormalitatea lui. În fine, spre binele său, nu-şi putea da seama cât de dramatică putea să fie aceasta.

Peste trei luni, domnul Frank le păși pragul casei. Mir știa exact ora la care va veni dascălul. Toată dimineața a tot umblat prin casă.

— Mamă, la ora 9 și 27 de minute va sosi domnul Frank, te rog să fii pregătită pentru a-l întâmpina.

— Mir, domnul Frank a zis că va veni la ora 10.

— Mult stimată Mamă, la ora 9 și 27 de minute vă aștept în fața ușii de la intrare.

A bătut cu piciorul în podea, s-a întors la 180 de grade și a pășit cu capul ridicat. Se simțea matur. Îndrăzneala lui și încrederea în sine erau admirate de toți, iar lui îi plăcea să fie admirat.

La ora 9 și 26 de minute Mir stătea în pragul casei cu o ținută dreaptă și o față serioasă. Își aștepta dascălul. Mir știa cine vine la el. Domnul Frank nu știa la cine vine. Zgomotul automobilului l-a făcut nespus de mândru: iar a avut dreptate, iar doamna Mev încă nu coborâse.

Din automobil s-a arătat un domn de aproape 60 de ani, de statură mijlocie, chel, cu o față plină de riduri.

— Bine ați venit, domnule Frank, vă așteptam cu nerăbdare.

— Bine v-am găsit, domnişorule.

— Domnule Frank, îmi cer iertare, credeam că veți veni la ora 10.

— Mamă, doar ți-am zis că va sosi la 9 și 27 de minute, mereu îmi ignori cuvintele.

— Nu vă faceți griji, doamnă Mev.

Domnul Frank avea multe întrebări referitor la comportamentul bizar al lui Mir, însă a ştiut întotdeauna să nu-și afișeze gândurile.





Nu știi că știu


În acea zi Mir îl aștepta pe domnul Frank în bibliotecă. Ştia când are să intre pe ușă, dar chiar şi știutorii sunt nerăbdători. Dintre toate amintirile sale din viitor, dialogul acesta îi era cel mai drag, și ardea de nerăbdare să-l trăiască, nu doar să și-l amintească:

— Bună ziua, domnişorule, să înțeleg că m-ați așteptat.

— Bună ziua, domnule Frank, să înțeleg că m-ați căutat?

— De ce credeți că v-am căutat?

— Din motiv că m-ați găsit.

— Domnişorule, sunteți un copil inteligent.

— Îndrăznesc să vă corectez, sunt un copil anormal!

— Sunteți sigur că sunteți anormal?

— Nu. Eu mă consider normal.

— Atunci de ce utilizați adjectivul respectiv pentru a vă caracteriza?

— Pentru că toți fac aşa.

— Și de când cuvintele celor din jur vă afectează atât de tare?

— De azi nu mă mai afectează.

Domnul Frank zâmbi. Se apropie de geam și privi îngândurat afară, Mir îl înțelegea, probabil nu e ușor să asimilezi un dialog proaspăt.

— Domnişorule, poate doriți să facem o plimbare până la lac?

— Nu sunt împotrivă, doar că în curând va începe să plouă.

— Straniu, cerul e senin.

— Domnule Frank, în ziua de azi și cerul e fățarnic.

Au ajuns în tăcere la lac, s-au aşezat pe o bancă. Domnul Frank admira natura, Mir simțea că domnul Frank nu știe cum să reia dialogul, de aceea l-a îndemnat el:

— Povestiți, domnule Frank.

— Ce să povestesc?

— Istorioara despre băiatul care știe, dar nu știe că știe.

— De unde știți despre istorioara asta?

— Domnule Frank, eu știu, dar dumneavoastră nu știți că eu știu.

— Mi-e greu să înțeleg.

— Nimic în lumea asta nu e greu de înțeles.

— De mult nu m-am simțit elev.

— În cazul nostru, relația dascăl-elev va exista doar pentru cei din jur. Noi suntem prieteni.

Domnul Frank rămase nedumerit. Răsuflă adânc și tăcu. Nu ai ce să răspunzi când nu știi răspunsul, iar dascălul prefera să tacă decât să umple golul cu nimicuri.

Imediat ce căzu prima picătură de ploaie pe apa lacului, pe fața lui Mir se contură un zâmbet triumfător. Pentru el, totul era un joc, prezicerea unor banalități era divină, reușea să șocheze oamenii prin exactitate, iar Mir se amuza pe seama nedumeririi lor.

— Domnişorule, cu dumneavoastră e imposibil să te plictisești.

— Știu.

— Eu știu că știți.





Un dialog presupus


— Domnule Frank, nu mai pot să amân această discuție, sunt sigură că aveți să-mi puneţi o mulțime de întrebări.

— Aveți dreptate, doamnă Mev, presupun că am nevoie de unele explicații.

— Mir e un băiat isteț și neobișnuit. Din primul an a băgat spaima în noi, avea doar şapte luni când a început să vorbească. Şi nu rostea doar silabe sau cuvinte scurte, ci propoziții întregi. Am rămas fără inimă când a arătat cu degetul spre oglindă și a zis că a doua zi aceasta se va sparge, lucru care s-a şi întâmplat. La patru ani, a prezis moartea câinelui nostru. Până azi mă trec fiori. Domnule Frank, eu mă tem de propriul fiu.

— Dar, doamnă, nu cred că e cazul să vă fie frică de el, deși chiar are tendința să-i șocheze pe cei din jur. Cred că pentru el e doar o joacă, fiindu-i străine dramele acestei lumi.

— Sunt confuză, nu îndrăznesc să-l înscriu la școală, dar nici să-l lipsesc de studiile universitare nu ar fi corect. Trebuie pregătit pentru viață, iar de una singură nu sunt în stare să fac acest lucru, de aceea am apelat la dumneavoastră.

— Îndrăznesc să întreb dacă nu tocmai domnişorul a fost cel care a insistat să-i fiu dascăl?

— Așa a fost.

— Copilul trebuie ajutat, probabil e mai speriat decât noi toți.

— Să înțeleg că sunteti de acord să vă ocupaţi de el?

— Da, sunt de acord.





Domnul Frank


Copilăria şi adolescenţa lui Mir sunt marcate de prezența domnului Frank.

Mir învăța de la el mereu. Chiar și în timpul unei simple plimbări, domnul Frank reușea să-l învețe ceva. Acesta îl îndemna pe Mir nu doar să privească natura, ci și să o vadă: „Învață-te să vezi lumea din jur, căci doar așa vei reuși să înțelegi cum arată viața. Oamenii sunt într-atât de egoiști, încât se privesc doar pe ei. Niciodată nu ascultă, doar așteaptă ca interlocutorul să-și sfârşească gândul, pentru a se exprima ei. Vorbesc despre ceea ce îi interesează doar pe ei. Am ajuns într-o lume paradoxală, o lume în care, în pofida faptului că putem auzi, vedea și vorbi, suntem surzi, orbi și muți”.

L-a învățat că oamenii ajunși undeva te ajută mai puțin decât oamenii simpli:

— Acolo, sus, în vârful muntelui e mai rece, dacă vrei să ajungi în vârf, niciodată nu aştepta că cineva îți va întinde mâna, mai curând vei fi împins înapoi.

— Dar de ce?

— În vârf e puțin spațiu, nimeni nu vrea să-și cedeze locul și să cadă.

După asemenea cuvinte, Mir medita zile întregi în tăcere. Medita mereu la viață, iar aceste gânduri se transformau în dialoguri pline de emoții:

— Domnule Frank, uneori, când am câte o amintire din viitor și mă văd matur, observ în oglindă un chip trist. Nu înțeleg din ce motiv, pe an ce trece, chipul meu din oglindă devine din ce în ce mai trist. Am unsprezece ani și mă tem cumplit de viață, de maturitate. Privesc fața dumneavoastră. Harta ridurilor de pe ea are forma tristeții. Oare acesta e prețul pe care îl plătește omul? Jertfește un chip frumos pentru a căpăta înțelepciune? Un copil e frumos şi naiv, un bătrân e urât și înțelept. E tristă soarta mea, domnule Frank. Dacă un om normal, ajuns bătrân, își poate aminti de el copil, eu sunt lipsit de această fericire. Sunt lipsit de trecut.

— Copile scump, pui întrebări greșite. O întrebare corectă ar suna astfel: „Ce trebuie să fac pentru a evita amărăciunea de pe chipul meu?”. E o întrebare pe care ajungi să ți-o pui prea târziu, căci omul are tendința să se obişnuiască și cu cea mai insuportabilă durere.

— Viața o înțelegi doar după ce o trăiești, la fel cum ai urca un munte, înțelegi cum e să ajungi în vârf doar după ce ai parcurs traseul.

— Corect.

— Soarta tragică e atât de familiară pentru o bună parte din oameni, pentru că cei ajunși în vârf nu-i ajută pe cei de jos?

— Înălțimea vârfului e diferită pentru fiecare, traseul e diferit, dar și noi, oamenii, suntem diferiți. Această diferență ne face într-atât de asemănători, încât trăim aceeași soartă tragică.

— Nu înțeleg nimic.

— Adesea cel mai bun răspuns e neînțelegerea.





Jocul preferat


Mir a fost un copil apatic. Era plictisit de propria viață. Refugiul său erau amintirile din viitor, cu care a învățat să se joace iscusit. Închidea ochii și își amintea în detalii aceeași zi din calendar doar că peste un an. După care se întreba cum au evoluat lucrurile de s-au produs asemenea schimbări radicale în viață. Pentru a juca cinstit, refuza să-și amintească anul care urma. Desigur, îi era greu să renunţe la amintiri. Omul nu e în stare să-și șteargă trecutul, iar Mir, om fiind, nu era în stare să-și ignore viitorul. Consecințele acestui joc erau cumplite, dar jocul reușea să îl apere de plictiseală.

Acest joc l-a învățat că viața nu e într-atât de scurtă după cum strigă toți pe la colțuri, aceasta are puterea de a schimba radical omul cu ajutorul unui simplu moment, care poate dura doar şapte minute.

Mir se simţea diferit, străin, aşa cum erau, de altfel, şi toți cei din jur. Urmărea smerit cum principiile ajung praf și cenușă, cum acel „niciodată” devine „zilnic”. Prietenii ajung dușmani, dușmanii prieteni, dar cel mai tare îl durea când descoperea dispariția unor sentimente puternice, care păreau veșnice.

Compara viața cu o odaie formată din patru pereți, lipsită de geamuri și ușă. O odaie goală, în care mereu aceiași pereți își schimbă locul, fără a modifica peisajul în ansamblu. Astfel realiză că și ochii te mint în lumea dată.

Partea bună a acestui joc e faptul că Mir a învățat să prețuiască prezentul, singurul moment în care suntem în stare să fim stăpâni pe propriul destin.





Ziua neagră


Relația dintre Mir și noapte a însemnat întotdeauna detestare reciprocă. Toată ura din el era îndreptată asupra nopții. Pe an ce trecea, insomniile-i deveneau din ce în ce mai frecvente, totul se explica prin faptul că îi era frică de dimineți. Această fobie a sa putea fi descrisă printr-un singur cuvânt – „dimineața”.

De fiece dată când se trezea, nu știa cine este, unde se află, nu sesiza viața, asemenea unui copil căruia nu i s-a oferit posibilitate de a descoperi treptat lumea. Noaptea era ca un pântece de femeie din care ieșea spre dimineață, iar dimineața aducea viața dăruită de noapte.

Deschidea ochii și scotea sunete ca un copil care abia a văzut lumina zilei, descoperea culori ce îl înspăimântau, forme care se mișcau și sunete care atacau. Dădea din mâini și picioare pentru a se apăra, urla ca un om sfâşiat de fiare, și doar atunci când cineva îl îmbrăţişa, simțind apărare și siguranță, se calma.

În fiecare dimineață, scenariul se repeta. Pentru a se restabili și a reveni la normal, avea nevoie de câteva ore. Învăța să meargă, să vorbească, să audă, să gândească... Să trăiască zi de zi, dimineață de dimineață. Secvențele din viitor îl înnebuneau, el neînțelegând de ce în oglindă arăta ca copil, iar în amintiri se vedea un bărbat matur.

Până să apară domnul Frank, dădaca lui, doamna Tess, trecea împreună cu el prin acest infern. Aceasta avea răbdare îndeajuns cu acel copil abia apărut pe lume. Mir nutrea o iubire enormă față de ea, considerând-o adevărata lui mamă, căci ea era cea pe care o găsea în fiecare dimineață alături, cea care, printr-o mângâiere, reușea să-l apere de propria neștire.

Coșmarul nu se oprea aici. Erau dimineți în care era incapabil să însușească ceva, dimineți care îl blocau într-un prezent într-atât de străin, încât dorea să nu mai simtă nimic. Ziua neagră, așa numea Mir astfel de zile. Zile în care era lipsit de orice amintire, lipsit de trecut și de viitor. Un tunel negru, pe care traversându-l nu depista nimic în afară de un negru infinit. Era o simplă bucată de carne ce tremura și plângea continuu, iar în loc de sânge prin venele sale curgea groază...

Într-un moment, doamna Mev nu mai suportă aceste scene şi-l trimise pe Mir, împreună cu domnul Frank și doamna Tess, să locuiască în casa din pădure. Anii cei mai frumoși din viața lui au fost trăiți acolo. Anume atunci, Mir a înțeles că din cea mai cumplită durere se naște divinul.





Căsuța din pădure


Avea unsprezece ani când s-a mutat în căsuța din pădure. Era mijloc de primăvară. Natura bucura ochiul, iar el știa că timp de șase ani acel loc îi va fi casă. Era mulțumit de viață. Îi plăcea că locuiește împreună cu oamenii care îl înțelegeau perfect.

La vreo șase kilometri depărtare de casă era un lac imens. Pe malul acestui lac s-au născut multe dialoguri dintre Mir și domnul Frank. Prin apropiere nu erau alte case, iar pădurea părea ca din povești. Cărările se pierdeau sub iarba verde, copacii se înălțau spre cer, iar liniștea te adormea.

Casa era spațioasă, cu o bibliotecă imensă în care Mir prefera să se piardă ore întregi. Aceasta avea ferestre mari și pereți albi. Nu era o casă luxoasă precum cea a mamei sale, însă era foarte comodă și familiară. Anume aici, Mir a cunoscut adevăratul sens al cuvântului familie.

— Mir, vino să mâncăm.

— Da, mamă, vin.

— Cum m-ai numit? a întrebat uimită doamna Tess.

— Mamă.

— Mir, dar eu nu sunt mama ta.

— Pentru a fi mama unui copil nu e suficient să-l naști.

Doamna Tess nu i-a răspuns nimic, dar avea ochii plini de lacrimi. De atunci, Mir a numit-o mamă.





La lac


Scopul urmărit de domnul Frank era să-l pregătească pe Mir nu atât pentru universitate, cât pentru a supraviețui printre oameni. Trebuia să nu mai rostească frazele sale prezicătoare, să nu uite nicio clipă cine este, să ţină piept dimineților și zilelor negre. Domnul Frank a folosit metode drastice pentru a-şi atinge acest scop. Prima lui decizie a fost să-i interzică doamnei Tess să stea cu Mir dimineața. Aşadar, Mir rămânea singur față în față cu infernul. Adesea suferinţa lui era atât de mare, încât fugea prin pădure și țipa, cădea pe jos, speriindu-se de o simplă frunză. Apoi, odată cu apariția unor amintiri din viitor, se calma și începea să desluşească lucrurile. Peste ceva timp, seara, înainte de culcare, Mir începu să se lege de pat, iar pe tavan îşi scrise cu litere mari: „Caută răspuns în amintiri”. Când se trezea țipând, stăpânit de frică, fraza nu avea niciun efect. Dar omul, în cele din urmă, obosește și se calmează, apoi creierul, involuntar, îşi începe munca. A avut nevoie de patru ani de infern până a învățat să se trezească normal. Totul se datorează deprinderii, pur și simplu s-a obişnuit să vadă aceeași frază, același tavan, același corp legat de pat.

Următorul pas pe care l-a făcut domnul Frank a fost şi mai teribil. Acesta îl ducea pe Mir la lac, unde îl urca într-o barcă mică și lăsa barca la mijlocul lacului. Fără vâsle, mâncare sau apă.

— Domnule Frank, ce faceți?

— Te învăț să supravețuiești.

— Nu e o metodă rațională!

— Crezi tu?

— Sunt sigur. Dumneavoastră știți că eu nu pot înota?!

— Știu.

— Atunci...?

— Învață-te să te descurci singur. Sau crezi că toata viața eu și doamna Tess te vom dădăci? Să-ți dezvălui un secret, nimeni nu are nevoie de tine, nimeni niciodată nu te va ajuta, și singurul om pe care te poți baza ești chiar tu. Mi-ai zis că vrei să trăiești ca orice om normal și să duci o viață normală, păi, primește această viață normală, iar în caz că nu-ţi convine ceva, fii bun și leagă-ți o piatră de gât și du-te dracului!

De la barcă până la mal erau vreo 80 de metri. Era ireal să ajungă fără vâsle. S-a încăpățânat. A stat zile întregi fără să miște un deget. A suportat ploaia, vântul și soarele. Îi venea să urle, se revolta împotriva acestui adevăr, credea că e o exagerare, că lumea nu poate fi într-atât de dură, dar nimeni nu venea să îl ajute. Seară de seară, era luat acasă după o zi petrecută în gol. Într-un moment, în timp ce doamna Tess aranja masa, Mir o întrebă:

— De ce nu vii să mă ajuți? Sau chiar nu îți pasă de mine?

— Nu am cum să te ajut.

— Cum adică nu ai cum? Ce-i cu prostiile astea?

— Domnul Frank se opune morțiș, iar eu sunt fără putere în fața lui.

Auzind asemenea vorbe, Mir a înţeles că într-adevăr nu va fi ajutat de nimeni. A doua zi, a urcat smerit în barcă, dar în cap avea un plan. Era naivă ideea de a încerca să înoate 80 de metri, să ia pe furiş nişte vâsle, și nici vestă de salvare nu avea.

În acea noapte nu a închis un ochi, a fugit până la lac și a început să studieze barca domnului Frank. A desfăcut motorul, căci barca domnului Frank era cu mult mai avansată decât a lui, apoi a făcut așa încât motorul să reziste cel mult 5 metri. În dimineața următoare, la 5 metri depărtare de mal, barca s-a oprit. Domnul Frank a tot încercat să repare motorul, dar nu a reuşit. Mir nu a rostit un cuvânt, i-a zâmbit și a sărit din barcă, înotând cei 5 metri până la mal. Domnului Frank nu știa să înoate și din acest motiv deja el era cel care stătea fără ajutor în barcă. La mal, Mir a așteptat șase ore, apoi a luat vâslele și barca și a înotat până la el:

— În lume există oameni care vor sări în ajutor, care vor face ceva de dragul altui om. Sunt de acord cu ideea că întotdeauna trebuie să ne bazăm doar pe noi, dar uneori suntem incapabili să ne ajutăm, căci nu în zadar trăim într-o societate umană.

Rostind aceste cuvinte, Mir a întins o mână către domnul Frank și au pornit împreună spre mal.





Portretul morții


Visele lui Mir erau compuse din secvenţe de amintiri, dialoguri, oameni, străzi, priviri din viitor. Avea vise bune, dar și coșmaruri, mai era ceva normal în el totuși. Unul din acele coșmaruri arăta astfel:

Se afla într-un labirint împreuna cu doamna Tess, el știa unde e ieșirea, ea nu. La un moment dat, doamna Tess a dispărut, iar Mir a tot căutat-o ca un nebun prin toate colțurile. A gasit-o în fața unei uși albe, stătea cu faţa tristă şi se uita la uşă. Mir s-a apropiat și a luat-o de mână:

— Mamă, să mergem, eu știu unde e ieșirea.

— Mir, eu tot știu unde e ieșirea, însă ieşirile din acest labirint sunt diferite pentru noi.

Doamna Tess îl sărută pe frunte și ieşi pe ușă.

Doamna Tess mai avea de trăit nouă zile. Atunci, la şaisprezece ani, Mir avea senzaţia că este un nimic, că nu este în stare să schimbe viitorul, în pofida faptului că îl cunoaște. Fugea departe în pădure și urla de durere, nu știa cum să procedeze, cum să o privească, cum să o anunțe, să o ajute. Ciudat, dar ea știa, simțea. Mir vedea asta în ochii ei, și ea știa că el știe, vedea asta în ochii lui. Tăceau ambii, astfel acceptând soarta.

— Mir?

— Da, mamă.

— Tu știi care e locul meu preferat din pădure?

— Care?

— Poiana cu viorele.

— Am înțeles, mamă.

— Te iubesc, fiule.

Au îngropat-o în poiana cu viorele.





Rămas-bun


După șase ani de viață în pădure, sosise timpul pentru o viață printre oameni. Fusesem acceptat la universitate, unde urma să studiez matematica aplicată. Îmi făceam bagajele. Melancolia invadase casa. Îmi era trist că plec, și îmi era frică de viitor. Chiar și eu mă temeam de el, deci noi nu ne temem de ce are să se întâmple, ci de ce vom simți când aceasta se va întâmpla.

În acea zi, domnul Frank era mai tăcut ca oricând. Logic, ce avea să-mi spună? Când a venit automobilul să mă ia, domnul Frank a rostit o singură frază:

— Mir, niciodată nu am întâlnit un copil mai normal decât tine.

M-a îmbrățișat și mi-a dăruit şapte carnete în care erau descrise, pas cu pas, toate acțiunile mele din ultimii ani. Pe fiecare carnet era scris acelaşi titlu: Amintiri din Viitor. Am plecat cu sufletul împăcat, știam că domnul Frank va trăi încă mult timp, căci va fi prezent la înmormântarea mea.





E greu să fii ca toți


Roțile se atingeau de asfalt, iar eu mă apropiam de realitate. Sălbăticia rămăsese în acel trecut pentru care eu eram dușman. Priveam în jur și îmi aminteam de viitor, simțind diferența enormă dintre realitate și amintire. Mă gândeam că prezentul e un dar pin, în pofida faptului că, spre deosebire de amintire, e muritor.

Sincer? Doream să fug din acea lume străină mie. Recunosc, îmi era frică, după atâția ani de învățătură, mă temeam că voi pica cel mai important examen din viața mea, examenul la normalitate, examenul la disciplina „un om ca toți alții”. Realizam că această lume nu are să mă accepte așa cum sunt. Doare enorm ideea că vei fi respins doar din motiv că așa ești tu, un om diferit.

Urma să locuiesc cu alți doi băieți, Andrew și Mark, într-o casă mică. Nu a fost zi în care să nu mă tem de ei, de fapt ca de orice om normal. Atitudinea umană e în stare să distrugă cel mai puternic suflet, iar eu mă consideram un suflet puternic. Îmi calculam orice mișcare, îmi controlam gesturile, dar cel mai complicat era să cântăresc cuvintele ce urma să le rostesc, motiv pentru care aveam probleme de exprimare, interlocutorul era nevoit să aștepte câteva minute până auzea răspunsul meu.

Motivam acest defect printr-o traumă din copilărie, când de fapt acesta apăruse odată cu nașterea mea, de parcă fost semnat un pact.

Am ieşit din automobilul negru. Mă aflam în faţa unei case simple. Am stat aşa jumătate de oră, fără să mă mișc. Nu știu de ce. Doar simțeam că am nevoie să fiu spectator, nu actor.

— Amice, tu ești Mir?

Vocea din spatele meu îi aparținea lui Andrew.

— Da, eu sunt.

— De ce nu intri?

— Trebuie?

Acesta mă privea perplex, însă Andrew mereu a fost un om isteț, dar și înțelept. A devenit între timp unul dintre puținii pe care îi admiram, de la care învățam viața.

— Trebuie?! Nu, categoric. E în fața ta un drum și poţi să alegi: mergi pe el sau nu. Atât. E viața ta. O trăiești cum vrei tu. Există doar o singură problemă, societatea, care vrea ca tu să pășești anume pe acest drum. E problema ta dacă ești un cetățean ascultător!

Nu a mai zis nimic și a intrat în casă. M-am pornit după el, ca tras de un magnet.

— Deci ai ales să intri?!

— Sunt doar un cetățean ascultător care trăiește conform sistemului.





Ca la început


Începuturile sunt frumoase? Ba nu, sunt grele! Diminețile rămăseseră la fel de insuportabile și zilele negre nu dispăruseră din viața mea. Deși ştiam să le țin sub control, mereu mă sufoca gândul că aceștia doi mă vor trimite la casa de nebuni. Spre norocul meu, locuiam singur în cameră și, în caz de ceva, puteam să le spun că am avut un coșmar sau că mă doare enorm capul. Trăiam într-o minciună continuă, ceea ce mă făcea să mă simt penibil, pentru că de fiecare dată când mințeam un om, mă mințeam pe mine, îmi trădam propria onoare.

La universitate era ușor, cel mai probabil din motiv că îmi plăcea. Zilnic eram prezent și la orele de literatură, eram interesat de cărțile autobiografice sau biografice, speram că undeva, cândva voi descoperi un om asemenea mie. O anormalitate care, prin simplul fapt că e prezentă și la alt om, să mă definească drept om normal. Eram atent la detalii, căutam prin biblioteci răspunsuri, însă rezultatul lipsea. De fapt, pe cine încercam să mint? Eu știam că nici nu are de unde să fie. Amintiri din viitor...

În pofida la toate, continuam să merg la orele de literatură, unde, după patru ani, urma să o întâlnesc pe ea.





Andrew


Andrew era prietenul meu cel mai bun. Studia, ca mine, matematica aplicată. Să fiu sincer, îl consideram mai inteligent decât mine. Un tânăr calm, rațional, un viitor om de știință și scriitor. Petrecea mult timp în bibliotecă, unde căuta și el răspunsuri, doar că la întrebările sale.

Viața e un șir de întrebări la care căutăm răspunsuri, iar după aflarea acestora începem să trăim sau murim.

— Salut Mir, de data aceasta a cui biografie o răsfoiești?

— Andrew, încântat să te văd. Biografia lui Nikola Teslade.

— Vrei să devii biograf?

— Nu, nu cred, pur și simplu caut niște răspunsuri.

— Atunci când cauți un răspuns, dar nu-l găsești, e cazul să reformulezi întrebarea, poate e incorectă. O întrebare corectă întotdeauna are și un răspuns.

— Întrebarea e corectă, dar prea complicată (intuiesc că e anormală).

— Pot să-ți urez doar baftă la găsirea răspunsului.

— Mulțumesc. Tu tot cauți niște răspunsuri?

— Da, caut, dar cred că o confirmare, nu un răspuns.

— Confirmare la ce?

— Dacă îți zic, cred că mă vei considera nebun.

— Mie îmi plac nebunii.

Am zâmbit ambii.

— Eu cred că fiecare om trăiește două vieți paralele, una ziua, cea rațională, și alta noaptea, cea spirituală. Visele ne dezvăluie cealaltă viață, cea ascunsă.

— Cealaltă viață?

— Da, cea spirituală. Cea în care noi suntem ceva mai mult decât carne, cea în care cunoaștem răspunsuri, adevăruri, esența. Un om nu poate supraviețui fără somn doar din motiv că e nevoie de el și în cealaltă lume.

Eu nu înțelegeam ce spune Andrew. Sincer. Îmi părea nebun, și mi-am amintit că dacă mi-aș destăinui şi eu secretul, aș arată ca el. Nu puteam să nu-l ascult, să nu pun întrebări, doream să-i înțeleg cuvintele, poate e şi el anormal, poate şi el vede ceva ce nu văd alții? Asemenea mie. Viața e un labirint plin de mister, pe care fiecare îl parcurge individual, cineva se pierde în acel mister, altcineva îl ignoră. O alegere la care toți avem drept egal.

— Cum e cealaltă viață? Din ce este ea formată? Care sunt regulile în ea?

— Cealaltă viață e moartea.

Auzind asta, am înmărmurit. Eram șocat.

— Vrei să zici că timp de 24 de ore noi suntem și vii, și morți? Cum e posibil?

— Totul e posibil. Omul trăiește mai multe vieți, se reîncarnează, însă noi nu putem scăpa de moarte, aceasta e mereu cu noi. La baza universului stă echilibrul.

— Poți să demonstrezi asta?

— Nu, nu pot. E doar o teorie, dar am motivele mele să cred în ea.

— Dacă le vei spune asta oamenilor fără a înainta dovezi, vei fi considerat nebun.

— Omul caută mereu dovezi, dar adevărata credință constă în a crede fără a vedea, fără a auzi. Doar simți, atât.

— Dacă cineva ți-ar zice că își uită trecutul, fiece zi de ieri lipsește din memorie, în schimb viitorul e știut perfect, l-ai crede?

— Ai în vedere că trecutul e uitat, iar viitorul e memorat?

— Da... amintiri din viitor.

— E greu de crezut... Cum ar trăi acel om? Pare imposibil.

— Totuși, crezi?

— Nu, nu cred.

— Eu cred în ceea ce-mi spui fără să cer demonstrații. Tu de ce nu crezi în ceea ce zic eu?

— Din motiv că viaţa unui astfel de om ar fi lipsită de sens. Doar viitorul e cel ce ne frământă pe toți. Trăim pentru viitor, luptăm pentru viitor, amânăm pentru viitor. Un om care deja și-l cunoaște e un om mort.

— Păi, nu ajungem astfel la ideea ta? Un om mort, dar totuși viu.

A tăcut privindu-mă pierdut.

— Nebun să fiu.

— Andrew, tu ai zis că în lume totul e posibil. Nu te limita la teorie și cuvinte, ai nevoie să crezi cu adevărat în imposibil. Numai atunci îl vei descoperi.





Mark


Vreţi să cunoașteți un om care e sincer cu el însuși, astfel fiind sincer cu cei din jur? Vreţi să comunicați cu un om sociabil, amuzant și îndrăzneț? Atunci trebuie să faceți cunoștință cu Mark. În pofida faptului că era neserios în ceea ce ține de studiile universitare, eu îl admiram pe Mark pentru unele calități aparte. Cred că anume despre el e fraza: „Pe om îl face fapta”.

Mark știa că nu e inteligent și nici nu pretindea să arunce vorbe deştepte. Pentru el nu conta aprobarea celor din jur. Ori de câte ori discutam cu Andrew un subiect ce ţinea de materia universitară, Mark era absent. Adesea chiulea de la cursuri, nicio petrecere nu avea loc fără el. În fiecare săptămână era cu o fată nouă. Apropo, toate erau frumoase. Era un tânăr care-și trăia clipa, un aventurier care nu se teme de eșec.

Mark avea să ajungă un om de afaceri cu renume, creând propriul său imperiu. Eu eram la curent cu asta, însă cei din jur nici nu bănuiau. Mulți nu înțelegeau cum a ajuns la universitate, și mai ales cum reușea să treacă examenele.

În viață sunt atâtea aparențe care ne induc în eroare... Păcat că mulți privesc doar aparențele, nu și esența.

Mark îmi era coleg de grupă, deși nu îi aducea nicio plăcere specialitatea respectivă. Repet, era un om sincer, care a recunoscut de la bun început că nu are de gând să înghită ceva ce nu îi este pe plac. E acel caz, frecvent întâlnit, în care părinții joacă un rol decisiv în viața copilului. Faptul că accepți moftul unui om apropiat nu înseamnă că îl şi îndeplineşti. E dificil să renunți la tine.

Atunci când toţi erau la cursuri, Mark sta în diferite localuri din preajmă şi citea cărțile care îl interesau. Urmărea comportamentul clienţilor, preferințele acestora, își făcea notițe, apoi, analizându-le amănunțit, trăgea concluzii. Era un observator bun, care înţelegea după mimica omului tot ce îl interesează pe acesta. Considera că pentru a avea mulți clienți trebuie să înțelegi fiecare persoană în parte, să intri în pielea fiecăruia. Avea o poziție corectă, iar el era conștient de aceasta.

Într-o zi, când am intrat în camera lui, am observat că toți pereții erau numai scheme, odaia era plină de cărți, poze cu diferiţi oameni, iar pe versoul fiecărei fotografii era câte un comentariu. Mai erau multe mape nespus de mari, în care se păstrau istorii ale diferitor companii de succes, interviuri cu oameni de afaceri cu renume. Mark avea un scop. El lupta pentru scopul său, muncea. E imposibil sa obții ceva din senin, fără a depune efort. Mulți s-au mirat când au aflat că acesta devenise un businessman renumit, ajungând la falsa concluzie că nu e nevoie de inteligență pentru a reuși. Adevărul e că Mark a fost de fapt un om inteligent care vedea clar situația, un luptător, o personalitate care îşi dădu seama că pentru a reuși e necesar să înțelegi omul, sa devii tu acel om, transformându-te în el. Nu în zadar în timpul studiilor el era cel care îi încuraja pe toți, optând pentru un mod de gândire pozitiv, căci gândurile se materializează. Era prieten cu mulți oameni, însă puțini erau prieteni cu el. Și prietenia are nevoie de reciprocitate.

Să fii apreciat și condamnat în același timp. E ceva tipic pentru zilele noastre, nu-i aşa?





În așteptare


Răbdarea nu m-a definit niciodată. Cu toate că eram la curent cu fiecare amănunt din viitorul meu, eram nerăbdător ca acel ceva sa se întâmple anume acum.

Crescând și studiindu-mi mai bine viitorul, am observat că acesta are tendința să se schimbe. Nu radical, bineînţeles, multe amănunte se schimbau totuşi. Așa am început să mă tem de propriul viitor, înțelegând că nu mai pot fi sigur pe el. Eu, acel de mâine, m-am format datorită eului de azi, astfel am ajuns să-mi trăiesc mai atent prezentul.

Timp îndelungat am așteptat un om. Pe ea. Doar datorită ei primeam plăcere de la viitor. Din fericire, de oameni nu ai cum să scapi, probabil așa e scris undeva cu sânge, că trebuie să ne ciocnim de persoane concrete. Nu în zadar se zice că ne formăm prin prisma celorlalți, găsind bucăți de noi în alți oameni. Ea nu era o simplă bucată, era ceva mai mult de atât. Mă simțeam normal lângă ea.





Iubire


Cineva mi-a zis odată: „Nu m-am decepționat în iubire. Iubirea e sacră. M-am decepționat în oameni!”

Iubirea există, însă nu e valabilă pentru oameni.

Nu am iubit-o.

Nu mai am ce să adaug la acest capitol.





Ea


Cum să descrii ființa iubită în cuvinte? Pentru mine e imposibil. Oricâtă putere ar avea cuvântul, sentimentul în sine e mereu învingător.

Nu pot să o descriu pe ea, dar pot să mă descriu pe mine în momentele în care am fost alături de ea: un om împlinit, care se bucură de orice amănunt; un om care cunoaște încotro merge, pentru ce luptă și unde are să ajungă; un om fericit.

Probabil nu e normal să depinzi de un om, dar normalitatea nu m-a caracterizat niciodată, deci nu vedeam în asta o problemă. Am început să o ador înainte de a o cunoaște. O așteptam de parcă așteptam să învii din morți.

Amelia, te-am așteptat pentru a te pierde.





Amintire în prezent


E una când aștepți să apară o persoană în viața ta și e cu totul altceva să trăieşti acest moment. Probabil e minunat să te trezești într-o simplă și monotonă dimineață pentru a ajunge seara înapoi în pat, realizând că a fost o zi specială după care vor urma multe schimbări.

Eu nu am știut ce înseamnă asta, din motiv că am cunoscut întotdeauna scenariul zilei ce avea să urmeze, și când mă trezeam dimineața conștient de faptul că nu m-am trezit în dimineața care trebuie, că azi nu o voi întâlni, era imposibil să-mi ignor tristețea.

După ploaie apare și soare, după dimineți care mi se păreau zadarnice, eșuate, sosi și dimineaţa potrivită, dar vreau să evidențiez un gând, căci dacă nu ar fi acele dimineți triste, nicicând nu aș aștepta-o și nu aș prețui-o pe cea fericită, și, ce să zic, la fericire nu ai cum să ajungi fără să nu îți murdărești papucii de tristețe.

În al patrulea an de universitate nu încetasem să frecventez orele suplimentare de la facultatea de litere. Era firesc: acolo urma să o întâlnesc pe ea.

Stăteam în ultimul rând, iar ea în primul. Să nu întrebați ce temă se preda, cât de plină era sala sau cine dormita alături de mine. Nu am nici cea mai vagă idee! O vedeam numai pe ea...

Infinitul există. În momentul în care ai nevoie ca timpul să se scurgă mai repede, atunci când răbdarea îngenunchează în fața timpului, acesta decide să profite și să se simtă mai presus – asemeni omului care e conștient de puterea sa –, demonstrând că există cu adevărat.

Nu am făcut cunoștință în acea zi, dar ochii ei mi-au prins într-un moment privirea. Aveam nevoie să fiu văzut de ea, să realizeze că exist, că sunt acolo doar din motiv că ea există, că ea e acolo.





Amintire neplăcută


Mă consideram puternic, amintirile mă impuneau să cred că sunt deosebit. Unii sunt de părerea că am primit la naștere un dar. Nu fiți naivi. Am primit un blestem, așa, cadou cu fundiță, de parcă l-am cerșit în genunchi.

O zi nu a fost trăită fără încercarea de a mă spăla de amintirile din viitor, de a uita ceea ce era normal să uit, să nu știu. Unii caută să fie deosebiţi, iar alţii visează să fie normali, ordinari.

Anii m-au distrus, m-au transformat într-un mort viu, și ca orice om, căci, orice s-ar zice, om am fost, m-am agățat de singura ață ce ducea spre fericire, de Amelia. Și, cum credeți, ce a făcut viața? Mi-a tăiat ața, așa, brusc, din senin, de parcă nu aș avea dreptul la fericire, de parcă nu respect legile ei.

Colecția mea de amintiri s-a completat, loc nu mai era, îmi cunoșteam deja ziua, locul, ora morții.

Au urmat trei ani, după care am murit, din păcate acea amintire devenise realitate.





Refuzul


Mă aflam în bibliotecă, fugeam de amintiri, căutam o ieșire... Dar ce fel de ieșire poate fi din moarte? Distrus complet, dar cu speranţa că totul se va schimba, asemeni unui actor căruia îi este impus un scenariu pe care nu-l poate accepta și, în loc să se revolte, așteaptă ca cineva să schimbe scenariul. Tipic uman. Tipic eu. Mereu am înghițit ce mi se punea pe tavă. Ce să zic, blestemul știe către cine să se îndrepte pentru a domina, fusesem omul potrivit.

Cum rămânea cu Amelia? Nicicum. Eu ştiam de la bun început că o aștept pentru a o pierde, și da, drag cititor, eu am murit, nu e o farsă.

Omul primeşte ceea ce aşteaptă, dar ce faci dacă primești pre târziu ceea ce ţi-ai dorit? În cazul meu, nu a fost târziu, dar a fost fără folos. Să fiu cu Amelia trei ani, după care să mă îngroape, nu cred că ar fi fost o alegere corectă. De aceea am renunţat la ea, am ignorat-o dur, am apărat-o de mine cum am putut.

Bibliotecă? Ce bibliotecă? Ah da, uitasem, mă aflam în bibliotecă atunci când Amelia se așeză la masa mea. Era vizavi de mine, sigur că îi simțeam prezența, privirea, chiar și emoțiile trăite de ea în acea clipă. Eu însă rămâneam drept ca o statuie, mă comportam de parcă nu auzeam cum respiră. Mi-a întins un bilet pe care scria: „Salut, Mir”. Nu am ridicat privirea, eram obligat să stau nemişcat, ca un dobitoc needucat care nu are bunăcuviința să se salute. O durea, dar pe mine mă durea mai tare. Nu înțelegea motivul, nu puteam să îi dau explicații. M-am ridicat și am plecat, ca un laș care nu a îndrăznit cel puțin să-și privească omul drag. Am lăsat-o în acel gol singură, cu întrebări fără răspuns, dar am lăsat-o cu un viitor frumos, căci ea avea să devină viitoarea soție al lui Mark.





Plecarea


Acea perioadă m-a distrus într-un mod special, m-a distrus în așa fel, încât am devenit puternic. Nu mai aveam ce căuta în viața Ameliei, nu mai dispuneam de acel drept. Luasem decizia să fug cât mai departe de ea, mai bine zis de mine, că până la urmă eu eram cel care se temea de prezența mea în viața ei.

Îmi rămăseseră trei ani de gol, pe care trebuia cumva să-i umplu, și, ca să fiu sincer până la ultima literă, habar nu aveam cu ce să îi umplu. Viața pare o carte cu multe capitole, însă când îți piere interesul, numărul capitolelor nu mai are importanță.

Știți, adesea am auzit această întrebare: „Ce ai face dacă ai ști că mai ai de trăit o singură zi?”. În orice răspuns la această întrebare veţi găsi şi secvența următoare: „Aș petrece-o cu persoana iubită”. Cât de departe sunt oamenii de cunoașterea morții. Cât de departe sunt oamenii de cunoașterea iubirii.

Da, eu puteam atunci să aleg să rămân cu Amelia, să trăiesc trei ani frumoși alături de persoana dragă, dar ce avea să rămână cu ea după? În cazul meu, trebuia să trăiesc cu un gol trei ani, ea însă ar fi fost condamnată la pustietate zeci de ani. Cum aș fi putut să îndrăznesc să o condamn pe viață la o asemenea durere? Cu certitudine, ignoranța mea a rănit-o, dar atunci i-am rănit orgoliul, nu sentimentul. Atunci i-am refuzat dorința, nu speranța. Viața nu e posibilă fără suferință, totuși contează să o alegem cu înțelepciune pe cea care nu ne va băga înainte de timp între patru scânduri.

Nu e greu să părăsești un oraș de unde te alungi tu însuți. Mi-am făcut bagajul și am dispărut, fără explicații și rămas-bun, pur și simplu dimineața nu mai eram. Sunt normale asemenea dispariții? Tu în câte dimineți te-ai trezit cu oameni dispăruți? Asta e. Oamenii apar și dispar, viață curată, nu alta.





O lume la dispoziție


Mi-am iubit anormalitatea doar dintr-o singură perspectivă – nu m-a apăsat trecutul pe suflet. Am avut mereu o singură direcție, înainte. Soarta mi-a distrus visul, în schimb eu am decis să o admir. Așa e când stai la o masă cu moartea în faţă: înghiți de nevoie mâncarea sau primești plăcere de la masă. Eu am ales a doua variantă. Ce mai are să-mi facă? Vrea, nu vrea, mă va aștepta până îmi termin porția.

În dimineața aceea m-am îndreptat spre Papua Noua Guinee. Domnul Frank și-a petrecut cinci ani de viață pe acel meleag, mereu îmi descria superbele recife de corali, pădurile tropicale cu fauna și flora neobișnuite, insulele de dimensiuni mici, aproximativ 600 la număr. Povestirile lui au trezit în mine o poftă mare de a gusta din acel meleag, motiv pentru care m-am început călătoria de aici.

Am aterizat în aeroportul Jackson noaptea târziu, alegând să mă opresc la unul din puţinele hoteluri de acolo. Domnul Frank avea dreptate, e o bucată de rai Papua Noua Guinee. Masivul muntos central se întinde de la Vest la Est și este presărat din loc în loc cu vulcani, unele cratere depășesc înălțimea de 4000 de metri. Pe acest arhipelag de la marginea lumii, cresc peste 2000 de specii de orhidee.

Asistând la una din ceremoniile religioase ale triburilor papuașe, mi-am dat seama cât de liber trăiesc unii oameni. Aceștia nu au nevoie să le demonstreze altora cât de bogat le este traiul, ei își duc viața așa cum pot, cum știu, esențială fiind fericirea, devărata bogăție.

Papua Noua Guinee mi-a fost casă doar o săptămână. Apoi m-am îndreptat spre Arkansas, țara tuturor posibilităților. Cum am ales această destinație? Simplu, am închis ochii și am aruncat o pietricică pe hartă. E tare fain momentul când realizezi că un joc copilăresc îți decide ziua de mâine.

Mă stabilisem în Little Rock, capitala statului. De la natură la clădiri uriașe, de la libertate la un sistem impus de oameni, de la fericire la pușcărie benevolă. Oameni triști, care mereu se grăbesc undeva… Aceștia mi-au amintit de niște morți care se grăbesc să trăiască. Țară a tuturor posibilităților? Dacă posibilitatea înseamnă rutină, eu aleg să mă abțin. După două zile, am fugit în Peru.

De această dată nu m-am stabilit într-un loc anume, călătoream toată ziua prin orașe precum Lima, Cuzco și Arequipa. Soarele încălzea zâmbetul oamenilor, care era într-adevăr viu, sincer. Ultima destinație din Peru fu Machu Picchu. Nu voi descrie acest oraș, aștept o descriere de la voi, ați prins ideea, da? Dar nu pot să omit dialogul dintre mine și Robert, un american care se stabilise de câțiva ani în Peru:

— Mir, ochii tăi sunt de culoarea tristeții.

— Cum arată culoarea tristeții?

— La fel cum arată un copil care plânge.

— Probabil ai dreptate, Robert, probabil în mine trăiește un copil care plânge.

— Atunci șterge-i lacrimile și fă-l să zâmbească!

— Am încercat...

— Ce răspuns mai e și ăsta? Băiete, termină cu dramatismul, fiecare își are tragedia sa. Nu contează ce s-a întâmplat sau ce are să se întâmple, luptă pentru ziua de azi, e tot ce ai tu! Ai mâini și picioare, judeci limpede, ai bani, care e problema ta?

— Știu că mai am de trăit doar trei ani.

— Păi trăiește-i, nu-i plânge. Semeni cu un om care deja a fost îngropat și se bocește deasupra propriului mormânt.

Eu am tăcut. Adevărul nu are răspuns sau continuare.

— Robert, ai dori să-ți cunoști viitorul?

— Hm, nu cred. E o sinucidere benevolă, după care viața rămâne fără sens.

— Eu îmi știu viitorul. Ce-mi mai rămâne să fac?

— Să renunţi la cel pe care-l cunoști și să-ți construiești altul.

— Nu e posibil.

— Vezi, asta ai zis-o tu, nu eu. Ce îți pui pe masă aceea mănânci.

— Dar nu tu îți alegi meniul, altcineva decide pentru tine ce vei mânca.

— Presupunem că acel altcineva decide ce stă pe masa mea, dar tot eu decid ce să înghit.

Iar am tăcut. Să fi fost un alt adevăr?

Drumul spre Andaluzia fusese dominat de gânduri, pentru prima dată realizasem că am trăit doar conform amintirilor din viitor, nu am încercat să mă revolt, deși sufletul meu suferea în tăcere. Nu am fost om, ci un actor care accepta scenariul prost, crezându-l perfect. Câtă stupiditate să încapă în capul meu oare? Îmi venea să sar din avion și să plec la Amelia, să-mi trăiesc viața pe care mi-o doresc, pe care o merit. Dar nu am făcut-o. Am rămas să-mi continui călătoria. Motivul? Ce să zic, pentru a trăi e nevoie de mult curaj.

„Adevăratul farmec al Andaluziei poate fi apreciat de pe culmile munților acestei regiuni fierbinți, unde sunt risipite sate pitorești cu case văruite în alb.”

Acele case albe mi-au văruit și amintirile în alb. De parcă eram blocat într-o foaie goală ce trebuie acoperită cu întâmplări, cu viață. Acolo am cunoscut-o pe Carmen, dansatoarea de flamenco. O asociam cu Carmen a lui George Bizet, o ființă care semăna mai puțin cu o pasăre delicată și mai mult cu un animal puternic.

— Ai decis, te întorci la Londra?

— Nu știu, Carmen, ar trebui.

— Ce te oprește?

— Ideea că ar putea fi prea târziu.

— Așa e când nu trăiești momentul atunci când acesta îți este dăruit. Mai târziu, începi să-l cerșești. Dacă crezi că vei încurca, fă-ți un bine, trăiește-ți viața fără a o păta pe a altora.

Țineți minte masa la care stăteam față în față cu moartea? Ziceam că aleg să savurez mâncarea, dar am ajuns să o înghit. Credeți că e ușor să primești plăcere doar mișcând dintr-un deget? De la bun început înghițim totul, abia după asta ajunge la creierul nostru că e ceva bun. Cam asta mi s-a întâmplat, până am realizat că trăiesc, am învățat să trăiesc trăind!

Călătoria mea a durat încă patru luni, timp în care am vizitat mai multe țări, am cunoscut oameni și pe fiecare meleag nou găseam bucăți din mine, la final reușind să mă reconstitui.





Coreea de Sud


Era primul Crăciun petrecut în singurătate, dar nu mă deranja. Probabil ar fi trebuit să-mi iau atunci bilet spre Londra, însă am decis să mai rămân. Un an. Închiriasem o casă în orașul Jeonju și mă angajasem învățător de matematică la una dintre școlile locale. Song Jae Rim preda engleza, avea 27 de ani, fiind cel mai vesel om pe care l-am cunoscut vreodată. Ne-am împrietenit cu ușurință, ne plăcea sa bem vin de orez și să ne plimbăm noaptea pe străzi.

— Mir, care e scopul tău în viață?

— Dacă e să mă gândesc bine, nu am niciun scop, nici nu l-am avut.

— Ei, ei, ei, zicea Song Jae abia ținându-se pe picioare. Nu e bine. Nu e bine deloc.

— Cum este, așa este.

— Prietene, nu vrei să cucerești lumea?

— La ce mi-ar trebui lumea? Nu e de ajuns că eu sunt pierdut, îmi mai trebuie și o lume pierdută? Trăim pentru că nu avem alternativă. Blocați în sistem, ne punem scopuri. Credem că totul e în mâinile noastre, în timp ce mâinile noastre sunt în alte mâini. Fugărim anii și nu prețuim momentele. Ne satisfacem capriciile pentru a nu ne simți vinovați că urâm ce avem. Blestemăm soarta, pe când ar fi mai rațional să ne blestemăm pe noi. Cine are nevoie de această sărăcie? A vrea să cucerești lumea e ca cum ai vrea să fii cel mai sărac dintre săraci.

— Nu înțeleg cum din gura unui om atât de inteligent și vesel iese atâta ură față de lume? Ei, cred ca ai băut puțin vin, mai bea și hai cu mine.

Song Jae a pus mâna pe umărul meu și a început iar să cânte. Avea dreptate, iubeam viața, oamenii, primeam plăcere de la ceea cu ce mă ocupam, însă ura își avea efectul său. Mă durea mult faptul că am fost impus să-mi pierd omul drag, renunțând benevol, dar totuși forțat.

— Song Jae, hai, trezește-te.

— Mă doare capul.

— Mai bine te-ar durea limba.

L-am luat pe sus și l-am dus în baie.

— Uite ce cadou bun îți fac de dimineață, iubește-te cu apa, că femei, cu indecizia ta, nu mai vezi.

— Ieși dracului!

— Hai că ies, istericule. Auzi, îmi băgasem din nou capul prin ușă, da poate ai nevoie de un opa (așa își numesc domnișoarele iubiții în Coreea)?

— Când te plesnesc cu capul de ceva!

— Ia ce repede te-ai trezit, râdeam eu.

— Iar ți-ai luat gimbap?

— Da, că tu mi-ai lăsat frigiderul gol.

— Hai că deseară te invit eu la masă.

— Da nu ai țipat tu toată noaptea că o inviți pe ea la cină?

— Când?

— Când îți mai funcționa creierul. Hai, du-te și invit-o, că am deja migrenă de la miorlăitul tău.

— Oricum, nu va accepta.

— Ah, iată de ce mă întrebai tu de scopuri, voiai să te lauzi că scopul tău e să fii un laș. Îmi pare rău, deja sunt la curent.

— Gata, o invit, numai să-ți tacă gura. Șșt.

La capitolul dedicat Coreei de Sud filele din jurnal sunt cam goale – când ești fericit nu știi ce să notezi, preferi să fii fericit în continuare. Într-adevăr, ce să scrii: sunt fericit din motiv că-s fericit? Sunt fericit pentru că sunt sănătos, pentru că nu sunt singur, pentru că trăiesc? Și când mă gândesc că ar fi trebuit să zâmbim cu toții mereu… De ce totuși poți vedea peste tot fețe triste? Păi, de ce omul nu prețuiește niciodată ce are?

— Ce repede a trecut anul, poate mai rămâi?

— Trebuie să plec.

— Ești sigur?

— Da, a venit timpul, Song Jae.

— Știi că oricând vei avea unde să te întorci!

— Știu. Ai grijă de ea, aveți un viitor frumos.





Revenirea


Gălăgia din aeroport m-a petrecut și tot ea m-a primit înapoi. Gălăgia era alta, eu eram altul, totul se schimbase. Plecăm pentru a ne regăsi și revenim pentru a înțelege dacă ne-am regăsit cu adevărat.

Andrew și Mark mai locuiau împreună, mă aflam în fața ușii și pur și simplu o priveam. Ușa se deschise, iar după prag se afla Andrew:

— Tu?

— Eu.

— Pe unde dracu ai umblat?

— Mai bine întreabă pe unde nu am umblat.

Ne-am îmbrățișat amical. E plăcut când înțelegi că cineva ți-a simțit lipsa, te-a așteptat.

— Unde e Mark?

— Are treburi prin oraș. Tu de ce nu ne-ai anunțat că pleci?

— Ce avea să schimbe asta?

— Poate că multe nu s-ar fi schimbat, dar dacă crezi că e firesc să dispari așa cum ai făcut-o tu, fie.

— A fost decizia mea, tu ai înțeles-o.

— Da, dar nu am acceptat-o. Mi-am făcut griji, credeam că ești mort.

— Hai lasă tragedia, zi-mi ce se aude, ce noutăți ai.

— Fac doctoratul, cam totul e pe vechi. Nu prea îmi plac schimbările.

Între timp a venit și Mark, iar pumnul lui mi-a sărutat fața, amical desigur.

— Ce dracu cauți tu aici?

Am zâmbit, că nu era să plâng de la o zgârietură.

— Am meritat-o.

— Meriți un șut în fund, idiotule.

— Ce mai aștepți?

Nu știu de ce, dar în loc de șut am primit o îmbrățișare. Martoră la această scenă a fost Amelia, care stătea nedumerită lângă ușă.

— Mir, vreau să ți-o prezint pe iubita mea, ea e Amelia.

— Îmi pare bine să te cunosc, am salutat-o zâmbind.

— Asemenea.

Fața ei era ca stana, nu arăta nicio emoție. O priveam, ea însă făcea orice să nu îmi observe prezența.

— Mark, la ce facultate învață Amelia?

— La litere.

— Vrea să devină scriitoare?

— Nu vreau, voi deveni! mi-a tăiat-o fata sec.

Era evident că nu uitase nimic, ba mai mult, o deranja faptul ca mă aflam din nou acolo.

— Mir, ce ai de gând să faci? m-a întrebat Andrew.

— Ce mai pot să fac? Doctoratul, merg înainte.





Accident aerian


Toate locurile din salon sunt ocupate, alături de mine se află o domnișoară care citește. În fața mea, un cuplu, din discuție am înțeles că pleacă în luna de miere. În spate, doi bărbați stau cu nasurile în laptopuri. Nimic special, cu excepția faptului că avionul are să cadă în câteva ore.

Probabil trebuie să fii țicnit la cap ca să urci de bună voie într-un avion care se va prăbuși, dar ce puteam să fac? Așa mi-a fost scris, dacă nu urcam în avion, oricum avea să mor în acea zi, doar că moartea ar fi fost diferită. Nu doream să-mi aleg moartea, am acceptat totul așa cum era. Ăsta-i jocul!

Anume în acel moment realizezi cât de neajutorat ești și toată puterea pe care ai simțit-o pe parcursul întregii vieți dispare. Omul se naște pentru a muri! Singura lege din univers care nu are excepții. Ce se află între naștere și moarte e altă poveste…

De ce oamenii încearcă să-și amâne moartea prin rugăciuni? Bine, nu mori azi, mori peste douăzeci de ani, dar ce vei face în acești douăzeci de ani? Vei prețui clipa? Ba deloc! Vei fi iarăși prins în plasa problemelor, nemulțumirilor, eșecurilor. Un robot care lucrează de la oră la oră și își plânge de milă că nu îi ajung bani, că îl doare spatele sau capul, că nu-l ascultă copilul, iar femeia îl înșală. Trebuie să te trezești dis-de-dimineață, să duci copiii la școală, să nu întârzii – Doamne ferește – la serviciu, să-și faci cuviincios munca, să dormi. Și așa zi de zi. Ne plângem un an, apoi altul, până ajungem la capătul vieții. Abia atunci începem să mai cerșim puțin timp de la moarte. Pentru ce cerem acest timp?

Omule, tu ce vrei de la tine, de la viață, de la moarte?





Amelia


— Amelia, așteaptă o clipă.

— Salut, Mir.

— Salut, putem vorbi?

— Avem despre ce vorbi?

— Eu cred că da.

— Eu cred că nu. Cum facem?

— Tu ai nevoie de ajutorul meu.

— Pe bune? Singurul om care mă poate ajuta și de care am nevoie sunt eu însămi!

— Chiar vreau să te ajut.

— Mir, nu e suficient să vrei să ajuți, mai trebuie ca și celălalt om să și-o dorească, iar eu nu doresc, înțelegi?

— Da.

— Atunci am terminat discuția.

— Pot să îți fac cunoștință cu domnul Frank.

— Poftim?

— Ai auzit bine.

— De unde îl cunoști pe domnul Frank?

— E un vechi prieten de-al meu. Dar dacă zici că nu ai nevoie...

— Stai.

— Da?

— Fie, într-adevăr îți voi fi recunoscătoare dacă îmi vei face cunoștință cu el.

— Mâine ești liberă? Călătoria va dura câteva zile.

— Da, ne-am înțeles.

— Ești gata?

— Da.

— Atunci urcă în mașină.

— E departe?

— Destul de departe.

— Cum l-ai cunoscut pe domnul Frank?

— A fost dascălul meu, am locuit împreună câțiva ani.

— Nu știam.

— Nici nu aveai de unde să știi.

— L-ai anunțat că venim?

— Nu, îi vom face o surpriză.

În acea zi am vorbit puțin, dar nu tăcerea se afla între noi, căci între doi oameni nu se află nimic în afară de propriile lor sentimente, principii și păreri de rău.

— Scrii ceva?

— Nu, doar un jurnal cu câteva gânduri.

— Ai idei pentru o carte?

— Deocamdată nu, aș dori să încep cu biografiile. Mereu am fost atrasă de ele, de aceea vreau să scriu și eu câteva.

— Pentru asta ai nevoie de domnul Frank?

— Da. Trebuie să scriu biografia unui om de la care ai ce învăța, iar domnul Frank e anume acel om.

— Sunt oameni cu o biografie mult mai interesantă.

— De exemplu?

— De exemplu, un om care își cunoaște viitorul și își uită trecutul.

— Nu există astfel de oameni.

— De unde știi? Ai fost în pielea fiecărui om?

— Nu, dar nu există.

— Să-l întrebi pe domnul Frank, dacă există asemenea om, el cunoaște unul. Mai bine zis, îl cunoaște pe singurul om de acest fel.

Casa din pădure nu s-a schimbat. A rămas la fel și domnul Frank.

— Bine ai ajuns, domnișorule.

— Știai că vin?

— Nu, dar te așteptam.

— Domnule Frank, vreau să ți-o prezint pe Amelia, o viitoare scriitoare.

— Sunt încântat să vă cunosc, domnișoară.

— La fel, a murmurat sfioasă Amelia.

Am condus-o pe Amelia în odaia sa, apoi am intrat în bibliotecă.

— Ți-a fost dor de acest loc?

— Da, enorm.

— Ești fericit?

— Mulțumit.

— Ți-a dispărut sclipirea din ochi, ceva are să se întâmple?

— Ce are să se întâmple aceea și se va întâmpla. Nu putem schimba nimic.

— Cine e ea?

— O prietenă, pe care vreau să o ajut.

— Doar atât?

— E viitoarea soție a unui prieten, deci atât.

— Am înțeles.

— Am o rugăminte.

— Care?

— Îi poți permite să scrie o carte biografică despre tine?

— Eu nu sunt interesant, a zâmbit cu subînțeles domnul Frank.

— Iar eu sunt interesant?

— Da. Și dacă vrea cu adevărat să scrie o carte bună, atunci tu trebuie să fii protagonistul.

— E exclus.

— Bine, atunci eu sunt de acord, dacă tot zici că ții la ea.

— Dar nu am zis asta.

— Ba da, hai să luăm masa.

Urma să venim în fiecare weekend la domnul Frank. Astfel am reușit să mă împrietenesc cu Amelia. După una din călătorii, am găsit sub scaunul mașinii jurnalul de care mi-a zis Amelia, jurnalul ei. Am păstrat acel jurnal, ba mai mult ca atât, l-am citit.





Jurnalul


Un carnet vechi, cu foi rupte și fără a avea notate datele, cam așa arăta jurnalul Ameliei. Nu era un jurnal obișnuit, trebuia să descoperi starea protagonistei printre rânduri.

…Şi uneori plecăm.

Plecăm în pofida faptului că iubim. Plecăm în pofida faptului că în locul spre care ne îndreptăm vom da doar de frig. Plecăm din simplul motiv că nu mai rezistăm sau poate pentru că ne-am pierdut pe noi înşine.

Da, am pierdut.

Am pierdut un vis, o imaginaţie, o viaţă ce nu a fost trăită. Şi după o luptă dusă în van, realizăm că am epuizat minute pentru o fericire inexistentă.

Da, plecăm ca nişte câini buimatici, dăm dovadă de slăbiciune şi laşitate, suntem rușinați de orgoliul pe care l-am crescut ani buni. Lăsăm la naiba totul… şi plecăm.

Nişte laşi, toţi ne numesc laşi, pentru că am plecat. Dar, nimeni, absolut nimeni nu pleacă de acolo unde îi este bine.

Citind această secvență, mi-am amintit de plecarea mea, nu știu dacă ea a plecat vreodată, dar la sigur conștientiza cum se bate o inimă care decide să dispară.

Când simți că s-a terminat, nu mai accepta virgula. Pune punct și dă-ți altă șansă. Vreau să accentuez că după ce punem un punct nu știu de ce mai adăugăm două alături. Sunt puțini cei care reușesc să nu rămână blocați în trecut și merg mai departe. Și mă întreb: De ce nu ne oferim o altă șansă?

Suntem încăpăținați, naivi și fricoși!

Ne este atât de frică că nu vom găsi un om ca acesta! Pe bune???

Chiar nimeni?

Probabil acea persoană e presărată cu perfecțiune din cap până în picioare…

Termin-o cu frica!

Pentru că începuturile sunt nespus de frumoase, au ceva magnific în ele. De ce să nu trăiești un nou început? De ce să nu cunoști alte persoane, alte viziuni și gânduri? Lumea nu se limitează la o persoană, un oraș, o țară!

Mereu trebuie să cauți ceva nou, să zâmbești alături de alți oameni, să admiri o altă privire, să fii nebun după un alt glas, miros…

Caută-te pretutindeni. Vei găsi în alți oameni bucăți din tine.

O mulțime de întrebări și răspunsuri, dar nu asta vedeam în acest text. Aveam impresia că lupta cu ea însăși, de parcă voia să uite un anumit om și să-și ofere șansa de a merge înainte. Gândea corect, a procedat așa cum procedează un om puternic, a mers înainte.

Pleci.

Lași în urmă infinitul.

Pleci. Nici nu mai regreți. Nu ai dreptul să regreți. Ducă-se dracului timpul, cuvintele, gândurile, momentele, amintirile, prima atingere și ultima îmbrățișare, care nici prin cap să-ți treacă că e ultima. Ducă-se dracului războiul pierdut în fața propriei persoane. Dar de ce să complicăm lucrurile? Ducă-se dracului propriul suflet… Du-du-du-du-du!

Pentru că mereu și oriunde unul muncește, iar altul scuipă, unul creează, iar altul distruge, unul visează, iar altul nu mai are nicio dorință.

Da, așa trăiesc mii de oameni.

Da, toți cred ca ei sunt cei care muncesc, creează și visează, când de fapt totul e invers.

Da, suntem niște lași, nu avem curajul să trăim cum dorim noi.

Nu avem curajul să rămânem. Să corectăm.

Și cel mai trist e faptul că nu suntem în stare să comunicăm sincer cu persoanele dragi.

Păcat că în loc să comunici și să clarifici situația alegi să pleci.

Amelia, cine a plecat?

Dăm cu capul de uși închise, uși care iluzoriu păreau accesibile.

De la bun început nu conștientizăm gravitatea situației, dar peste un timp capriciul devine prea măgulitor.

Da, am spus capriciu, pentru că adesea ușile închise reprezintă doar un capriciu care cere să fie satisfăcut. La început încercăm să-l convingem cum știm noi mai bine pe cel de după ușă să ne ofere posibilitatea de a intra. Acum începe jocul. Un joc în care adesea demnitatea și mândria ajung la nivelul picioarelor, doar pentru a învinge, iar persoana de după ușă devine un telespectator ce ronțăie floricele de porumb și primește plăcere de la faptul că a ajuns atât de dorit.

Ce urmează? Diverse, de la dramă neîmplinirii la ură și cruzime; de la reproșuri la indiferență; de la fapte la uitare.

Adevărul e că oamenii care stau după uşă reprezintă acele capricii. Satisfăcute sau nu, acestea ajung într-un final netrebuincioase.

Cu cât citeam mai mult din jurnalul Ameliei, cu atât realizam mai limpede că nu cunosc nimic despre ea. Textele îmi permiteau să mă apropii de ea, să o simt, și nu puteam să-mi refuz această plăcere. Resemnarea nu presupunea ignoranță.

Cel mai important în viață e să te găsești pe tine, să te cunoști și să te înțelegi.

Nu căuta acceptarea în altă parte. Tu ești cel care se acceptă, trebuie să o faci, dacă vrei să trăiești o viață împlinită.

Tu reprezinți viața.

Înțelegându-te pe tine, înțelegi viața.

Fă o pauză. Nu te uita în jur, privește în tine. Acolo, înăuntrul tău, vei găsi toate răspunsurile, vei găsi liniștea, doar caut-o.

Amelia, oare tu te-ai găsit pe tine?

Dar când te afli într-o închisoare fără gratii, cel mai îngrozitor lucru este că nu eşti conştient de barierele care-ți închid orizontul. Rătăcim în ceaţa deasă, crezând că vedem prin ea. Nici nu bănuim existenţa unor lucruri.

La un moment dat, propriile gânduri ajung să ne condamne. Înțelegem că viaţa a devenit o carte în care filele sunt pline doar de reproşuri şi regrete.

Promitem că de mâine vom schimba totul. Şi, de-a lungul anilor, acea zi de mâine nu mai vine. În schimb, aplecăm mai des capul de ruşine.

Trăim în minciună, frică, speranţă. Cautăm perfecţiunea pretutindeni, pentru a o însuși în cel mai indiscret mod.

Ajungem să pierdem propria personalitate şi propria conştiinţă.

Ne dorim să nu mai greşim, să nu mai regretăm, dar aceasta se echivalează cu inexistenţa, căci cu TOŢII greşim, cu TOŢII învăţăm să trăim.

Ştiţi care e farsa pe care ți-o joacă viața? Pe nimeni nu-l afectează greşeala ta. Aceasta azi este discutată, iar mâine uitată. Iar tu stai şi priveşti neputincios la ea. Oamenii sunt prea egoişti pentu a se gândi la tine, se gândesc doar la ei, doar la greşeala lor, iar tu te consumi. În esenţă, ne consumăm fiecare în parte de la nişte nimicuri pe care inconștient le credem de o importanță majoră.

Niciodată nu am cugetat asupra acestui fapt, nu mi-am pus întrebările pe care și le punea ea, deși răspunsul e același. Ne punem întrebări diferite, dar răspunsurile ce se aseamănă sunt cele ce ne unesc.

Dacă toți merg spre est, iar eu am decis să merg spre vest, înseamnă că așa simt. Asta e cea mai mare comoară a omului, curajul de a merge acolo unde își dorește, nu unde îi dictează societatea.

* * *



În negrul de după geam găsesc linişte.

Niciodată nu am putut să-mi explic de ce ador întunericul, copacii goi, peisajele departe de a fi numite frumoase.

Le ador, mă fascinează, găsesc în ele culoarea imaginaţiei.

Din copacii goi pot să modelez orice, pot să-i îmbrac în coroane de lumini.

Din culoarea sumbră, experimentând, obţin culori noi, negăsite în natură.

Dacă aş avea de ales între iarbă şi nămol, cred că aş alege nămolul, oricât de bizar ar părea. Nimicul e un tezaur, din el poţi crea orice, dar din ceva ce există nu poţi face nimic , poţi doar schimba, dar nu întotdeauna.

Dacă, într-un moment în viaţa voastră totul pare negru, bucuraţi-vă, aveţi ocazia să creaţi sublimul. Niciodată să nu vă fie frică de întuneric, el e divin. Să vă fie frică de soare, el poate arde.

* * *

Ce are să se întâmple dacă am să râd la o dramă și am să plâng la o comedie??? Mmm, presupun că nimic. Da, sigur că am să fiu privită cu suspiciune de oamenii din jur, dar ce are străinul cu alegerea mea?

Corect. Noi alegem să râdem sau să plângem. Existăm în funcție de ceea ce alegem.

Eu am ales să râd.

Nu este greu să faci o alegere, e greu să trăiești cu ea.

* * *



Intersecțiile reprezintă ceva inevitabil pentru mine, ceva ce mă ajută să mă redescopăr şi să mă simt mai împlinită după ani de zile.

Vorbesc despre intersecțiile dintre trecut și prezent, despre oamenii care au dispărut total din peisajul vieții mele, însă umbrele lor totuși mai apar pe strada mea.

Cu toții avem dimineți în care ne trezim cu gândul la o anumită persoană, cineva care de mult este în lista uitaților, dispăruților, și uite că doar peste câteva ore, pe o ulicioară îngustă, dai nas în nas cu acea uitare.

Aceste intersecții sunt diferite, pentru fiecare în parte, căci cineva are curajul să se salute și să zâmbească; altcineva are bunăcuviința să schimbe câteva cuvinte; iar pentru unii ignorarea reprezintă cea mai bună alegere la momentul de față.

Totuși persistă ceva ce ne învăluie pe toți fără excepție, amintirile… Da, anume acel trecut ce nu poate fi șters sau înlocuit, el este o realitate care mereu va reprezenta o părticică din propria ființă. Un om irepetabil, ce ți-a dăruit sentimente unice, un sărut plăcut, o îmbrătișare neașteptată, un zâmbet mult dorit. E minunat când păstrezi în suflet doar ceea ce e mai frumos, mai sublim.

Dar…, în asemenea momente, nu sunt interesată de omul ce stă în faţa mea, sunt interesată de mine, de reflecţia mea în acel om, căci acolo unde mai înainte reprezentam un tot, m-am regăsit drept o străină.

Sunt o străină pentru că m-am schimbat, ca orice om, şi evident că lipsa comunicării transformă orice cuplu în simple „cunoștințe”. Doar atât.

Intersecţiile îmi amintesc de o decizie pe care am luat-o cu mult timp în urmă, decizia de a dispărea din viaţa unui om, şi doar intersecţiile îmi răspund la întrebarea ce mă frământa cândva: „Am procedat corect?”

* * *

Când am de ales între speranță și nimic, aleg nimicul.

De regulă, speranța înseamnă așteptare, iar nimicul e o posibilitate de a merge înainte, cel puțin pentru mine așa stau lucrurile.

Inițial mă macină ideea că trebuie să sper la o anumită întâmplare sau schimbare. Mă roade faptul că nu știu nici cât timp sunt dispusă să sper, nici dacă speranța va deveni realitate într-un final.

Țin să mai subliniez o dată dragostea mea pentru nimic, căci din nimic pot face orice, iar din speranță pot alcătui doar probleme pentru determinarea probabilității: Care e probabilitatea că în următorul an speranța mea se va adeveri?

Motivul pentru care am îndrăgit-o pe Amelia? „O ador pentru că o voi adora”, așa sună explicația mea. Aveam încredere în eul cel de mâine, în alegerea lui, în sentimentele lui. Nu căutam explicații pentru aceste trăiri, și chiar dacă le-aș fi găsit, nimic nu s-ar fi schimbat. Jurnalul ei mi s-a părut profund, de parcă Amelia ducea o luptă cu toată lumea prin intermediul acestuia. Tinde să ajute, realizând că întâi de toate te ajuți pe tine pentru a putea întinde o mână altora.





Ultima vizită


Am fost alungat din propria casă, din propria viață, ca un câine ce și-a mușcat stăpânul. Oamenii nu vor ști niciodată care e ultima clipă petrecută alături de o persoană, care e ultima vizită. Toți știu că trebuie să prețuiască momentul, dar nimeni nu-l prețuiește, consolându-se cu ideea că viața e lungă, totul e înainte și că mâine va fi altfel, că vom începe să prețuim. Dar nu se mai ajunge la acest capitol, de parcă viața e o carte cu foi albe, și pentru a ajunge la ultimul capitol scris, trebuie să treci peste aceste pagini nescrise.

Trei zile, tot ce îmi mai rămânea, anume cu trei zile înainte de accident l-am vizitat pe domnul Frank. Ultima vizită.

— Mir.

— Da, dascăle.

— De ce ești trist? Pari atât de pierdut.

— Pur și simplu trebuie să plec pe un timp, îmi va fi dor.

— Unde pleci?

— În Coreea, la nunta unui prieten.

— E un eveniment frumos.

— Da.

Amelia apăru în ușă:

— Amelia, ești gata?

— Da, putem pleca.

M-am întors să plec, dar am simțit o mână luându-mi brațul:

— Noi nu o să ne mai vedem, așa-i?

Nu am putut să îi răspund, ce era să-i zic? Că mai am câteva ore și mor? Am tăcut și am ieșit doborât din bibliotecă.

Automobilul se îndepărta, în urma acestuia rămânând figura neagră a prietenului meu bătrân. Lipsit de trecut, simțeam totuși, aveam emoții. Un atașament nu-l ștergi nici cu uitarea, el pur și simplu e veșnic. Am oprit mașina și am alergat către domnul Frank, mi-am pus capul pe umărul lui și am început să plâng în hohote. Îmi plângeam destinul și durerea.





Noaptea pe pod


Petalele de lumină ale felinarelor erau împrăștiate peste tot. Îmi priveam mâinile și observam cum liniile din palmă sunt prinse într-un labirint, la fel cum și eu eram prins în ultima mea noapte din viață. Era ora 21.53. Mai rămâneau șapte minute până la sosirea Ameliei. Credeți-mă, au fost cele mai insuportabile șapte minute din viața mea: Pe de o parte, voiam ca acestea să nu treacă, iar din altă parte, nu aveam răbdare să dispară cât mai repede.

Timp de șapte minute, pe lângă mine au trecut nouă oameni. Unul dintre aceștia urma să fie cu mine în avion, adică, asemenea mie, își trăia ultimele ore din viață. Interesantă e viața, nu? Treci pe lângă un om străin care are să își sfârșească drumul odată cu tine. Dacă ați ști când treceți pe lângă un viitor prieten, dușman, suflet pereche, probabil ați fi mai atenți la trecători.

— La ce te gândești, Mir?

— Amelia, scuze, nu am observat cum te-ai apropiat.

— E în regulă.

— Mă gândeam la viață.

— La ea nu se gândește, ea se trăiește!

— Adevăr zici.

— Păi, am mințit eu vreodată?

— Hm, probabil.

Am zâmbit ambii.

— S-a întâmplat ceva? Nu mă așteptam să mă chemi aici.

— Am vrut să fac o plimbare prin oraș înainte de plecare.

— Cu mine? a întrebat mirată.

— Da.

A tăcut.

— Mir, de mult vreau să te întreb ceva.

— Întreabă-mă.

— De ce ai procedat atât de dur, atunci, în bibliotecă?

— Am vrut să te apăr.

— De ce să mă aperi? De cine?

— De mine.

— Poftim? Nu înțeleg.

— Uneori e mai bine să nu înțelegi. Am răsuflat greu.

— Îmi pare rău, dar chiar am nevoie de o explicație.

— Explicația nu are să schimbe nimic.

— Greșești!

— Din păcate, nu greșesc.

Tăcea, aștepta să îi ofer răspunsuri, dar acestea nu mai contau, iar atunci când ceva nu contează, se trece peste.

— Mir, trebuie să-ți spun...

— Nu trebuie, am întrerupt-o. Știu ce vrei să-mi spui, dar nu e nevoie.

— De ce?

— Îți promit că îți voi răspunde la toate întrebările, dar nu azi. Să aștepți, bine?

— Bine.

Am sărutat-o.

La acel sărut am avut tot dreptul.





Un sunet


— Alo, Mark!

— Andrew, ce-i cu glasul tău?

— Avionul în care zbura Mir s-a prăbușit.

— Ce? Unde e Mir?

— A murit.

— Mark, ce s-a întâmplat?

— Amelia, Mir a murit.





Înmormântarea


Cădeau picături pe umbrelele negre. Petrecut pe ultimul drum, cu lacrimi, amintiri și regrete. Toți cei prezenți tăceau, privindu-mi sicriul. Ce aveau să zică?

Între cele câteva scânduri mă aflam eu. Mă ștergeam la gură cu un șervețel, căci terminasem să-mi mănânc porția, iar moartea, bine educată, a așteptat calmă până am înghițit ultima bucățică. Ba mai mult, m-a lăsat să mă ridic de la masă. O respect.

Am zis că așa va fi, dar nu m-ai crezut, nu?

Omul nu e în stare să accepte moartea altui om, iar pe a sa o ignoră cu desăvârșire.

Mir a murit.

Cine scrie?

Amelia.





Scrisoarea


Dragă Amelia,

Mi-am permis să te pierd, dar nu mi-am permis să plec fără să-ți răspund la întrebări. Sunt sigur că aceste răspunsuri vor durea, însă neștirea chinuie mai tare, motiv pentru care am decis să îți povestesc adevărul.

În aceste caiete e notată fiecare zi din viața mea, un stilou a descris fiecare amănunt, probabil pentru tine. Aici găsești mai multe răspunsuri, eu știu că nu ai avut curajul să mă întrebi, înțeleg motivul.

Nu sunt un romantic. Nici acum, în ultima clipă, nu sunt în stare să-ți mărturisesc ce simt, prefer să tac și să permit faptelor să-ți descrie cum a bătut inima mea pentru tine.

Îmi doresc mult să fii fericită, să îți trăiești viața, să iubești și să fii iubită. Ai un scop, un vis, pe care îl respect și îl susțin, din acest motiv te rog să scrii o carte inspirată din caietele pe care ți le las. Pe parcursul întregii vieți am căutat un om ca mine, dar nu am găsit. Sper că data viitoare când se va naște cineva ca mine (mai bine să nu se nască), acest om va găsi ceea ce am căutat eu.

Ai un viitor frumos, să lupți pentru el! Să știi că atunci când îți trăiești prezentul, lupți pentru viitor.

Ai grijă de tine.



Cu drag,

Mir





În spatele cortinei


Înmormântarea schimbă ceva în noi. Eu nu am fost o excepție. Mereu mă gândeam la ultima noastră seară, la faptul că am intrat în casă și am închis ușa fără să realizez că cel care a rămas în spate va dispărea. A fost și, gata, nu mai este.

Am primit scrisoarea de la Mir la câteva zile după înmormântare, în acea zi am plâns ca o nebună, mă durea totul, eram supărată, mă uram și îl uram. M-am îndrăgostit de el de la prima vedere. L-am văzut înainte ca el să mă vadă. Nu poți explica motivul care te face să îndrăgești un om străin dintr-o simplă privire. Asta e, ceva s-a întâmplat în interior, accepți și lupți pentru acea persoană fără a pune multe întrebări.

Am descris o singură încercare de a comunica cu Mir, de fapt au fost cu mult mai multe, însă a trebuit să mă opresc la prima, fără să insist, am zis că dacă nu am putut să mă opresc în viața reală, să o fac cel puțin în carte.

Mir a fost deosebit, foarte tăcut, dar nu indiferent. Am simțit afecțiune din partea lui, îi vedeam privirea ce mă admiră și îi auzeam vocea ce mă alungă. Atât de mult dorea să mă alunge, încât nu am reușit să mă opun, am plecat. Regret enorm că nu am insistat mai mult, dar înțeleg că decizia lui era imposibil de schimbat.

Mi-a furat trei ani de fericire fără să îmi ceară acordul, a crezut ca e stăpân pe situație, când de fapt era stăpân pe mine, ceea ce nu e corect. Era vorba de un viitor comun, trebuia să luăm o decizie în comun, nu eu să fiu alungată, iar el să dispară ca un trădător.

Viața ne oferise trei ani, pe când eu cerșeam doar trei minute, iar Mir a decis că e puțin. Om nesătul, hapsân și nemulțumit. Unii au treizeci de ani la dispoziție și renunță, iar alții au trei luni și luptă.

Cât de mult mi-aș fi dorit ca el să lupte, să încerce să se opună morții, cel puțin să încerce.

Nu înțeleg cum poți să urci într-un avion care știi că se va prăbuși, nu înțeleg cum poți alunga omul drag, nu înțeleg cât de tare trebuie să iubești pentru a te sacrifica și nu înțeleg cum trebuie să trăiesc eu mai departe cu aceste neînțelegeri.

Mir nu mai este, iar eu sunt vie. În viață accepți multe și mergi înainte, din simplul motiv că nu este cale întoarsă.





Jurnal din viitor


Biografia domnului Frank a cunoscut un adevărat succes. El mai locuiește în căsuța din pădure. Despre părinții lui Mir nu cunosc nimic, dar nici nu am asemenea dorință. Andrew mi-a zis că lucrează la o carte. Nu cunosc detalii, în schimb știu că e logodit cu una dintre prietenele mele. Mark a abandonat universitatea, Mir a avut dreptate, deja are succes în sfera afacerilor. Noi doi ne-am despărțit. Era de așteptat. Țin legătura cu Song Jae, are un fiu și e fericit împreună cu soția sa.

Eu? Sunt împlinită.

— Amelia, ai un pachet.

— De la cine?

— Nu e scris.

— Interesant, un carnet gros și un bilet.

— Ce e scris în bilet?

— O, Doamne...

— Amelia, mă înspăimânți, arată biletul.

„Mi-a fost dor de tine. Știu că ești nedumerită, în curând îți voi explica totul. Am un cadou pentru tine, e un jurnal din viitor, jurnalul tău din viitor. Nu semnez. Știi de la cine e biletul.”



Viața nu începe atunci când te naști,

ci atunci când realizezi că te-ai născut.





Mulțumiri


Am muncit mult la acest roman, însă nicio carte nu este efortul unei singure persoane. Mai mulţi oameni mi-au oferit sprijin moral și mi-au fost îndrumători.

Printre persoanele care s-au implicat direct în apariţia aceste cărţi sunt, în primul rând, părinții mei. Cei care au ştiut să mă susţină la bine şi la rău, jertfindu-şi sănătatea şi odihna ca eu să am toate cele necesare.

Scriitorul Dumitru Crudu, primul care a citit cartea, m-a îndrumat şi m-a îndemnat să o public. Prin cuvintele sale, domnul Dumitru Crudu mi-a insuflat încrederea și curajul necesar.

Sunt recunoscătoare Editurii Bestseller și în special domnului Ion Bargan, pentru că mi-a acordat toată susținerea și m-a ajutat să îmi văd visul realizat.

Doamna Lucia Țurcanu, o expertă a cuvântului scris, s-a ocupat cu multă răbdare și profesionalism de redactarea cărții mele. Vă mulțumesc mult pentru sugestiile oferite.

Toată aprecierea mea și gânduri bune pentru Alex Iordache și Ina Moroșanu, persoane excepționale, pentru că au făcut coperta pe care mi-o doream.

Greg Schwartzog a realizat un book trailer formidabil, m-a ajutat să redau atmosfera cărții să transmit publicului un mesaj profund. În acelaşi context, aş vrea să o menționez și pe Alexandra Aim, care ne-a fost alături în ziua filmărilor.

Vreau să mulțumesc Familei Rău pentru ajutorul acordat la lansare. Aveţi un fiu minunat, Gabriel! Puteţi fi mândri de el! Mă bucur că chipul acestui copil frumos și deosebit este pe coperta cărții.

Mischa Arnaut, ai demonstrat că prietenul la nevoie se cunoaște. Mulțumesc pentru toată susținerea ta din ultimii ani și pentru faptul că ai crezut în mine.

Există oameni care apar în viața noastră în momentul potrivit. În cazul meu, acesta a fost Felix Podborski. Mi-ai sărit în ajutor în cele mai grele clipe, apreciez.

Vă mulțumesc tuturor pentru că, pe lângă sprijinul profesional, mi-ați dăruit prietenia voastră.





10 cărți recomandate


1. Jurnalul unui om dezamăgit, W.N.P. Barbellion

2. Leagănul respirației, Herta Müller

3. Idiotul, F.M. Dostoievski

4. Magicianul, John Fowles

5. Nuntă în cer, Mircea Eliade

6. Romanul Mariei Callas, Alfonso Signorini

7. În sălbăticie, Jon Krakauer

8. Biografia foamei, Amélie Nothomb

9. Rațiune și simțire, Jane Austen

10. Ceasurile, Agatha Christie





