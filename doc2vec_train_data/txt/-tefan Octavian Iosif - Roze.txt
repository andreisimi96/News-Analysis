Roze


Ștefan Octavian Iosif

Editura Bestseller

Imagine: Mykola Mazuryk



Carte electronică publicată cu sprijinul Ministerului Afacerilor Externe – Departamentul Politici pentru Relația cu Românii de Pretutindeni.





E mult de-atunci...


E mult de-atunci... e mult, nepoate,

Și ca prin vis le văd pe toate...

Hei ! să te miri, să te cutremuri

De cîte-au fost nainte vremuri...

Și-i mult, e mult de-atunci, nepoate !

Intrase sabie în țară...

Zaveră... ciumă... jaf și pară !

S-au prăpădit ai mei cu toții,

Și tot ce-aveam prădară hoții

Și turcul stăpînea în țară...

Cum am scăpat și eu cu zile

Nici aș putea să-ți spun, copile...

Pesemne pronia cerească,

Voind ca să mă pedepsească,

Mi-a dăruit pedeapsa-n zile...

Că, uite, vremurile-acele

De-au fost amarnice și grele,

Dar inimi drepte, credincioase,

Vin bun și cîntece frumoase

Erau pe vremurile-acele...

Azi cat nedumerit, nepoate :

Cum toate se schimbară, toate !

Din cîntece azi n-ai ce-alege,

Nici vinul nu e vin în lege,

Nici inimi nu mai sunt, nepoate !...





Nucul


Același loc iubit umbrești

Și-un colț de cer întreg cuprinzi,

Nuc falnic, strajă din povești,

Dasupra casei părintești

Aceleași crăngi întinzi...

De veacuri fruntea nu ți-o temi,

Ții piept cînd vin furtuni năval —

O, de-ai putea să mai rechemi

La poala ta și-acele vremi

De trai patriarhal !

Acel șirag de mîndre veri

De cari mi-aduc aminte-abea,

Asemeni unor dragi păreri

Ce-au legănat în mîngăieri

Copilăria mea...

O, de-ai putea să mai aduni

Alaiul de copii vioi

Ce-n horă se-nvîrteau nebuni

Și toamna făureau cununi

Din veștedele-ți foi !

Dar unde-s brudnicii[1] copii

Și unde-s rîsetele lor ?...

Potecile-au rămas pustii

Și-i năpădit de bălării

Pustiul din pridvor...

De mult s-au risipit și-acei

Bătrîni ce-n umbră ți-au stătut

La sfaturi cu părinții mei,

Și frunza ce-o călcară ei

Țărînă s-a făcut !

Străjer măreț, mai ți-amintești ?...

Tu singur, încă neînfrînt,

De-amar de ani adăpostești

Ruina casei părintești

Pe care azi o cînt !





Bunica


Cu părul nins, cu ochii mici

Și calzi de duioșie,

Aieve parc-o văd aici

Icoana firavei bunici

Din frageda-mi pruncie.

Torcea, torcea, fus după fus,

Din zori și pînă-n seară ;

Cu furca-n brîu, cu gîndul dus,

Era frumoasă de nespus

În portu-i de la țară...

Căta la noi așa de blînd,

Senină și tăcută ;

Doar suspina din cînd în cînd

La amintirea vreunui gînd

Din viața ei trecută.

De cîte ori priveam la ea,

Cu dor mi-aduc aminte

Sfiala ce mă cuprindea

Asemuind-o-n mintea mea

Duminecii preasfinte...





Fusul


E liniște-n chilia bătrînei, și-nserează...

Sub vatră țîrîește un greier nestatornic.

Își leagănă-n perete tic-tacul vechiul ornic,

Se-ntunecă chilia și iar se luminează,

Și-aleargă fusul spornic...

Topită de veghere, bunica toarce, toarce,

Cu mințile p-aiurea, cătînd la foc pierdută...

Și, ca purtat în umbră de-o mînă nevăzută,

Tot fuge-n cercuri fusul și tot mai iute stoarce

Din caier lîna mută...

Mîhnită stă Preasfînta sub candela de pază,

Se irosește-n aer cuceernic busuiocul ;

Pe vatră luptă-n umbră mocnit și vînăt focul,

Înstreinatul greier sub vatră aiurează,

Schimbînd într-una locul.

Și, ca-ntr-o vrajă, fusul se-nvîrte și suspină...

Amurgu-ncet își cerne cenușa obosită...

Bunica-ngîndurată zărește ca prin sită

Trecînd pe dinainte-i o viață în ruină

Și-o lume părăsită...





Revedere


De la fereastră, din vagon,

Văd satul alb sclipind în zare...

Un șuier lung... Tresar mișcat...

Simt inima bătîndu-mi tare.

Văd poarta țărnii... Turnul vechi...

O casă... două... toate ninse !

Și gara... lume... Uite-ai mei !

M-așteaptă toți cu brațe-ntinse...

E mult de cînd nu ne-am văzut,

E-atîta haz și bucurie !

Doar numai frățiorul mic

Se uită lung : nu mai mă știe...

În ochii lui naivi și mari

Citesc un gînd, o dulce teamă...

Și parc-ar vrea să-ntrebe-ncet :

„Cine-i urîtul ăsta, mamă ?...”





Furtuna


A revenit albastrul mai !

Flori în grădină, flori pe plai

Și flori la pălărie!

Stau ca pe spini, stau ca pe foc !

E timpul numai bun de joc

Și bun de ștrengărie...

Grivei, tovarășul meu drag,

Nerăbdător așteaptă-n prag

S-azvîrl în colț ghiozdanul...

I-e dor ca s-o pornim haihui :

Mă dau mai bine-n partea lui,

Că nu e mai tot anul !

O șterg de-acasă frumușel :

Grivei cu mine, eu cu el,

Și satu-n colb se-neacă...

Intrăm în codru, și Grivei

A-nnebunit de vesel ce-i :

Mă mușcă, sare, joacă...

Dă spaima-n vrăbii, latră-n vînt,

Își face mendrele ; eu cînt,

Și codrul lin răsună...

Pe sus trec leneș nouri grei —

Noi nici nu ne gândim la ei,

Și doar aduc furtună !

Abia o creangă s-a mișcat,

Și-n freamăt lung, neașteptat,

Lumina-n zări se stînge...

Un roi de frunze joacă-n drum —

Tot codrul e-un vîrtej acum,

Și eu pornesc a plânge...

Alerg în jos, alerg în sus :

Am rătăcit, și urme nu-s

Oriîncotro m-aș duce !

Un fulger ! — repede mă-nchin...

Ah, mii de duhuri negre vin

Și vor ca să m-apuce...

Cad în genunchi, prins de fior...

Răzbubuind din nor în nor,

Un trăsnet se descarcă !

Zic Tatăl nostru, și Grivei

Se uită țintă-n ochii mei :

Și el se roagă parcă...

Dar iată ! cît ne-am închinat,

Un colț de cer s-a luminat,

Și codru-i plin de soare...

Ieșim voioși la cîmp deschis

Și-mi pare că a fost un vis

Furtuna trecătoare !...





Visul


Bine ai venit, april,

Lună răsfățată !

Zburd și cînt, zglobiu copil,

Ziulica toată !...

Înainte-mi — cîmp deschis...

Stau fără de țîntă.

Totu-i adîncit în vis,

Prins de vrajă sfîntă.

Jos, pe dîmb, mă tolănesc,

Fermecat de lene,

Și din ce în ce clipesc

Tot mai des din gene...

Somnul vine mîngîios,

Soarele mă-mbată,

Parc-aud un basm frumos

Cu: „A fost odată...”

În auz îmi sună blînd

Zumzetul de-albine...

Mîndre zâne vin tinzînd

Brațele spre mine.

Tainice spre mine vin

Toate laolaltă,

Rîd și-n jur de mine, lin,

Prinse-n horă, saltă...

Dar cînd sar să le cuprind,

Caut cu-ntristare :

Stol de porumbei sclipind

Flutură în zare...





Vară


Asfințește. Printre ramuri

Aurite-n foc de soare,

Tremură nenumărate

Mici ferești strălucitoare.

Sub arțar, plecat, moșneagul

Șade cu luleaua-n gură,

Pare că-i cioplită-n piatră

Luminoasa lui figură...

Joacă în văzduh țînțarii ;

Pe furiș, prin frunza rară,

Ca un zgomot de șopîrle

Drăcușorii se strecoară,

Ici și colo doar s-arată

Printre crengile mișcate,

Și, pitiți, șoptesc în umbră,

Se ghiontesc, rîd pe-nfundate...

Dînd semnal întregei cete,

Cel din urmă-n fund dispare...

— Caută-i de-acu, băiete !

Mută stă grădina mare...

Tresărind, pășește-n taină,

Doar prin foi adie vîntul...

Stă și-ascultă... Unde-s oare ?

Nu se știe ca pămîntul !

Moșule, tu știi, pesemne,

Stai cu degetul la gură,

Și, zîmbind șiret, ce dulce

Amintirile te fură...

Dar deodat' s-aude-un țipăt,

Și din nalta bălărie

Sare o fetiță blondă

Ca un fir de păpădie !

Geaba fuge nebunește

Ca să scape de ștrengar...

Din tufișuri, pretutindeni,

Alte capete răsar...

E un haz ! Cu larmă mare,

Toți, jucînd, se strîng[1] în drum,

Și bunicul rîde tare

Pipa scuturînd de scrum...





Cobzarul


Salută zdrăngănind din strune,

Bătînd cadența din picior,

Și cîntă, legănându-și capul,

Cobzarul, mândru cerșetor...

Iar după datina străbună

Cînd îi întinzi paharul plin,

El nu bea pînă ce închină

Și varsă jos un strop de vin...

— Cobzarule, de-ai ști cît farmec

Și voie bună răspîndești

Cu zvonul cîntecelor tale

În inimile românești !

Noi toți sîntem așa de tineri,

Că am putea să-ți fim nepoți...

Dar cînd ne zici bătrâna doină

Ești cel mai tînăr dintre toți !





Cucoarele


Satu-i strîns în bătătură,

Cîntă, joacă, chefuiește...

Sună toba ; plin dulapul

Se-nvîrtește.

În văzduh e-atît albastru !

În senin e-atîta soare !

Înnegresc departe stoluri

De cucoare...

Vin copiii-n fuga mare,

Iese lumea-n drum grămadă, —

Un moșneag ridică mîna

Să le vadă...

Dă din cap, zîmbind, clipește

Și îngînă veteranul :

— Le-oi mai apuca eu oare

Și la anul ?...





Veselie


La orîndă-i o beție

Strașnică în astă-seară!

Nimini nu mai vrea să știe

Ce viforniță e-afară...

Glasuri vesele răsună,

Zic vioare, urlă vântul...

Joacă toți cu voie bună,

Duduie sub ei pămîntul !

Dînd uitării grija, scîrba,

Inima în piept le saltă...

Pîn' și popa-i trage sîrba,

Cu creștinii laolaltă !

Bate-n cizme, stă să cadă,

Dînd potcapul către ceafă...

Trei moșnegi aprinși la sfadă

Se-ndulcesc din a garafă...

Și petrec ! E o urgie

A lui Dumnezeu afară,

Dar e-atîta veselie

La orîndă-n astă-seară !...





De ziua mea


Aș vrea să fiu un biet bunic,

Adus din spate și pitic,

Să-mi mîngîi barba albă;

Să stau la foc, de somn să pic,

Visînd la vremea dalbă...

În jurul meu să am nepoți,

Și pe genunchi să-i joc pe toți

Și să le-nșir alene

Povești cu zmei și Barbă-Coți

Și mîndre Cosînzene.

Să rîd cu ei, copilăros,

Cînd, moțăind, mi-atîrnă-n jos

Al scufei mele ciucur ;

Cînd ei mă trag de păr vîrtos,

Să-i cert și să mă bucur...

Ori, vara, să mă plimb cu ei

Domol pîn vechile alei,

Cu tacticoase pasuri :

Să-i țiu mereu sub ochi mei

În lungile popasuri...

Și-n poarta casei, pe-nserat,

Cînd oamenii se-ntornă-n sat

Și-mi dau, pe rînd, binețe,

Să-ngîn pe nas, îngîndurat,

Un psalm de tinerețe...





Domnu profesor


Nimic nu-nvață blestemații !

Și eu mi-am zis de-atîtea ori

Că dau la dracu meditații...

Dar vezi că cele trei surori

Îmi sînt cu mult mai dragi ca frații

Cei răi și neascultători.

Afară-i noapte, vijelie,

Și-i cald în salonașul lor...

Mă-ntîmpină cu veselie

Și toate mă salută-n cor

Și fiecare vrea să știe :

„Ce face domnu profesor?”

În lecții ele-și spun secrete,

Fac haz pe socoteala mea.

Își mușcă buzele șirete,

Pufnesc de rîs, fără să vrea...

„Ti, bată-vă norocul, fete !”

Și mama face haz și ea...

La masă — glume, gălăgie...

Și cea dintîi îmi toarnă vin,

Drăguț a doua mă îmbie,

A treia-mi dă paharul plin...

E, cine-mi poate spune mie

În sănătatea cui să-nchin ?

Tîrziu, cînd plec de ies în stradă

Și-i întunerec peste tot,

Ah ! unde-s ele să mă vadă,

Orbit de viscol, cum înot

Prin valurile de zăpadă...

Și drumu-i lung și nu mai pot...

În odăița-ntunecată

E frig... Eu, zgribulit, din pat

Ascult vifornița turbată

Și-adorm cu gîndul fermecat

La basmul vechi : „Au fost odată

Trei mîndre fete de-mpărat...”





Adio


Da, mult mai bine ar fi fost

Să fi rămas în sat la noi,

De-ai fi avut și tu vreun rost,

De-am fi avut pămînt și boi.

Că sîntem nevoieși de tot,

Și ai frați mici, și sînteți mulți...

Muncesc din greu, fac tot ce pot

Și tot flămînzi, și tot desculți !

Tu ești mai mare, mai deștept —

Cînd oi muri, pe tine-i las,

Și multe de la tine-aștept :

Nădejdea-n tine mi-a rămas.

Noroc măcar dac-ai avea

Să dai de vreun stăpîn milos :

Să-mi scrii mereu, cît 'ei putea,

Că doar tu știi să scrii frumos !

Și-acuma — ochii să-i sărut :

Mergi sănătos și fii voinic !

Dar stai, o vorb-aș mai fi vrut,

O vorbă numai să-ți mai zic :

Tot ochii ăștia, amîndoi,

Așa frumoși, așa senini,

Să mi-i aduci tu înapoi,

Să nu-i uiți, dragă, prin străini...





Învins !


De mult înstrăinatul

De-abia ce ți-a sosit,

Așterne-i, mamă, patul,

Să doarmă dus băiatul

Bolnav și obosit !

Bătu el multă cale

De cînd te-a părăsit...

Învins de dor și jale

Pe prispa casei tale

Se culcă obosit...

Ci nu-ntreba : pe unde

A fost și ce-a găsit ?

El rana-și va ascunde

Și nu-ți va ști răspunde

Decît : — Sînt obosit...





Iarmaroc


Printre mii de șatre albe

Vezi fanare în amurg

Și prin pulberea de aur

Oamenii pe uliți curg.

Uruie trăsuri și care

Tobe trîmbițe răsună;

Un balon scăpat se-nalță

Dus de vînt jucînd în lună...

Vine-un călăreț în goană

Sar lătrînd în drum dulăii -

Rîd suratele gătite

Mînă-n mînă cu flăcăii;

Și mi-e drag să merg cu dînșii

Să-i privesc și să-i ascult

Lume veselă ca astăzi

N-am mai pomenit de mult!

La ovreiu în colț e cîntec

Joacă un băiet c-o fată

Țupăind bătînd în palme,

Căci a lor e lumea toată!...





Romanța


Trecea în cîrjă sprijinit

Pe ulița pustie,

Și-n caterincă, ostenit,

El învîrtea necontenit

O veche melodie.

Era un cîntec ce-l știam

De-acasă, dintr-o sară...

Cum l-ascultam pierdut la geam,

Mi se părea că mă vedeam

La noi, acasă, iară...

Și-atîtea lucruri s-au ivit

În mintea mea cu dînsul !

Dar cînd bătrînul gîrbovit

Sfîrși romanța, m-a lovit

Pe negîndite plînsul...





Cîntec de leagăn


O grădină îngeri meșteri

Zugrăvit-au la fereastră,

Și e frig în casa noastră,

Ca subt bolta unei peșteri

Dormi, copile, dormi !

Vîntul în ogeag suspină,

Mișcă-tr-una cleampa ușii ;

Amorțit-au greierușii

Subt căușul de făină —

Dormi, copile, dormi !

Ce ridici mînuța mică ?...

Fulgii albi de nea se scutur :

Peste cap îți zboară-un flutur,

Ciripește-o rîndunică...

Dormi, copile, dormi !





Rozele


De ziua numelui, în dar,

Primise roze Anișoara...

Le-a strîns frumos într-un pahar,

Dar rozele muriră seara...

Le cercetează tremurînd,

Nedumerită, mititica,

De ce s-au stins așa curînd?

Nu le făcuse doar nimica...

Și gîndul ei nevinovat

Se-ntunecă de-atîta jale

Cînd vede cum s-a spulberat

Podoaba mîndrelor petale...

Acum, cu drag, le-adună iar.

O, de-ar putea, le-ar da ființă !

Dar izbucnește-n plîns amar

Văzînd că e cu neputință...

Sărman copil neștiutor

Ce plîngi sărmana ta comoară,

Asemeni rozelor ce mor,

Tot ce ni-e drag e dat să moară...





Moș Ajun


Printre crengi pierdute-n ceață

Luna-ncet la geam apare,

Aruncînd pe flori de gheață

Boabe de mărgăritare.

Lîngă pat, jos, în căsuță

Mama plînge despletită

Pe copila cea drăguță,

Între îngeri adormită...

...Dar ce zgomot e în tindă ?

Inima-i stă să se rumpă !

Vin copiii de colindă,

Vin la sora lor cea scumpă.

Lărmuind cu bucurie,

Bat în geam, fac zarvă multă,

Rîd cu hohot, făr' să știe

Că fetița nu-i ascultă...

Iar prin crengi pierdute-n ceață

Luna trist la geam apare

Și lucesc pe flori de gheață

Boabe de mărgăritare...





Pasteluri





I


E secetă, și de căldură

Pe cîmp porumbul se usucă,

Mor vitele în bătătură,

Și norii vin... ca să se ducă...

Prin sat aleargă paparude,

Țăranca apă le azvîrle :

Își scutur pletele lor ude

Și-s goale ca niște șopîrle...

Țăranii-n cîrciumă s-adună ;

Pe cîmp abia se mișc-o turmă,

Tînguitor talanga sună —

Ciobanul a rămas în urmă,

Cu cotul rezemat în bîtă,

El cată dus în depărtare.

Dar seceta posomorîtă

Se-ntinde fără de hotare...





II


Prin sat aleargă paparude

Și se-nvîrtesc în danț vioaie :

Își scutur' pletele lor ude,

Cîntînd descîntece de ploaie.

Un uliu sus, deasupra noastră,

Din aripi bate ostenit,

Pierdut în liniștea albastră

A cerului nemărginit.

Nori albi din zare se ridică —

Par minunate jucării ;

Se-nșiră, se desprind, se strică

În praf de raze aurii...





III


Tresari din somn... Ce harmalaie !

Țigani cu șatra — ce mai vrei ?

În car, sub rogojina spartă,

Fumează, cîntă, rîd femei...

O droaie de copii în zdrențe

Fac roată și se bat, și sar...

Dulăi bătrîni, cu limba scoasă,

Merg serioși pe lîngă car...

Se depărtează caravana...

De praf, abia o mai zăresc...

Cîmpia ațipește iarăși,

Doar greierii mai țîrîiesc...





IV


Printre mii de șatre albe

Vezi fanare în amurg,

Și prin pulberea de aur

Oamenii pe uliți curg.

Uruie trăsuri și care.

Tobe, trîmbițe răsună ;

Un balon scăpat se-nalță,

Dus de vînt, jucînd în lună...

Vine-un călăreț în goană,

Sar lătrînd în drum dulăii,

Rîd suratele gătite,

Mînă-n mînă cu flăcăii ;

Și mi-e drag să merg cu dînșii,

Să-i privesc și să-i ascult :

Lume veselă ca astăzi

N-am mai pomenit de mult !

La ovrei, în colț, e cîntec :

Joacă un băiat c-o fată,

Țupăind, bătînd din palme,

Căci a lor e lumea toată !...





V


Coboară seara pe cîmpie...

Pe drum pustiu, un car cu boi

Se leagănă încet, departe...

Cresc nori de pulbere-napoi.

În car, îngînă cărăușul

Un cîntec vechi și trist nespus,

Ca o poveste-ntunecată

A veacurilor ce-au apus...

Și, cum se pierde-n umbra serii,

Mă-ntreb pe gînduri adîncit :

„Va răsări cîndva și steaua

Acestui neam nenorocit ?...”





VI


Trece-n sus, pe plai în sus,

Un voinic pe-un murg călare.

Înapoi se uită dus

Peste mîndrele hotare...

Dus el cată spre Ardeal,

Unde-o turlă-n fund străluce ;

Murgul urcă greu la deal,

Pe voinic de-abia-l mai duce...

Neguri de brădet se-ntind...

Turla-n văi de mult e ștearsă.

Dar voinicul pribegind

Tot mai ține fața-ntoarsă...





VII


Pe cîmpie nici un zgomot.

Din oraș abia străbate

Ca un murmur lin de-albine

Larma vieții zbuciumate.

Jos, la tabără, s-aude

Glas întîrziat de goarnă.

Cîțiva călărași cu schimbul

De la sate se întoarnă.

Plini de praf, rupți de-oboseală,

Legănați pe cai agale,

Trec pe drum ca niște umbre

Și doinesc încet de jale...

Nici un zvon apoi. Pustiul

Peste dealuri se întinde.

Cîte-o stea clătinătoare

Candela-n văzduh și-aprinde...





Artiști


Trei vagabonzi la poartă-mi vin ;

Artiști — o mică trupă :

Copiii după ei se țin,

Și cîinii dau să-i rupă...

Sunt doi micuți, e mama lor ;

Ea, cu flașneta-n spate.

E-o zi de toamnă, pic de nor,

Dar cât de triste-s toate !

Cu ochii duși, ca în extaz,

Ea cîntă, și ei joacă.

Îi cade părul pe obraz

Și praful o îneacă.

Ei joacă, sar și se-nvîrtesc,

Împiedicați în zdrențe ;

Răsuflă greu cînd se opresc

Și fac la reverențe.

Întinde piciul istovit

O pălărie spartă :

Comèdia s-a isprăvit,

De-acu — la altă poartă...

Pe urma celor ce s-au dus

Vîrtej de frunze-aleargă...

Că mulți mai poartă Cel-de-sus

Pe lumea asta largă !





Pribeagul


E noapte ; la micuța casă

Fereastra licăre-n lumină...

Vezi fețe vesele la masă:

Ei povestesc glumind și-nchină.

Tu, singur, te strecori prin ceață

Și-arunci privirea cu sfială :

Te-apucă dor de-o altă viață,

De liniște patriarhală...

În vis, te-apropii de fereastră,

Și numa-n vis le tulburi pragul :

„Primiți, primiți la vatra voastră

Să hodinească și pribeagul...”





În bal


Dansau cu fețe zîmbitoare

Și-și făureau un ideal

Din strălucirea trecătoare

A unei nopți tîrzii de bal.

În larma veselei orchestre

Înmormîntau un trist amor,

Și-n goana albelor ferestre

Zbura fantastic umbra lor.

Pluteau cu mintea rătăcită

Ca-n alte lumi, răpiți de joc...

Și-atît părea de fericită

Părechea fără de noroc !





Vremuri apuse


În parcul vechiului castel,

Pe-aleea solitară,

Un tînăr prinț rătăcitor

Se plimbă trist și visător

În fiecare seară...

Se plimbă trist și visător

Și-ngînă cu durere :

— Copilă tainică de crai,

Cu vineți ochi, cu păr bălai,

Tot sufletu-mi te cere...

Se plimbă visător și trist

Și cu durere-ngînă :

— De ce nu vrei să te ivești

Din ceața vechilor povești

Să-mi faci un semn de mînă ?

E-o liniște de cimitir

În parcul singuratic :

— O, dați-mi mîndrul buzdugan

Și-aduceți calul năzdrăvan

Ce-adulmecă jăratic...

Ca-n cimitir e liniște

În tainica grădină.

Trist razele prin cetini curg

Și luminează în amurg

Castelul în ruină...





Cu genele plecate


În castelul dintre codri

Liniște-i ca în mormînt :

Nu s-a pomenit de-o vreme

Înăuntru-i rîs ori cînt.

Credincioșii casei umblă

Muți în tainica tăcere,

Rar își fac un semn ori schimbă

Șoapte-n umbră de unghere,

Nu cumva să strice pacea

Doamnei triste, adorate,

Ce de-a pururi nu ridică

Genele ei lungi, plecate...

Tristă-i totdeauna doamna,

Palidă în neagra-i haină,

Și cu nimeni nu grăiește...

În castelul vechi e-o taină.

Însă cînd barbarul mîndru

Vine de la vînătoare,

Pașii grei și glasu-i aspru

Lung vuiesc prin coridoare...

Toți, înfiorați, aleargă

De porunci să țină seamă,

Umiliți i se închină,

Galbeni, tremurînd de teamă.

Vai de-acei ce-i stau în cale

Cînd sprînceana i se-ncruntă,

În sălbateca-i privire

Sîngeră pedeapsa cruntă...

*

Numai doamna, numai dînsa,

Liniștită îl așteaptă,

Buzele-i subțiri și fine

Nu surîd, nu scot o șoaptă.

Numai ei, cînd îl zărește,

Inima nu i se bate,

Și de-a pururi nu ridică

Genele ei lungi, plecate...

Uneori, sus, la fereastra

Din iatac, stă nemișcată ;

Peste munți, peste hotare

Caută îngîndurată...

Uneori încet se urcă

Sus, pe-ntunecata stîncă,

Și, visînd, privește dusă

În prăpastia adîncă...

Tristă-i totdeauna doamna,

Palidă în neagra-i haină...

În castelul dintre codri,

În castelul vechi, e-o taină.

*

Amîndoi stau față-n față-n

Vechea sală strămoșească

— M-ai chemat ?... întreabă doamna,

Mîndră, fără să-l privească.

El, c-un scrîșnet de mînie,

Palid prinde biciu-n mînă.

Face-un pas, vrînd s-o lovească

În pornirea lui păgînă...

Brațu-i cade... Întîlnise

Iar privirile-i pierdute

Pironindu-l doar o clipă...

Năbușit, îngînă: — Du-te...

*

Miez de noapte bate straniu,

Răspunzînd din stîncă-n stîncă :

În castelul dintre codri,

În iatac, lumină-i încă.

N-are somn sărmana doamnă,

Negre amintiri o dor :

Inima-i însîngerată

Se-nfioară-n preajma lor...

Ochii ei lucesc mai negri,

Albă-i fața ei ca varul ;

Ea desface scrinul antic,

Trage-ncetinel saltarul,

Ce, rostogolind din umbră

Orbitorul lui tezaur

Joacă-n schinteieri sub para

Candelabrului de aur :

Diamante, și rubine,

Și topazuri, și safire

Tremură în mii de ape

Și se bat în strălucire...

Un inel e între pietre,

Un inel pătat de sînge...

Ea-l întoarce, și-l privește...

Și pornește-ncet a plînge,

Iat-o scoborînd în umbră,

Ca o umbră de ușoară,

Scările de marmur albe,

Orice freamăt o-nfioară...

A trecut de pragul porții...

Noaptea-i mută și senină ;

Pe prapastie răsare,

După stîncă, luna plină.

Două brațe, sus, pe stîncă,

Albe se înalță-n lună,

Și de-un țipăt lung izbite,

Negurile-adînci răsună...





Baladă


Prin crîngul străbătut de lună,

De primăvară înflorit,

Pribeagă, cîntă o nebună

Trecînd cu părul despletit.

Și-n păru-i poartă o cunună

De mirt, și mirtu-i veștejit...

— Copilă dragă, fiii cuminte

Și fugi de dragoste în mai...

O, nu te-ncrede-n jurăminte

Și nu iubi în luna mai !...

Copilă dragă, fii cuminte...

Te-așteaptă ceasul rău în cale

Pe înfloritele poteci,

Și tot norocul vieții tale

Se va întuneca pe veci...

Te-așteaptă ceasul rău în cale...

Și-atunci vei plînge-așa,-n neștire,

Și vei înnebuni de dor,

Nici n-o să afli liniștire,

Că nu e leac alinător,

Vei plînge singură,-n neștire...

Doar am iubit și eu ca tine

În mai, și n-am avut noroc !

Privește și ia seama bine

Cum rătăcesc din loc în loc,

Doam am iubit și eu ca tine...

Dar tu, copilă, fii cuminte

Și fugi de dragoste în mai !

O, nu te-ncrede-n jurăminte

Și nu iubi în luna mai...

Copilă dragă, fii cuminte...

Prin crîngul luminat de lună,

De primăvară înflorit,

Pribeagă, cîntă o nebună :

Ea poartă părul despletit,

În păr i-atîrnă o cunună

De mirt, și mirtu-i vestejit...





Doina


Se tânguiesc

Tălăngi pe căi,

Și neguri cresc

Din negre văi,

Plutind pe munți...

La făgădău,

La Vadul-Rău,

Sus, la răscruci,

Vin trei haiduci

Pe cai mărunți...

Grăiesc încet...

Un scurt popas -

Și spre brădet

Pornesc la pas

Cei trei călări...

Sus, peste plai,

Tăcutul crai

Al nopții reci

Umbrind poteci,

Se-nalță-n zări...

Și neguri cresc,

S-anină-n crăngi; -

Se tânguiesc

Și plâng tălăngi

Pe căi pustii...

Se duc uitați

Cei trei fârtați,

Săltând în șa,

Plutind așa,

Ca trei stafii...

Dar când ajung

La cotituri,

Un chiot lung

Din mii de guri

Dărâmă stânci...

Haiducii mei

Doinesc toți trei;

Și clocotesc,

Și hohotesc

Păduri adânci...





Cîntec vechi


Codrule, stăpînule,

Codrule, bătrînule !

Mișcă-ți tu poienile

Și-ți ridică genele,

De privește pînă-n zare :

Nu s-arată șir de care,

Șir de care ferecate,

Scîrțîind împiedicate,

De-angarale-mpovărate,

De neferi încunjurate ?...

Codrule, stăpînule,

Codrule, bătrînule !

Scutură-ți tu pletele

Să s-adune cetele :

Cetele haiducilor,

Spaimele răscrucilor,

Să răstoarne carăle,

Vînzolind covoarăle,

Să desfunde lăzile,

Să-și împartă prăzile...





Haiducul


Lumina aurie ce cerne printre cetini,

Trecînd, ca o nălucă, în zarea din apus,

Haiducul rătăcește, cu flinta-n spate, dus :

În toată lumea largă el n-are alți prieteni

Decît copacii-n codru și nourii de sus.

Înfiorat de taina singurătății grele,

Străvechiul codru sună, foșnindu-și frunza rar...

Voinicul prinde-un zgomot venit dinspre hotar :

Își saltă dîrz podoaba de-alămuri și de-oțele,

Și ochii lui sălbateci străfulgerînd tresar.

Cum se ridică leul stăpîn într-o pustie

Și-așteaptă prada mîndru, cu nările în vînt,

Ca dintr-o săritură s-o culce la pămînt,

Haiducul clocotește de ură și mînie,

Și pieptul i se umflă, stînd să zbucnească-n cînt...

Dar din tufiș trei focuri vrăjmașe se descarcă, —

Un răcnet moare-n pieptul rănitului erou !

El vrea să se ridice și cade-n brînci din nou :

Din somn tresare codrul, rănit și dînsul, parcă,

Și urlă de durere, cu repetat ecou...





Salcîmul


Priveghiuri lungi de toamnă. În sfeșnic lumînare

Se luptă-n întuneric, tot scăpătîndu-și zarea,

Precum se luptă somnul cu jalea ce te-apasă

În liniștea ploioasă...

Deodată triste glasuri sporesc mocnita jale,

Bat fîlfăiri greoaie dasupra casei tale...

Se face iar tăcere... și te străbat fiorii :

Ne lasă și cucorii !

„Fugiți, fugiți departe, întîrziate stoluri,

Să nu v-apuce-n cîmpuri înghețul de la poluri !...”

Suspină trist în urmă, foșnindu-și frunza moartă,

Salcîmul de la poartă...





Nopți de vară


La casa fără lacăt

Doar luna de mai vine

S-o cerceteze-n treacăt

În nopțile senine.

Perdele-nvechite

Atîrnă într-o parte

Ca aripi ostenite

La geamurile sparte.

Doar șoareci țin soborul

Ungherelor uitate,

Păienjeni țes covorul

Uitării-ntunecate.

Și-aceeași armonie

De greieri trist răsună

În casa cea pustie

Sub farmecul de lună...





Fulgii


Zăceau priveliștele moarte

Sub cerul sur, în asfințit,

Și-abia mai auzeam departe

Un glas de crivăț amorțit.

În mijlocul naturii mute

Eram eu singur călător :

Îmi aminteam de vremi trecute

Și mă visam în viitor...

Iar din imperiul tăcerii

Se desprindeau fulgi mari de nea :

Cădeau încet, cădeau puzderii

În urma și-naintea mea...





Singur


Te simți mai singur astă-sară,

Mai mohorîtă-i azi odaia...

Auzi cum șiruie afară,

De-a lungul streșinilor, ploaia !

Trist, ca o plîngere-necată,

Răsună-n noaptea cea pustie,

În noaptea asta-ntunecată

Ce-ți pare-un veac de insomnie...

Și cum în van te lupți cu firea

Să cauți vieții tale țîntă,

Să smulgi o rază din orbirea

De patimi care te frămîntă,

Se-nalță-n mintea-ți aiurită

Stafia vremilor uitate,

Privindu-te nedumerită,

Cu brațele încrucișate...





Cîntec


Cutreieri ulițele-n rînd,

Un cîntec tainic șuierînd :

E-ntîia zi frumoasă, caldă ;

O vrabie-n nisip se scaldă

Și ciripește-atît de blînd !

Te-nviorezi și prinzi puteri

Sub vraja dulcei mîngîieri —

La umbră însă-i frig și-acuma,

Și noaptea tot mai cade bruma,

Și-n suflet tot mai plîng dureri...





O rază


Străin pierdut, pe lume fără parte,

Răznit de-ai tăi, de tot ce-ai scump departe,

În van ai blestema și-n van ai geme :

Nu vor veni, în orele supreme,

Plîngînd încet pe nume să te cheme,

Nici să-ți închidă ochii după moarte...

La ce amarul deznădejdei multe,

Zădărnicia unor lacrimi smulte,

Biet suflet gata să-și pornească zborul ?

Alină-ți plînsul, potolește-ți dorul

Și-ntoarce-te spre-Atoteștiutorul :

El singur numai poate să te-asculte...

Precum pe văi se desprimăvărează,

Pe frunte blînd te-o mîngîia c-o rază

Ce va străbate-ntreaga ta ființă...

Atunci adoarme orice suferință.

Priviți la ceruri cu recunoștință,

Căci Dumnezeu pe toți ne are-n pază !





Acolo


Tu, singuratică și-albastră,

Rătăcitoare-n infinit,

La ce mă chemi necontenit,

Acolo-n colțul de fereastră,

Să te ador înmărmurit ?...

Și spune-mi ce-nrudită vrajă

Și ce îndepărtat mister

Mă face pururi să te cer

Deasupra capului de strajă,

Stea singuratică pe cer ?...





Poveste


Se spune-n basme c-a trăit

Demult, demult pe lume-odată

Un biet copil orfan, robit

De-o vrăjitoare blestemată.

În lanțuri ea-l ținea oricînd,

Și el plîngea de disperare,

Dar lacrimile-i, picurănd,

Se prefăceau mărgăritare...

Iar vrăjitoarea le strîngea

Și tot mai multe vrea să strîngă,

Încăt din ce mai mult plîngea,

El tot mai mult avea să plîngă...

Așa, copii obijduiți

Pe lumea noastră sînt poeții,

Încătușați și chinuiți

De vraja blestemată-a vieții.

Ei plîng de drag, ei plîng de dor,

Și cearcă în zadar uitare,

Sporind cu lacrimile lor

Comoara de mărgăritare !





Cîntec


Noapte, — noapte, iar mă lași

Singur pe cărări pustii,

Părăsit aceleiași

Palide melancolii...

Stelele se stîng acum

Roua picură pe flori :

Spune-mi, încotro să-ndrum

Pașii mei rătăcitori ?...





Rugăciune


Doamne, către tine-ndrept

Astăzi ruga mea umilă !

Iartă celuia nedrept :

De la tronul tău aștept

Cel din urmă semn de milă...

Ca un demon cad învins,

Fulgerat de suferință.

În genunchi, cu graiul stins

Și cu sufletul cuprins

De obidă și căință ;

Dornic brațele-mi întind

Către cerurile tale :

Valurile mă cuprind,

Inima mi-o simt murind

De nețărmuita jale ;

Și pre tine te mai chem :

Doamne, tu ești sfînt și mare !

Mîntuie-mă de blestem...

Către tine plîng și gem :

Îndurare !





Zadarnic !


Senina Dimineață pătrunde-n casa mută,

S-apropie de patul poetului cu teamă ;

S-aplecă, și obgajii cei palizi îi sărută.

Șoptindu-i la ureche, la visuri nouă-l cheamă :

— E primăvară nouă, copile, primăvară !

N-auzi tu rîndunica la geamurile tale ?

N-auzi pe-nvăpăiatul Pegas zburdînd la scară,[1]

Nerăbdător să zboare pe necuprinsa cale ?

E primăvară nouă... Covor de flori s-așterne ;

În cer e zvon de clopot și glas de ciocîrile.

Viața-și rennoiește izvoarele-i eterne,

Și-i beată lumea-ntreagă de-atîta veselie !...

Poetul n-o ascultă ; rămîne surd la șoaptă :

Pleoapele-s căzute și mîinile-nghețate...

Zadarnic, jos, la scară, Pegas îl mai așteaptă,

Zadarnic mușcă frîul și din copită bate —

Zadarnic !





