Jules Verne



Castelul din Carpaţi





Capitolul I



Povestirea care urmează nu este fantastică, este doar romanescă. Trebuie, oare, având în vedere caracterul ei neverosimil, să tragem de aici concluzia că nu este adevărată? Ar fi o eroare. Suntem într-o epocă în care orice se poate întâmpla ― aproape că avem dreptul să spunem că orice s-a şi întâmplat. Dacă plăsmuirea noastră nu este deloc verosimilă astăzi, poate fi mâine, graţie resurselor ştiinţei care sunt şansa viitorului, şi nimeni nu se va gândi să o aşeze în rândul legendelor. Dealtfel, la adăpostul acestui practic şi pozitiv secol al XIX-lea, nu se mai născocesc nicăieri legende, nici în Bretania, pe meleagurile crâncenilor korrigani, nici în Scoţia, ţinutul brownielor şi al gnomilor, nici în Norvegia, patria aşilor, elfilor, silfilor şi walkiriilor, nici chiar în Transilvania unde, decorul Carpaţilor se potriveşte atât de bine evocărilor psihagogice. Se cuvine să reţinem totuşi că regiunea transilvană este foarte legată încă de superstiţiile străvechi.

Provinciile acestea de la capătul Europei, domnul de Gérandole-a descris, Elisée Reclus le-a vizitat.

Nici unul dintre ei nu a pomenit despre ciudata istorie pe care se bizuie romanul de faţă. Au avut, oare, cunoştinţă de ea? Poate, dar n-au vrut să-i dea crezare. Este regretabil, căci ar fi relatat-o unul cu rigoarea unui analist, celălalt cu acel lirism necăutat cu care sunt impregnate însemnările sale de călătorie.

De vreme ce nici unul, nici celălalt nu a făcut-o, o voi face, în locul lor, eu.

În ziua de 29 mai a anului acela, un cioban îşi păzea turma la marginea unui podiş plin de verdeaţă, la poalele Retezatului care domină o vale fertilă, acoperită de păduri cu tulpini drepte, îmbogăţită de frumoase culturi. Iarna, galernele, care sunt vânturile din nord-vest, rod acest podiş înalt, descoperit, neadăpostit, ca briciul unui bărbier. Se spune atunci, prin partea locului, că se bărbiereşte, şi încă până la sânge.

Ciobanul acesta nu avea nimic arcadian în straiele lui şi nimic bucolic în atitudine. Nu era nici Dafnis, Amintas{1} Tityr, Lycidas, ori Meliben. La picioarele lui înfipte în nişte încălţări grosolane şi caraghioase de lemn nu murmura Lignon-ul, ci Jiul valah, ale cărui ape proaspete şi pastorale ar fi fost demne să curgă prin meandrele romanului Astreei.

Frik din satul Werst ― aşa se numea acest rustic păstor ― la fel de neîngrijit ca şi animalele sale, bun să locuiască în acea cloacă sordidă ridicată la intrarea în sat, unde oile şi porcii lui creşteau într-o revoltătoare păducherie (acesta este singurul cuvânt, împrumutat din limba veche, potrivit pentru târlele păduchioase din comitat).

Immanum pecum precumpănea aşadar, în purtarea numitul Frik, asupra lui immanior ipse. Trântit pe o movilă acoperită cu iarbă dormea cu un ochi, veghind cu celălalt, cu pipa lui mare în gură, fluierându-şi, uneori, câinii, când vreo oaie se îndepărta de păşune, sau sunând în bucium şi trezind ecoul munţilor.

Erau ceasurile patru după amiaza. Soarele începea să asfinţească. Câteva piscuri, cu poalele înecate într-o ceaţă uşoară, dusă de vânt, se luminau spre est. Spre sud-vest două spărturi în lanţul muntos lăsau să pătrundă un mănunchi pieziş de raze, ca un şuvoi de lumină ţâşnind printr-o uşă întredeschisă.

Acest sistem orografic aparţinea regiunii celei mai sălbatice din Transilvania, cunoscută sub denumirea de comitatul Cluj.

Ciudat fragment al imperiului Austriei, este această Transilvanie, „Erdély” în maghiară, adică „ţara pădurilor”. Este mărginită de Ungaria la nord, de Valahia la sud, de Moldova la vest. Cu o suprafaţă de şaizeci de mii de kilometri pătraţi, sau şase milioane de hectare ― aproape a noua parte din Franţa ― este un soi de Elveţie, dar cu jumătate mai întinsă decât domeniul elveţian, fără să fie, însă, mai populată. Cu podişurile sale, în mare parte acoperite de culturi, cu păşunile sale bogate cu văile sale capricios conturate, cu piscurile sale trufaşe, Transilvania, crestată de ramificaţiile de origine platonică ale Carpaţilor, este brăzdată de numeroase cursuri de ape, care se varsă în Tisa şi în acea Dunăre superbă, ale cărei Porţi de Fier închid, la câteva mile mai la sud, defileul lanţului Balcanilor, la frontiera dintre Ungaria şi Imperiul otoman.

Aceasta este străvechea ţară a dacilor, cucerită de Traian şi primul secol al erei creştine. Independenţa de care se bucura sub Ioan Zapolya şi urmaşii acestuia până în 1699, avea să ia sfârşit în timpul lui Leopold întâiul, ţara devenind o anexă a Austriei.

Dar, oricare ar fi fost statutul său politic, a rămas sălaşul mai multor seminţii, care au trăit alături fără să se contopească: valahii sau românii, ungurii, ţiganii, secuii şi, de asemenea, saxonii pe care timpul şi împrejurările aveau să-i „maghiarizeze” în cele din urmă, în folosul unităţii transilvane. Cărui tip îi aparţinea Frik? Era un urmaş degenerat al vechilor daci? Era dificil să te pronunţi, văzându-i părul vâlvoi, faţa mânjită, barba zbârlită, sprâncenele groase ca două perii cu ţepi roşiatici, ochii albastru-verzui, ale căror colţuri umede erau acoperite de cataractă. Arată de cel puţin şaizeci şi cinci de ani, dar e înalt, uscat, drept sub cojocul gălbui mai puţin blănos decât pieptul lui; un pictor nu s-ar da deloc în lături să-i schiţeze silueta când, purtând pe cap o pălărie împletită din fibre vegetale, un adevărat şomoiog de paie, se reazemă de bâta lui încovoiată, la fel de nemişcat ca o stâncă.

În clipa în care fascicolul de raze pătrunse prin spărtura dinspre vest, Frik se întoarse; apoi, îşi puse mâna pe jumătate strânsă în dreptul ochilor, aşa cum şi-ar fi pus-o în dreptul gurii, ca să fie auzit până departe, şi privi foarte atent.

În geana de lumină a zării, la o milă bună mai încolo, se profila conturul unui castel. Castelul acesta vechi se înălţa pe creasta singuratică a defileului Vulcan, partea superioară a unui podiş numit podişul Orgall. Sub razele strălucitoare de lumină, arhitectura sa se desluşea limpede, claritate proprie imaginilor stereoscopice.

Totuşi, trebuia ca păstorul să aibă ochii foarte ageri ca să poată distinge vreun amănunt, în acea pată îndepărtată. Brusc, iată-l că strigă, clătinând din cap:

― Castel Vechi! Castel Vechi!... În zadar te umfli în pene, aşezat pe temelia ta!... Încă trei ani şi vei înceta să mai exişti, de vreme ce fagul tău mai are doar trei crengi.

Fagul acesta, sădit la marginea unuia dintre bastioanele cetăţii, se aplica pe fondul întunecat al cerului, ca o fâşie subţire de hârtie decupată şi de-abia dacă ar fi fost vizibil pentru oricine altcineva, de la acea distanţă. În ceea ce priveşte explicaţia cuvintelor ciobanului, datorate unei legende legate de castel, aceasta va fi dată la vremea ei.

― Da, repetă el, trei crengi... Ieri erau patru, dar azi-noapte, a patra s-a frânt... A rămas doar ciotul... Nu mai număr doar trei... Doar trei, castel vechi... doar trei!.

Când începi să te gândeşti la un păstor ca la o făptură idealizată, imaginaţia face cu plăcere din el un visător şi un contemplativ; stă la taclale cu planetele, discută cu stelele; descifrează bolta înstelată. De fapt, este o brută ignorantă şi lipsită de inteligenţă. Cu toate acestea, credulitatea celor din jur îi atribuie, fără să stea prea mult pe gânduri, haruri miraculoase; dăruit cu puterea vrăjitoriei, face farmece oamenilor şi animalelor, îndulceşte sau aspreşte ursita, vinde prafuri aducătoare de plăceri, de la el se cumpără băuturile şi formele magice. Nu ajunge, oare, să facă pământurile neroditoare, presărând peste ele pietre fermecate, şi oile sterpe, doar privindu-le cu ochiul stâng? Superstiţiile acestea vin din toate timpurile şi de pe toate meleagurile. Chiar şi în cătunele mai civilizate nu treci pe lângă un cioban fără să-i adresezi câteva cuvinte amicale dându-i bineţe cu înţeles, salutându-l cu apelativul de „păstor”, la care ţine foarte mult. O pălărie ridicată îţi îngăduie să scapi de piaza rea, iar pe drumurile Transilvaniei, ca pretutindeni, dealtfel, nimeni nu se gândeşte să facă economie în această privinţă.

Frik era văzut ca un vrăjitor; un evocator de arătări fantastice. Dacă stăteai să-i dai crezare, vampirii şi vârcolacii îi dădeau ascultare; îl întâlneai, la apus de lună, în nopţile întunecoase, asemenea altora ca el, de pe alte meleaguri, în ziua de 29 februarie, călare pe roţile morilor, vorbind cu lupii, sau visând la stele.

Frik lăsa lumea să vorbească, trăgând folos din asta. Vindea farmece şi contra-farmece. Dar, observaţie care se impune, era, el însuşi, la fel de credul ca şi clientela sa, şi, dacă nu avea încredere în propriile lui vrăji, cel puţin, dădea ascultare legendelor care circulau prin ţinut.

Nu era, deci, deloc, de mirare că făcuse acea prezicere în legătură cu apropiata dispariţie a vechiului castel, şi că se grăbea să ducă vestea la Werst, de vreme ce fagul care-l străjuia mai rămăsese cu doar trei ramuri.

După ce îşi adună turma, răcnind din răsputeri printr-un soi de ţeavă de lemn alb, Frik o porni înapoi, spre sat. Câinii, doi grifoni, îl urmau, hărţuind oile, erau corciţi, răi şi fioroşi şi păreau gata, mai degrabă, să sfâşie animalele, decât să le păzească. Turma cuprindea o sută de berbeci şi de oi, dintre care vreo douăzeci de miei, care nu aveau încă un an, restul având între trei şi patru, sau între patru şi şase.

Turma îi aparţinea judecătorului din Werst; birăul Colţ, căruia îi revenea o mare parte din profit şi care îl aprecia foarte mult pe ciobanul lui, Frik, cunoscându-i dibăcia cu care tundea oile şi priceperea de a le îngriji, când se îmbolnăveau de gălbează, pietin, rabuz şi alte afecţiuni de origine pecuară.

Ovinele mergeau strâns, animalele cu talangă şi, lângă ele, oile birane, făcând să le sune clopoţeii, în mijlocul behăiturilor.

La ieşirea din păşune, Frik o apucă pe o potecă largă, mărginită de lanuri întinse. Grâul înalt, cu spice minunate, unduia în bătaia vântului, iar, puţin mai încolo, se întindeau câteva plantaţii de „cucuruz”, porumbul din partea locului. Drumul ducea la liziera unei păduri de pini şi brazi, la adăpostul cărora era umbrăşi răcoare. Mai jos, Jiul îşi plimba apele scânteietoare sub care se zărea prundişul de pe fund, purtând la vale buştenii de la joagărele din amonte.

Câinii şi oile se opriră pe malul drept al fluviului şi începură să bea cu lăcomie, făcând să freamăte stufărişurile încâlcite din jur.

Werst era doar la trei aruncături de băţ, dincolo de un sălciniş des, alcătuit din copaci adevăraţi, şi nu din acei arbori exploataţi, piperniciţi, care se înalţă doar cu câteva picioare deasupra rădăcinilor lor. Sălcinişul mergea până spre colinele din defileul Vulcan, unde se află satul cu acelaşi nume, întinzându-se pe versantul meridional al masivului Pleşa.

Împrejurimile erau pustii la ceasul acela. Oamenii se întorc de la câmp doar la căderea nopţii şi Frik nu avusese, pe drum, cui să dea bineţe, aşa cum se cade. După ce turma lui îşi potoli setea, se pregăti să se îndrepte spre vale, când la cotul Jiului, la cam cincizeci de paşi în aval, apăru un om.

― Ei, prietene! strigă el către cioban.

Era unul dintre acei obişnuiţi în zilele de târg, în orice localitate din comitat. Te împiedici de ei prin oraşe, prin cătune, până şi prin cele mai mărunte aşezări. Nu e nici o greutate să te înţelegi cu ei, vorbesc în toate limbile pământului. Cel de acum era italian, saxon, ori valah? Nimeni n-ar fi putut spune; dar era evreu, evreu polonez, înalt, slab, nas coroiat, barbă în formă ascuţită, frunte bombată, ochi foarte vii.

Negustorul acesta ambulant vindea ocheane, barometre, şi ceasuri mici. Adică tot ceea ce nu încăpuse în geanta pântecoasă care-i atârna, prinsă în curele groase şi trainice, pe umăr, iar la gât şi la cingătoare îi spânzura o adevărată prăvălie umblătoare.

Pesemne că evreul acesta era pătruns de respectul şi de teama binecuvântată pe care le inspiră ciobanii. Aşa că îl salută pe Frik, făcându-i semn cu mâna. Apoi, în limba română, formată din română şi slavă, îi zise, cu accent străin:

― Îţi merse după pofta inimii, prietene?

― Da... aşa cum e vremea, răspunse Frik.

― Atunci, azi îţi merge bine, căci e bine.

― Iar mâine îmi va merge rău, căci va ploua.

― Va ploua? strigă negustorul ambulant. Plouă, aşadar, fără să fie pic de nor pe aici?

― Norii se vor aduna la noapte... de acolo... dinspre partea rea a munţilor.

― După ce vezi asta?

― După lâna oilor mele, aspră şi uscată, ca o piele tăbăcită.

― Atunci va fi vai şi amar de cei care bat drumurile. ― Şi cu atât mai bine pentru cei ce vor rămâne în prispa casei lor.

― Pentru asta trebui să ai casă, ciobane.

― Ai copii? îl iscodi Frik.

― Nu.

― Nevastă?

― Nici atât.

Frik îl întreba toate astea, pentru că, prin partea locului, aşa e obiceiul, să te intereseze astfel de lucruri, când întâmplarea îţi scoate în cale un străin. După care, urmă:

― De unde vii, negustorule?

― De la Sibiu.

Sibiul este unul din principalele târguşoare din Transilvania. Plecând aici, ajungi pe valea Jiului unguresc, care coboară până în târgul Petroşani.

― Şi, încotro?

― La Cluj.

Ca să ajungi la Cluj, e de ajuns să urci înspre valea Mureşului; apoi, prin Alba Iulia, trecând de primele piscuri ale munţilor Bihor, descinzi în capitala comitatului. Un drum de douăzeci de mile, cel mult.

Într-adevăr, negustorii aceştia de termometre, barometre şi tot soiul de hârburi, îţi evocă întotdeauna, nişte fiinţe cu totul aparte de o factură oarecum, hoffmanescă. Lucrul care ţine de meseria lor. Ei vând vremea sub toate formele ei; cea care se scurge, aşa cum este, aşa cum va fi, aşa cum alţi confraţi de-ai lor vând panere, lâneturi, sau stămburi. S-ar spune că sunt comisii voiajori ai Casei Saturn and Cie, cu firma Clepsidra de aur. Şi, fără îndoială, aceasta fu impresia pe care i-o lăsă evreul lui Frik, care privea, nu fără uimire, expoziţia aceasta de mărfuri, noi pentru el, cărora nu le cunoştea întrebuinţarea.

― Ei, negustorule, întrebă el, întinzând mâna, la ce foloseşte vechitura aia care-ţi zăngăne la cingătoare, ca oasele unui spânzurat?

―Ăsta e un lucru de preţ, răspunse negustorul, bun pentru toţi.

― Pentru toţi, strigă Frik, clipind din ochi, chiar şi pentru ciobani?...

― Chiar şi pentru ciobani.

― Şi maşinăria de colo?

― Maşinăria aceasta, răspunse evreul, făcând să zvâcnească un termometru în mâinile lui, îţi dă de ştire dacă e cald, sau dacă e frig

― Ei, prietene, asta ştiu şi eu, când asud în cojocul meu, sau când dârdâi în dulama mea.

Evident, lucrul acesta trebuia să fie suficient, pentru un cioban care nu-şi făcea nici grijă în ceea ce priveşte raţiunile ştiinţei.

― Şi ditamai hârbul ăla de colo, cu ac? urmă el, arătând spre un barometru aneroid.

― Nu e nicidecum un hârb, este un instrument care îţi spune dacă va fi frumos mâine, sau va ploua...

― Nu glumeşti?

― Nu glumesc.

― Bun! replică Frik, n-aş vrea unul, chiar dacă costă doar un creiţar. Numai când văd norii târânduse deasupra muntelui, sau mişcându-se iute deasupra piscurilor celor mai înalte, nu ştiu eu oare, cum o să fie vremea, cu o zi şi o noapte mai înainte? Uite vezi, pâcla asta care pare să ţâşnească din pământ? Ei bine, îţi spun eu, mâine va fi apă.

De fapt, ciobanul Frik, mare observator şi cunoscător al timpului probabil, putea să se lipsească, fără nici o grijă, de barometru.

― Să te întreb dacă nu vrei un ceas? îl întrebă negustorul.

― Un ceas?... Am unul care merge singur şi bate deasupra capului meu. E soarele de acolo, de sus. Vezi, prietene, când zăboveşte deasupra vârfului Răducu, e miezul zilei, iar când priveşti prin spărtura Egelt, e şase după-amiaza. Oile mele o ştiu la fel de bine ca mine, iar câinii, ca şi oile. Păstrează-ţi, aşadar hârburile.

― Haide, răspunse negustorul, dacă n-aş avea alţi muşterii decât ciobani, tare greu mi-ar fi să fac avere. Prin urmare, n-ai nevoie de nimic?

― Chiar de nimic.

Dealtfel,toată marfa aceasta (chilipir!) era de proastă calitate, barometrele nu prea nimereau vremea ploioasă sau frumoasă, acele ceasornicelor arătau ore prea lungi, sau minute prea scurte ― în sfârşit, erau nişte tinichele.

Ciobanul bănuia, pesemne, asta şi de aceea nu-i dădea inima deloc ghes să facă pe muşteriul. Totuşi, chiar în clipa în care se pregătea să-şi apuce bâta s-o pornească, din nou, la drum, iată-l că trase de un soi de tub, atârnat de breteaua negustorului, zicând:

― La ce e bună, ţeava asta?

― Ţeava asta nu e o ţeava.

― Să fie o lătrătoare?

Păstorul înţelegea prin asta un fel de pistol vechi cu ţeava răsfrântă.

― Nu, zise negustorul. Este o lunetă.

Era una dintre acele lunete obişnuite, care mărea de cinci-şase ori obiectele; sau le apropie tot atât, ceea ce are acelaşi efect.

Frik deprinsese instrumentul, îl privea, îl manevra, îl sucea, îl cerceta de la un capăt la altul, făcea cilindrii să alunece unul peste celălalt.

După care, clătinând din cap, şopti:

― O lunetă?

― Da, păstorule, şi încă una pe cinste, care-ţi lungeşte binişor vederea.

― Oh! Am ochi buni, prietene, n-am de ce să mă plâng. Când e senin, văd până şi ultimele stânci din vârful Retezatul, şi ultimii copaci din capătul trecătorii Vulcan.

― Fără să clipeşti?...

― Fără. Roua e pricina, fiindcă dorm sub cerul liber. Asta-ţi limpezeşte lumina ochilor.

― Cum aşa... roua? se miră negustorul. Mai degrabă te orbeşte...

― Nu pe ciobani.

― Fie! Dar, dacă vezi bine, eu văd şi mai bine, când privesc prin lunetă.

― Aşa să fie?

― Pune-o la ochi...

― Eu?... N-o să mă coste nimic? întrebă, temător Frik, foarte suspicios din fire.

― Nimic... dacă nu te hotărăşti să-mi cumperi maşinăria.

Fără nici o grijă din partea asta, Frik apucă luneta, după ce negustorul îi potrivi tuburile. Apoi, închizând ochiul stâng, îşi lipi ochiul drept de ocular.

Mai întâi, privi în direcţia defileului Vulcan, urcând pe Pleşa. După care lăsă în jos instrumentul, îndreptându-l spre satul Vereşti.

― Ei! Ei! Măi să fie, se minună el, aşa e... Bate mai departe decât ochii mei... Uite uliţa mare... Recunosc oamenii... Ia te uită, Nicu Deac, pădurarul, care se întoarce din inspecţie, cu raniţa-n spinare şi puşca pe umăr...

― Ce-ţi spuneam eu! ţinu să-i aducă aminte negustorul.

― Da... da... e chiar Nicu! urmă ciobanul. Şi cine este fata care iese din casa jupanului Colţ, cu fusta roşie şi cămaşă neagră, de parcă i-ar veni în întâmpinare?

― Uită-te bine, păstorule, ai să recunoşti fata, aşa cum l-ai recunoscut şi pe flăcău...

― Ei! Da!... E Mioriţa... Frumoasa Mioriţa... Ah! îndrăgostiţii. .. Îndrăgostiţii... De data asta, n-au decât să se prindă, căci i-am prins şi eu în vârful ţevii mele şi nu-mi scapă nici una dintre alintările lor!

― Ce zici de unealta mea?

― Apăi... că te face să vezi departe!

De vreme ce Frik nu avusese, până atunci, prilejul să privească printr-o lunetă, se cuvenea ca satul Werst să fie aşezat printre localităţile cele mai înapoiate din comitatul Clujului. Şi aşa şi era, după cum vom vedea, nu peste multă vreme.

― Haide, păstorule, reluă negustorul de bâlci, mai uită-te... şi dincolo de Vereşti... Satul e prea aproape de noi... Uită-te mai departe, mult mai departe, dacă-ţi spun!...

― Şi, n-o să mă coste mai mult?...

― Nici pomeneală.

― Dacă-i pe-aşa! O să trec dincolo de Jiul unguresc!... Da... iată clopotniţa din Livezeni. O recunosc după cruce, e ciungă. Şi, hăt ― mai încolo, zăresc, în vale, printre brazi, clopotniţa din Petroşani, cu pintenatul ei de tablă, cu ciocul căscat, de parcă şiar chema găinuşele!... Iar acolo, turla aceea care săgetează printre copaci... Pesemne că e turla din Petroşani. Dar, cred, negustorule, aşteaptă puţin, de vreme ce e acelaşi preţ...

― Acelaşi, păstorule.

Frik se răsuci spre platoul Orgall, apoi urmări, cu vârful lunetei, perdeaua de păduri întunecate de pe pantele masivului Pleşa, iar câmpul obiectivului încadra silueta îndepărtată a cetăţuii.

― Da! strigă el, a patra creangă e la pământ... Am văzut bine!... Şi, nimeni nu se va duce s-o culeagă şi să-i aprindă un rug straşnic Sfântului Ion... Nu, nimeni... nici măcar eu!... Ar fi să-ţi primejduieşti deopotrivă şi trupul şi sufletul... Dar, nu-ţi face griji, se va găsi cineva s-o pună pe foc, ca să înteţească vâlvătaia, în iad. Necuratul!

Necuratul,aşa i se spune diavolului, când e pomenit pe acele coclauri.

Poate că evreul ar fi cerut să-i explice vorbele acestea de neînţeles pentru cineva care nu era din satul Vereşti, sau din împrejurimi, dar Frik strigă, cu o voce în care groaza se împletea cu surprinderea.

― Ce e cu fuiorul acela de ceaţă care se deapănă din donjon? Dar, ceaţă să fie?... Nu!... S-ar zice că e fum... Nu e cu putinţă!... De ani şi ani, hornurile cetăţii nu mai fumegă!

― Dacă vezi fum acolo, ciobane, înseamnă că e fum. ― Nu, negustorule, nu!... S-a aburit sticla maşinăriei tale.

― Şterge-o.

― Şi când o voi şterge...

Frik răsuci luneta şi, după ce-i şterse lentilele cu mâneca, o puse din nou la ochi.

Era, într-adevăr o şuviţă de fum care se iţise în vârful donjonului? Urcă drept în văzduhul netulburat de nici o pală de vânt, iar panaşul ei se contopi cu norii din înalturi.

Frik, neclintit, amuţise. Îşi concentrase toată atenţia asupra cetăţii, a cărei umbră începea să se lăţească, peste podişul Orgall.

Brusc, coborî luneta de la ochi şi, ducându-şi mâna la desaga care-i spânzura sub cojoc, întrebă.

― Cât ceri pe ţeava ta?

― Un florin şi jumătate, se grăbi să răspundă negustorul.

Şi i-ar fi cedat luneta chiar şi la preţul de un florin, dacă Frik şi-ar fi manifestat intenţia de a se tocmi. Dar, ciobanul nu reacţiona în nici un fel. Aflat, în mod evident, sub imperiul unei stupefacţii pe cât de subite, pe atât de inexplicabile, îşi afundă mâna în adâncurile desagii şi scoase la lumină gologanii solicitaţi.

― Pentru tine cumperi luneta asta? îşi arătă negustorul curiozitatea.

― Nu, pentru stăpânul meu, judecătorul Colţ.

― Atunci, o să-ţi dea înapoi...

― Da... cei doi florini cu care am plătit-o...

― Cum aşa... doi florini?...

― Păi, de bună seamă... Acestea fiind zise, bună seara, prietene.

― Bună seara, păstorule.

Iar Frik, fluierându-şi câinii şi mânându-şi turma, o apucă iute în sus, spre Werst. Evreul se uita în urma lui, clătinând din cap, de parcă ar fi avut de-a face cu unul nu prea întreg la minte:

― Dacă aş fi ştiut, murmură el, i-aş fi vândut mai scump luneta!

Apoi, după ce-şi potrivi marfa de la cingătoare şi de pe umeri, o porni spre Alba Iulia, coborând pe malul drept al Jiului. Unde se ducea? Nu are nici o importanţă. Nu face decât să treacă prin povestea noastră. Nu ne vom mai întâlni cu el.





Capitolul II



Fie că e vorba despre stâncile adunate claie peste grămadă de natură, în epocile geologice, după ultimele zvârcoliri ale solului, fie despre construcţiile datorate mâinii omeneşti, peste care a trecut suflarea timpului, aspectul lor este aproape acelaşi, când le observi de la câteva mile distanţă. Ceea ce este din piatră brută, sau ceea a fost piatră, se confundă cu uşurinţă. De departe, culoarea este aceeaşi, contururile, devierile liniilor în perspectivă, nuanţa uniformă, sub patima cenuşie a secolelor.

Aşa stăteau lucrurile şi în ceea ce priveşte cetăţuia ― altfel spus castelul din Carpaţi. Este cu neputinţă să-i desluşeşti formele vagi pe platoul Orgall, pe care-l încunună la stânga trecătorii Vulcan. Nu se distinge de fundalul munţilor. Ceea ce ai fi ispitit să iei drept un donjon, nu este decât o grămadă întunecată de pietre. Cine îl priveşte, are impresia că zăreşte crenelurile unui zid, unde nu se află poate, decât o creastă stâncoasă. Întreg ansamblul e pâclos, mişcător, incert Aşa că, dacă ar fi să dăm crezare feluriţilor călători, castelul din Carpaţi există doar în imaginaţia celor din comitat.

Desigur, mijlocul cel mai simplu de a te convinge de existenţa sa ar fi să te înţelegi cu o călăuză din Vulcan, sau Werst, de a urca prin trecătoare, de a te căţăra pe culme, şi de a vizita toate acele construcţii. Dar ca să găseşti o călăuză e mai greu decât să nimereşti drumul care duce la cetăţuie. În ţinutul acesta al celor două Jiuri, nimeni nu s-ar învoi să călăuzească un călător, oricât i s-ar plăti, până la castelul din Carpaţi.

Oricum,iată ce s-ar fi putut vedea din acest străvechi sălaş, în câmpul unei lunete mai puternice şi mai bine centrate decât instrumentul de doi bani, cumpărat de ciobanul Frik pentru jupanul Colţ.

La opt-nouă sute de picioare în spatele trecătorii Vulcan, o incintă, de culoarea gresiei, cu zidurile îmbrăcate într-un hăţiş de plante de stâncă rotunjit pe o circumferinţă de patru, până la cinci sute de stânjeni, urmând îndeaproape denivelările podişului; la fiecare extremitate, câte un bastion de colţ, dintre care cel din dreapta, unde creştea faimosul fag, şi pe terasa căruia se mai înalţă, încă, o gheretă de piatră foarte subţire, un soi de cuşcă având acoperişul ţuguiat; la stânga, câteva posturi de zid proptite de contraforturi ajurate, susţinând campanila{2} unei capele, al cărei clopot şubred se porneşte să bată singur pe vreme de furtună, spre marea spaimă a locuitorilor ţinutului; în sfârşit, în mijloc, încununat de platforma sa cu creneluri, se află un donjon masiv, cu trei rânduri de ferestre întărite cu plumb, al cărui prim etaj este înconjurat de o terasă circulară; pe platformă este o tijă metalică lungă, împodobită cu viroletul feudal, un soi de giruetă înţepenită de rugină, pe care o ultimă rafală de galernă o făcuse să încremenească spre sud-est.

Cât despre ceea ce se afla dincolo de zidurile surpate în nenumărate locuri ― dacă mai există vreo clădire locuibilă, în interiorul căreia să-ţi fie îngăduit să pătrunzi trecând peste un pod mobil, sau furişându-te pe o uşiţă secretă aflată deasupra şanţului ― nimeni nu îţi putea răspunde la această întrebare. De fapt, deşi castelul din Carpaţi era mai bine păstrat decât dădea impresia, o spaimă molipsitoare, sporită de puterea superstiţiilor de prin partea locului, îl apăra nu mai puţin decât o puteau face, odinioară, pivele{3}, săcăluşele{4}, bombardele{5}, bolimezele{6} şi celelalte piese de artilerie din secolele trecute.

Şi, totuşi, castelul din Carpaţi ar fi meritat osteneala de a fi ajutat de călători, şi de istorici. Poziţia sa, pe creasta podişului Orgall dădea un aer pitoresc. De pe platforma superioară a donjonului, poţi cuprinde cu ochii priveliştea întregului ţinut, până la ultimul hotar al munţilor. În spate, unduieşte lanţul înalt, atât de capricios ramificat, care marchează frontiera cu Valahia. În faţă se cască sinuosul defileu Vulcan, singurul drum practicabil, dintre provinciile limitrofe. Dincolo de valea celor două Jiuri, ţâşnesc târgurile Livezeni, Lonea, Petroşani, Petrila, grupate la gura puţurilor care servesc la exploatarea acestui bogat bazin carbonifer. Apoi, în fundal, o admirabilă suprapunere de creste, împădurite la poale, aride în vârf, dominată de piscurile abrupte ale Retezatului şi Parângului{7}, mai departe de Valea Haţegului şi cursul Mureşului, se ivesc profilurile îndepărtate, înecate în ceţuri, ale Alpilor Transilvaniei centrale.

În străfundurile acestei pâlnii, într-o adâncitură de teren cu o suprafaţă relativ mare, se formase, odinioară, un loc alimentat de apele celor două Jiuri, înainte ca acestea să-şi croiască drum mai departe, spintecând lanţul muntos. Acum, adâncitura aceasta este, doar, o zonă de exploatare a cărbunelui, cu avantajele şi dezavantajele sale; coşurile înalte de cărămidă se pierd în rămurişul plopilor, brazilor şi al fagilor; fumul negru şi înecăcios viciază aerul, încărcat, pe timpuri, de mireasma arborilor fructiferi şi a florilor.

Totuşi, la vremea când se petrec cele povestite aici, deşi industria ţine districtul în mâna ei de fier, se poate spune că acesta n-a pierdut nimic din sălbăticia dăruită de natură.

Castelul din Carpaţi datează din secolul al XII-lea sau al XIII-lea. În epoca aceea, sub stăpânirea căpeteniilor, sau voievozilor, mănăstirile, bisericile, palatele şi castelele se fortificau cu tot atâta grijă ca târgurile, ori satele. Nobili şi ţărani trebuiau să se apere, deopotrivă, împotriva unor agresiuni de tot soiul. Această stare de lucruri explică de ce străvechea cortină{8} a cetăţuii, bastioanele şi donjonul, îi conferă aspectul unei construcţii feudale pregătită de defensivă.

Ce arhitect a ridicat-o pe podişul acela, la acea înălţime? Nu se ştie şi acest artist plin de cutezanţă a rămas necunoscut, de nu o fi cumva românul Manole, proslăvit în legendele valahe, cel care a zidit, la Curtea de Argeş, celebrul castel al lui Radu Negru{9}.

Dacă în privinţa arhitectului sunt dubii, nu există nici urmă de îndoială în ceea ce priveşte familia, care avea în proprietate cetăţuia. Baronii de Gorj erau stăpâni peste întreg ţinutul, din timpuri imemoriale. Au fost amestecaţi în toate acele războaie care au însângerat provinciile transilvane; au luptat împotriva ungurilor, a saşilor, a secuilor, numele lor apare în „cântecele”{10}, şi în „doinele”{11} în care se perpetuează amintirea acestor vremuri de urgie; aveau ca deviză faimosul strigăt de luptă valah: Dă pe moarte{12}, dă până la moarte, şi şi-au dat, şi-au vărsat sângele pentru cauza independenţei ― sângele românilor, al strămoşilor lor.

Se ştie, atâtea eforturi, atâta devotament, atâtea sacrificii n-au avut alt rezultat, decât cea mai infamă oprimare a urmaşilor acestei seminţii de vitejie. Neamul acesta nu mai are existenţă politică. Trei călcâie l-au strivit, dar nu şi-au pierdut nădejdea de a se scutura de jug, valahii aceştia din Transilvania. Viitorul este al lor şi repetă, cu o încredere de nezdruncinat, aceste cuvinte, în care se concentrează toate aspiraţiile lor; Românul nu piere!{13}

Pe la sfârşitul secolului al XIX-lea, ultimul reprezentant al nobililor de Gorj rămăsese baronul Radu{14}.

Născut în Castelul din Carpaţi, îşi văzuse familia strângându-se în jurul lui, încă din pragul tinereţii. La douăzeci şi doi de ani, se trezi singur pe lume. Vieţile tuturor celor apropiaţi se frânseseră rând pe rând, ca ramurile fagului secular de care credinţa populară lega însăşi existenţa cetăţuii. Fără rude, ba, s-ar putea spune, şi fără prieteni, ce putea să facă baronul Radu, pentru a umple golul acestei searbăde singurătăţi, pe care moartea o clădise în jurul lui? Care-i erau gusturile, înclinaţiile, aptitudinile? Nimic nu părea să-l atragă, în afara unei pasiuni irezistibile pentru muzică, mai cu seamă pentru cântul marilor artişti ai vremii. Aşa se face că, într-o bună zi, lăsând castelul foarte şubrezit de atunci în grija câtorva slujitori bătrâni, se făcu nevăzut. Şi tot ceea ce se află mai târziu, fu că-şi toca averea, destul de însemnată, cutreierând principalele centre lirice ale Europei, operele din Germania, din Franţa, din Italia unde-şi putu satisface nesfârşitele fantezii de amator pasionat. Să fi fost un excentric, ca să nu spunem un maniac? Bizareria existenţei sale te făcea să-ţi pui această întrebare şi să înclini spre un răspuns afirmativ.

Totuşi, amintirea ţării natale rămăsese adânc întipărită în inima tânărului baron de Gorj. În cursul îndepărtatelor sale peregrinări, nu-şi uitase patria transilvană. Aşa că se întoarse ca să ia parte la una dintre sângeroasele răzmeriţe ale ţăranilor români împotriva asupririi maghiare. Urmaşii dacilor din vechime pierdură lupta, iar teritoriul lor reveni, după împărţire, învingătorilor.

În urma acestei înfrângeri, baronul Radu părăsi definitiv castelul din Carpaţi, deja prefăcut, în parte, în ruine. Moartea nu întârzie să lase cetăţuia şi fără ultimii ei slujitori, apoi fu cu desăvârşire părăsită. În ceea ce-l priveşte pe baronul de Gorj, se zvoni că se alăturase, în mod patriotic, vestitului Rozsa Sandor, un fost hoţ la drumul mare, din care lupta pentru independenţă făcuse un erou de dramă. Din fericire pentru el, după deznodământul încleştării, Radu de Gorj se despărţise de ceata compromiţătorului „betyar”{15}, dând dovadă de înţelepciune, căci fostul lotru, redevenit căpetenie de tâlhari, sfârşi prin a cădea în mâinile poliţiei, care se mulţumi să-l închidă în temniţa din Gherla{16}.

Aceasta nu-i împiedică pe locuitorii comitatului să adopte, în unanimitate, o versiune potrivit căreia baronul Radu ar fi fost răpus în timpul unei ciocniri, la hotare, între Rozsa Sandor şi vameşi. Nici vorbă să se fi întâmplat aşa, deşi de atunci baronul de Gorj nu se mai arătă niciodată la castel, iar moartea sa nu fu pusă la îndoială de nimeni. Dar prudenţa ne îndeamnă să acceptăm sub rezervă, zisele acestei populaţii credule.

Castel părăsit, castel bântuit, castel cu vedenii. Imaginaţiile vii, imaginaţiile aprinse l-au populat, curând, cu fantome, strigoii sunt oaspeţi obişnuiţii, iar spiritele se întorc aici, la ceasurile nopţii. Aşa se petrec lucrurile pe anumite meleaguri încărcate de superstiţii din Europa, iar Transilvania poate pretinde că se află în fruntea lor.

Dealtfel, cum s-ar fi putut desprinde satul Werst de credinţele supranaturale? Preotul şi învăţătorul, acesta, însărcinat cu educaţia copiilor, celălalt îndrumând religia credincioşilor, răspândeau aceste născociri cu atât mai pe şleau, cu cât credeau nestrămutat în ele. Afirmau, „cu probe doveditoare” că vârcolacii sunt la tot pasul, că vampirii, numiţi strigoi pentru că strigă, se adapă cu sânge omenesc, că „stafiile”{17} rătăcesc printre ruine, şi se înrăiesc, dacă uiţi să le duci seara de băut şi de mâncat.

Există zone, „babe”{18} de care trebuie să te fereşti să le ieşi în cale marţea, sau vinerea, cele mai nefaste zile ale săptămânii.

Aventuraţi-vă în inima codrilor din comitat, codrii de poveste unde se ascund „balaurii”{19}, aceşti dragoni uriaşi, cu fălcile căscându-li-se până la cer, „zmeii”{20}cu aripi nenumărate, care răpesc fetele de împărat şi chiar şi pe cele care nu-s de neam prea înalt, dacă-s frumoase!

Iată, s-ar părea, destui monştri de temut, şi care este geniul bun pe care li-l ridică împotrivă, imaginaţia populată? Nimeni altul decât „şarpele de casă”21 care trăieşte familiar în adâncul vetrei şi a cărui influenţă salutară ţăranul o cumpără cu cel mai bun lapte.

Or, dacă s-a ridicat vreodată, vreo cetăţuie care să slujească drept refugiu acestor oaspeţi ai mitologiei române, putea fi alta decât castelul din Carpaţi. Nu există nici o îndoială că pe podişul acesta izolat, accesibil doar prin stânga trecătorii Vulcan, adăpostea dragoni, zâne, strigoi poate şi câteva fantome din rândul baronilor de Gorj. De aici, proasta lui reputaţie, cât se poate de justificată, după cum se spunea. Să se încumete să-l viziteze, nimeni nu s-ar fi gândit la asta. Răspândea, în jurul lui, o spaimă molipsitoare, aşa cum o mlaştină insalubră împrăştie miresme pestilenţiale. Numai să te fi apropiat la un sfert de milă şi ţi-ai fi riscat şi mântuirea pe lumea cealaltă. Era ceva care se învăţa în mod obişnuit, la şcoala dascălului Homrod.

Totuşi, de îndată ce nu avea să mai rămână piatră pe piatră din străvechea fortăreaţă a baronilor de Gorj, starea aceasta de lucruri urma să se curme. Şi aici intervenea legenda.

După cele mai „autorizate” voci din Vereşti, existenţa cetăţii era legată de aceea a bătrânului fag, al cărui rămuriş umbrea, cu jocul lui capricios, parte dinspre bastionul de colţ, situat în dreapta curtinei.

De la plecarea lui Radu de Gorj ― observaseră oamenii din sat şi, mai cu seamă, ciobanul Frik ― fagul îşi pierdea în fiecare an una dintre ramurile principale. Fuseseră numărate optsprezece, atunci când baronul Radu fusese zărit pentru ultima oară pe terasa donjonului, iar în prezent copacul mai avea doar trei. Or, fiecare creangă căzută însemna un an mai puţin din existenţa castelului.

Odată cu desprinderea ultimei crengi castelul avea să piardă fără urmă. Iar atunci, în zadar ai mai fi căutat rămăşiţele castelului din Carpaţi pe podişul Orgall.

În realitate, aceasta nu era decât una dintre legendele zămislite cu plăcere de imaginaţia populară. Şi, mai întâi, bătrânul arbore se lepăda, într-adevăr, în fiecare an, de una dintre crengi? Lucrul nu fusese cu nimic dovedit, deşi Frik se punea chezaş că aşa era, el, care nu-l pierdea din ochi, când turma lui trecea prin izlazurile Jiului. Totuşi, deşi Frik nu era omul în care să te încrezi, atât pentru cel din urmă ţăran, cât şi pentru cel dintâi dregător din Vereşti, nu exista nici urmă de îndoială că acea cetăţuie mai avea doar trei ani de trăit, de vreme ce „fagul tutelar” mai număra doar trei crengi.

Ciobanul se pregătise aşadar, s-o apuce spre sat pentru a răspândi vestea asta mare, când se petrecuse întâmplarea cu luneta.

Acum, vestea pe care-o ducea era şi mai însemnată! Din vârful donjonului se ridica o şuviţă de fum!... Ceea ce ochii săi nu putuseră zări, Frik văzuse limpede, cu ajutorul instrumentului negustorului... Nici vorbă de aburi, era un fum care avea să se piardă în nori... Şi, totuşi, cetăţuia este părăsită... De multă vreme nimeni n-a intrat pe uşiţa tainică de deasupra şanţului, de bună seamă zăvorâtă şi nici n-a trecut peste punte, de bună seamă ridicată. Dacă este locuită, nu poate fi decât de nişte făpturi care nu-s de pe lumea asta... Dar, de ce să fi făcut duhurile foc într-una dintre încăperile donjonului? Să-l fi făcut într-o cameră, să-l fi făcut la bucătărie?... Iată ceea ce este, într-adevăr, inexplicabil.

Frik îşi grăbea oile către strungă. La glasul lui, câinii mânau turma pe drumeagul în sus, ridicând nori de praf care se amestecau cu umezeala serii.

Câţiva ţărani întârziaţi pe tarlale îl salutară în trecere, dar mai că nu le răspunse. De aici, o adevărată nelinişte, fiindcă, dacă vrei să te fereşti de deochi, nu ajunge doar să dai bineţe ciobanului, trebuie să-ţi şi răspundă, din toată inima. Dar Frik părea prea puţin dispus să stea de vorbă, cu ochii lui rătăciţi, atitudinea ciudată şi gesturile dezordonate. Dacă lupii i-ar fi înjumătăţit turma, şi n-ar fi arătat mai răvăşit! Ce veste rea aducea?

Primul care o află fu judecătorul Colţ. De îndată cel zări de la mare depărtare, Frik îi strigă:

― Cetăţuia a luat foc, stăpâne! ― Ce îndrugi tu acolo, Frik?

Frik îi întinse jupanului Colţ luneta.

― Spun ceea ce este.

― Ţi-ai pierdut minţile.

Într-adevăr, cum ar fi putut să se producă un incendiu în grămada veche de pietre? Era ca şi cum ai admite că Nehoiul, cea mai înaltă culme a Carpaţilor, ar fi înghiţit de flăcări. Era cum nu se poate mai absurd.

― Spui, Frik, spui că cetăţuia arde? repetă stăpânul Colţ.

― Dacă nu arde, fumegă.

― Or fi nişte aburi...

― Nu, e fum... Vino să vezi.

Şi se îndreptară amândoi spre mijlocul uliţei celei mari a satului, la marginea unei terase care domina râpele trecătorii, de unde se putea vedea castelul.

Odată ajunşi acolo, Frik îi întinse jupanului Colţ luneta. Evident, utilizarea respectivului instrument nu-i era mai cunoscută decât ciobanului său.

― Ce-i asta?

― O unealtă pe care ţi-am cumpărat-o cu doi florini, stăpâne, şi care face patru!

― De la cine?

― De la un negustor ambulant.

― Şi ce să fac cu ea?

―Potriveşte-o la ochi, uitându-te drept în faţă la castel, şi o să vezi.

Judecătorul îndreptă luneta în direcţia castelului, cercetându-l îndelung. Da! Din unul dintre coşurile donjonului ieşea fum. În clipa aceea, mânat de vântul uşor, se ridica în zare pe coasta muntelui.

― Fum! repetă jupanul Colţ, uluit.

În vremea asta, lângă ei sosiră Mioriţa şi pădurarul Nicu Deac, care se întorseseră acasă, de câteva clipe.

― La ce foloseşte? întrebă ţăranul, apucând luneta. ― Să vezi departe, răspunse ciobanul.

― Te ţii de glume, Frik?

― Îmi arde atât de puţin de glumit că, nu cu mai mult de un ceas în urmă, te-am zărit când coborai spre Werst, tu şi...

Nu-şi încheie fraza. Mioriţa se îmbujorase şi-şi lăsase în jos frumoşii ei ochii. La drept vorbind, totuşi, nu-i cu nimic oprit unei fete cuminţi să-i iasă în întâmpinare logodnicului ei.

Atât ea cât şi el, unul după altul, luară buclucaşa lunetă şi o îndreptară spre castel.

Între timp, pe terasă se strânseră cam o duzină de vecini şi, întrebându-se de ceea ce se întâmplă, se folosiră, pe rând, de lunetă.

― O şuviţă de fum! O şuviţă de fum la castel!... zise unul.

― Poate să fi trăsnit! îşi dădu altul cu părerea.

― A trăsnit?... întrebă jupanul Colţ, adresându-se lui Frik.

― N-a mai trăsnit de opt zile, răspunse ciobanul.

Şi oamenii aceştia de treabă n-ar mai fi fost înmărmuriţi, dacă li s-ar fi zis că tocmai se căscase gura unui crater în vârful Retezatului, lăsând să ţâşnească aburi din pântecul pământului.





Capitolul III



Satul Werst este un colţ atât de uitat de lume, încât prea puţine hărţi se învrednicesc să-i indice poziţia. Pe linie administrativă se află, chiar sub vecinul său, denumit Vulcan, din acea parte a masivului Pleşa, pe care sunt pitoresc cocoţate amândouă.

La ora actuală, exploatarea bazinului minier a dus la o remarcabilă dezvoltare economică a târgurilor Petroşani, Livezeni, Lonea şi altele, înşirate pe o distanţă de câteva mile. Nici Vulcan, nici Werst nu au beneficiat de cel mai mic avantaj de pe urma apropierii de un mare centru industrial; ceea ce erau aceste sate acum cincizeci de ani, ceea ce vor fi, fără îndoială, peste o jumătate de secol, sunt şi în prezent; şi, după Elisée Reclus, o bună jumătate din populaţia Vulcanului nu se compune decât din „funcţionari însărcinaţi să supravegheze frontiera, vameşi, jandarmi, agenţi ai fiscului şi infirmieri ai posturilor de carantină”. Daţi de-o parte jandarmii şi agenţii fiscali, adăugaţi un procent destul de însemnat de cultivatori şi aveţi populaţia Werstului, adică patru, până la cinci sute de suflete.

Satul este o uliţă, nimic altceva decât o uliţă largă, ale căror povârnişuri abrupte fac urcuşul şi coborâşul, destul de anevoioase. Slujeşte în mod firesc drept drum între graniţa valahă şi cea transilvană. Pe aici trec cirezile de vite, turmele de oi, porcii, negustorii de carne proaspătă, de fructe şi de cereale, puţinii călători care se încumetă să o ia prin defileu, în loc să profite de calea ferată spre Cluj şi Valea Mureşului.

Cu siguranţă, natura a fost darnică, în ceea ce priveşte bazinul format între munţii Bihorului, Retezat şi Parâng. Mănos datorită fertilităţii solului, este bogat şi prin avuţia îngropată în adâncurile sale: mine de sare gemă la Turda, cu producţia anuală de douăzeci de mii de tone; muntele Praid, cu bolta lui cu o circumferinţă ce măsoară şapte kilometri, format în întregime din clorură de sodiu; minele de la Remetea, care produc plumb, galenă, mercur şi, mai cu seamă, fier, ale cărui zăcăminte sunt exploatate încă din secolul al X-lea; minele de la Hunedoara şi mineralele lor, care sunt transformate în oţeluri de calitate superioară; mine de cărbune, lesne de exploatat în primele straturi ale acestor văi lacustre, în districtul Haţeg, la Livezeni, la Petroşani, pungă largă cu un conţinut estimat la două sute cincizeci de milioane de tone; în sfârşit, mine de aur, în târgul Abrud, la Câmpeni, legiunea căutătorilor de aur, unde miriade de mori cu un utilaj foarte simplu sapă nisipurile de la Roşia Montană, „Pactolul{21} transilvan”, şi exportă în fiecare an o cantitate de două milioane de franci din preţiosul metal.

Iată, s-ar spune, un district foarte favorizat de natură şi totuşi, bogăţia aceasta nu contribuie în nici un fel la bunăstarea populaţiei, în tot cazul, dacă centrele cele mai importante, Remetea, Petroşani, Lonea, posedă câteva instalaţii la nivelul industriei moderne, dacă în târgurile acestea întâlneşti construcţii ordonate, supuse uniformizării echerului şi sforii zidarului, depozite, prăvălii, adevărate centre muncitoreşti, dacă sunt dotate cu un număr oarecare de locuinţe cu balcoane şi verande; nici în satul Vulcan, nici în satul Werst, nu trebuie să te aştepţi la aşa ceva.

Vreo şaizeci de case, dacă numeri bine, ghemuite la întâmplare pe uliţa principală, sub un acoperiş cam alandala, a căror coamă se revarsă peste pereţii de chirpici, cu faţa spre grădină, un pod cu lucarnă în loc de etaj, o şură prăpădită ca vai de ea în loc de hambar, un staul într-o rână, acoperit cu paie, ici şi colo, o fântână de ghizdul căreia spânzură o găleată, două, sau trei bălţi care dau pe-afară pe timp de furtună, râuleţe ale căror făgaşuri întortocheate le arată cursul, acesta este satul Werst, clădit de-o parte şi de alta a uliţei, între pereţii aplecaţi ai trecătorii. Dar totul este proaspăt şi îmbietor; flori la porţi şi la ferestre, perdele de verdeaţă care acoperă pereţii, ierburi despletite se iţesc prin aurul vechi al stufului, plopilor, ulmilor, fagilor, brazilor, arţarilor căţăraţi deasupra caselor „atât de sus cât se pot căţăra!”. Dincolo de aşezare se observă, înşiruirea zidurilor intermediare ale lanţului muntos, iar în fundal, ultimele piscuri, albăstrii în depărtare, contopindu-se cu azurul cerului.

La Werst, ca dealtfel în toată partea aceasta a Transilvaniei, nu se vorbeşte nici germana, nici maghiara, ci româna ― chiar şi în cele câteva familii de ţigani, aşezate, mai degrabă definitiv decât provizoriu, în diverse sate din comitat. Veneticii aceştia preiau graiul locurilor din zonele în care se aciuiesc, aşa cum le îmbrăţişează şi religia. Cei din Werst alcătuiesc un soi de mic clan, sub autoritatea unui „voievod”{22}, cu colibele lor, „barăci”{23} cu acoperişurile ascuţite, cu puzderia lor de puradei, mult diferiţi, prin moravurile şi constanţa existenţei lor, de cei de acelaşi neam, cu cei care hălăduiesc prin Europa.

Au aderat chiar şi la ritul ortodox, conformându-se chiar şi religiei creştinilor, în mijlocul cărora s-au aşezat. Într-adevăr, Werst are drept căpetenie religioasă un popă stabilit la Vulcan şi care are în grijă cele două sate, aflate la doar o jumătate de milă unul de celălalt.

Civilizaţia e ca aerul, sau ca apa. Pretutindeni unde află un loc de trecere ― fie şi o fisură ― se strecoară şi modifică modul de existenţă împământenit în acea regiune. Dealtfel, s-o spunem deschis, în această zonă meridională a Carpaţilor, nu se produsese, încă, nici o fisură. De vreme ce Elisée Reclus a putut spune despre Vulcan că „este ultimul post al civilizaţiei de pe Valea Jiului Valah”, nu e de mirare că Werst este unul dintre cele mai înapoiate sate din comitatul Cluj. Cum ar putea fi altfel în aceste locuri, unde fiecare se naşte, creşte şi moare, fără să le părăsească niciodată?

Şi totuşi, ni se poate atrage atenţia, nu există un dascăl şi un judecător la Werst? Da, fără nici o îndoială. Dar învăţătorul Homrod nu este în stare să-i înveţe pe copii decât ceea ce ştie, adică să citească un pic, să scrie un pic, să socotească un pic. Cunoştinţele dobândite nu-i îngăduie mai mult. În materie de ştiinţă, istorie, geografie, literatură, mai mult decât cântecele populare şi legendele din partea locului, nu ştie. În această privinţă, memoria îl slujeşte din belşug. Este foarte tare în ceea ce priveşte tărâmul fantastic şi cei câţiva şcolari din sat, profită din plin de lecţiile sale.

Cât despre judecător, se cuvine să ne lămurim asupra naturii atribuţiilor celui mai de seamă demnitar din Vereşti.

Birăul, jupanul Colţ, era un omuleţ la cincizeci şi cinci-şaizeci de ani, cu părul tuns scurt şi începând să încărunţească, mustaţa încă neagrăşi ochii mai degrabă blânzi, decât ageri. Voinic ca mai toţi muntenii, purta pe cap o pălărie mare de fetru, peste pântec cingătoare lată cu pafta împodobită cu desene, vesta fără mâneci îi acoperea bustul, pantalonii erau scurţi şi largi, revărsându-se peste cizmele înalte, de piele. Mai degrabă primar, decât judecător, deşi funcţia sa îl obliga să intervină în multiplele divergenţe „de la vecin la vecin” se îndeletnicea mai cu seamă cu administrarea autoritară a satului, nu fără să-şi bage şi el degetele în borcanul cu miere. Într-adevăr, toate tranzacţiile, fie ele vânzări sau cumpărări, erau supuse unei taxe în folosul lui ― fără să mai vorbim despre taxa de trecere pe care străinii, călători ori negustori, se grăbeau să o verse în buzunarul său.

Slujba asta bănoasă îi adusese jupanului Colţ o oarecare îndestulare. Dacă majoritatea ţăranilor din comitat sunt măcinaţi de camătă, care nu va întârzia să facă din împrumutătorii pe gaj, evreii, adevăraţii proprietari ai pământului, birăul ştiuse să scape de rapacitatea acestora. Bunurile lui, scutite de ipoteci, nu erau împovărate de nici o datorie. Mai degrabă ar fi dat, decât să ia cu împrumut, fără să-i jupoaie pe cei nevoiaşi. Stăpânea mai mult izlazurile, imaşurile bune pentru turmele lui, terenuri cultivate destul de bine întreţinute, deşi era refractar faţă de metodele avansate, vii, care-i gâdilau orgoliul când se plimba dea lungul butucilor încărcaţi cu struguri, a căror recoltă îi aducea bani frumoşi ― cu excepţia acelei părţi, deloc neînsemnate, alocate consumului său propriu.

Este de la sine înţeles că locuinţa jupanului Colţ e cea mai frumoasă casă din sat, în unghi cu terasa care străbate lunga uliţă suitoare. O casă de piatră, daţi-mi voie, cu faţa întoarsă către grădină, cu uşa de la intrare între a treia şi a patra fereastră, cu horbota de verdeaţă care tiveşte streaşină cu crenguţele ei dese, cu cei doi fagi înalţi, ale căror ramuri se desfac deasupra acoperişului de stuf. În spate, o grădină pe cinste îşi aliniază răsadurile de legume ca pe o tablă de şah, iar şirurile de arbori fructiferi din livadă se revarsă pe talazul trecătorii. Încăperile din interiorul casei, foarte curate, îţi încântă ochiul în unele se mănâncă, iar în altele se doarme, cu mobilele lor în culori tari, mese, paturi, bănci, scaune fără spetează, poliţe pe care strălucesc oale şi talgere, cu bârnele groase brăzdând tavanele, de care sunt atârnate vase împodobite cu panglici şi stofe viu colorate, cu lăzile grele acoperite cu velniţe şi cergi care slujesc drept scrinuri şi dulapuri; apoi, pe pereţii albi, portretele bogat ornamentate ale patrioţilor români ― între alţii, popularul erou al secolului al XV-lea, Iancu de Hunedoara.

Iată o locuinţă încântătoare, care ar fi fost prea mare pentru un om singur. Dar jupanul Colţ nu era singur. Văduv de vreo zece ani, avea o fată, frumoasa Mioriţa, foarte admirată din Vereşti până în Vulcan, şi chiar şi mai departe. Ar fi putut să se aleagă cu unul dintre acele bizare nume păgâne, Florica, Doina, Aurica, la mare cinste în familiile valahe. Dar nu! Era Mioriţa, adică „mieluşeaua”. Însă mieluşeaua crescuse. Era acum o frumoasă fată de douăzeci de ani, blondă, cu ochii negri, cu o privire foarte blândă, având un chip fermecător, şi era într-un cuvânt, plină de nuri. Într-adevăr, existau toate motivele să fie cât să poate de ispititoare, în cămăşuţa ei brodată cu fir roşu la gât, la mâneci şi la umeri, cu fusta strânsă de un brâu cu paftale de argint, cu „catrinţa”{24} ei, cu cizmuliţele de piele galbenă, cu năframa uşoară acoperindu-i părul împletit într-o coadă lungă, împodobită cu o fundă, sau cu un bănuţ de metal.

Da! O mândreţe de fată, Mioriţa Colţşi, pe deasupra ― ceea ce nu-i strica de fel ― cu dare de mână pentru acest sat, pierdut în străfundurile Carpaţilor. Pricepută în ale gospodăriei? Negreşit, de vreme ce ştie să ţină toată casa tatălui ei. Instruită?... Mai e vorbă! La şcoala dascălului Homrod a învăţat să citească, să scrie, să socotească; socoteşte, scrie, citeşte cum se cuvine, dar nu s-a simţit ispitită să meargă mai departe ― şi pe bună dreptate. În schimb, legendele şi credinţele transilvane nu mai sunt, de multă vreme, o taină pentru ea. Ştie, în această privinţă tot atât cât dascălul ei. Cunoaşte legenda Stâncii Fecioarei, în care o tânără prinţesă întrucâtva ireală, scapă de urmărirea tătarilor, legenda grotei balaurului, din valea Pietrei Craiului, legenda fortăreţei Deva, ridicate „pe timpul Zânelor”, legenda Detunatei{25}, cea „lovită de trăsnet”, munte de bazalt celebru, semănând cu o vioară uriaşă de piatră la care, în nopţile cu furtună, cântă dracul; legenda Retezatului{26} cu vârful retezat de o vrăjitoare; legenda Cheilor Turzii, despicate cu o straşnică lovitură de sabie, de Sfântul Vasile. Mărturisim că Mioriţa credea nesmintit în toate aceste plăsmuiri, dar asta nu o făcea mai puţin fermecătoare şi plăcută.

Mulţi flăcăi din ţinut o găseau pe placul lor, fără să-şi aducă prea mult aminte că ea era unica moştenitoare a birăului, a jupanului Colţ, cel mai de frunte demnitar din Vereşti. Pierdere de vreme să-i faci curte, dealtfel. Nu era deja logodită cu Nicolae Deac?

Falnic vlăstar de român, acest Nicolae, sau, mai degrabă Nicu Deac: douăzeci şi cinci de ani, înalt, voinic, capul înălţat cu mândrie, părul negru sub căciula albă, privirea deschisă, atitudine degajată sub copcelul brodat la cusături, bine proptit pe picioarele lui zvelte, picioare de cerb, un aer hotărât în gesturile şi acţiunile lui. Era pădurar de meserie, adică era aproape tot atât de militar pe cât de civil. Cum avea ceva pământ în împrejurimile Werstului, nu-i displăcea tatălui, şi cum era arătos şi ţanţoş, nu-i displăcea, deloc, nici fetei, pe care n-ar fi fost bine să te încumeţi să i-o iei, ba, nici măcar, să o priveşti mai de aproape. Dealtfel, nimeni nu se gândea la aşa ceva.

Căsătoria lui Nicu Deac cu Mioriţa Colţ urma să aibă loc peste vreo cincisprezece zile, spre mijlocul lunii viitoare, cu care prilej avea să fie în sat mare sărbătoare. Jupanul Colţ avea să facă totuşi aşa cum se cuvine. Nu era zgârcit. Dacă îi plăcea să câştige bani, nu se codea să-i cheltuie când se ivea ocazia. Apoi, odată încheiată ceremonia, Nicu Deac avea să-şi stabilească domiciliul în casa familiei care i-ar fi revenit după moartea socrului său, şi, atunci când îl va simţi lângă ea, Mioriţei poate că nu i se va mai face frică, în timpul nopţilor nesfârşite de iarnă, auzind scârţâitul unei uşi, sau trosnetul unei mobile, că va vedea ivindu-se cine ştie ce fantomă, scăpată din legendele ei favorite.

Pentru a completa lista notabilităţilor din Vereşti, se cuvine să cităm încă două, şi nu mai puţin importante, dascălul şi doctorul.

Dascălul Homrod era un bărbat pântecos, cu ochelari, cincizeci şi cinci de ani, strângând mereu între dinţi muştiucul pipei sale încovoiate din porţelan, părul rar şi ciufulit pe o ţeastă teşită, faţa spână, cu un tic al obrazului stâng. Principala lui preocupare era să cioplească penele elevilor, cărora le era oprită cu străşnicie folosirea peniţelor, din principiu. Şi cum le mai alungea capetele cu vechiul lui briceag bine ascuţit! Cu câtă precizie dădea, făcând cu ochiul, lovitura finală, retezând vârful în primul rând, un scris frumos; către acest deziderat se concentrau toate eforturile sale, spre asta trebuia să-şi călăuzească elevii, un dascăl preocupat să-şi împlinească menirea. Instrucţiunea venea abia după aceea ― şi se ştie ce preda dascălul Homrod şi ce învăţau generaţiile de băieţi şi fete pe băncile şcolii sale.

Iar acum, e rândul doctorului Patak{27}.

Cum aşa, Werstul avea un doctor, şi mai credea încă în supranatural? Da, dar este necesar să ne lămurim în privinţa atribuţiilor doctorului Patak, aşa cum am făcut atunci când a fost vorba de cele ale judecătorului Colţ.

Patak, mic şi îndesat, cu burta ieşită în afară, în vârstă de patruzeci şi cinci de ani, avea mare succes în practica medicinei la Werst şi în împrejurimi. Cu aplombul lui imperturbabil, cu limbuţă lui ameţitoare, inspira tot atâta încredere cât şi ciobanul Frik, ceea ce nu era puţin lucru. Dădea consultaţii plătite şi vindea leacuri, dar atât de inofensive, încât nu agrava suferinţele (mai mult închipuite) ale pacienţilor săi, un soi de copii plângăcioşi, care s-ar fi curmat şi de la sine. Dealtfel, oamenii sunt sănătoşi prin părţile acelea; aerul este de primă calitate, molimele necunoscute şi, dacă se moare, asta se întâmplă

pentru că până la urmă, tot mori, chiar şi în acest colţ de lume fericit al Transilvaniei. În ceea ce-l priveşte pe doctorul Patak ― da, i se spunea doctor! ― deşi era acceptat ca atare, nu avea nici un fel de pregătire, nici în ceea ce priveşte medicina, nici în ceea ce priveşte farmacia, nici în nimic. Era, pur şi simplu, un fost infirmier al postului de carantină, al cărui rol consta în supravegherea călătorilor reţinuţi la frontieră pentru certificatul de sănătate. Nimic mai mult. Lucrul acesta părea să fie de-ajuns, pentru populaţia puţin pretenţioasă din Werst. Trebuie să adăugăm ― ceea ce nu are de ce să ne surprindă ― că doctorul Patak era un liber-cugetător, aşa cum se cuvine să fie oricine se îndeletniceşte cu îngrijirea semenilor săi. Aşa că respingea hotărât toate superstiţiile răspândite în regiunea Carpaţilor, chiar şi pe acelea privitoare la castel. Râdea, glumea pe seama lor. Iar atunci când se spunea, de faţă cu el, că nimeni nu îndrăznise să se apropie de castel din timpuri străvechi, repeta cui voia să-l asculte:

― Nu mă provocaţi să fac o vizită vechii voastre căsuţe!

Dar, cum nu-l provoca nimeni, ba chiar toată lumea se ferea să o facă, doctorul Patak nu călcase peacolo şi, cu ajutorul credulităţii generale, misterul din jurul castelului din Carpaţi rămăsese încă de nepătruns.





Capitolul IV



În câteva minute, vestea adusă de cioban făcuse ocolul satului. Jupanul Colţ, având în mână preţioasa lunetă, tocmai intrase în casă urmat îndeaproape de Nicu Deac şi de Mioriţa. În clipa aceea, pe terasă se mai afla doar ciobanul Frik, peste care dăduseră năvală vreo douăzeci, treizeci de bărbaţi, femei şi copii, cărora li se alăturaseră şi câţiva ţigani, nu mai puţin tulburaţi decât restul locuitorilor din Werst. Tăbărâseră pe Frik, hărţuindu-l cu o sumedenie de întrebări, iar ciobanul le răspundea făcând pe grozavul, ca orice om care s-a nimerit să vadă ceva cu totul ieşit din comun.

― Da, repeta el, fumul şerpuia deasupra castelului, şerpuieşte încă, şi va şerpui atâta timp cât va rămâne piatră pe piatră!

― Dar, cine să fi aprins focul?... întrebă o bătrână, împreunându-şi mâinile.

― Necuratul, răspunse Frik, dând diavolului numele pe care îl are în acele locuri, şi iată un ghiduş care se pricepea mai bine să înteţească flăcările, decât să le stingă.

Şi, după această replică, fiecare căuta să zărească şarpele de fum din vârful donjonului. În cele din urmă, majoritatea afirmară că îl distingeau perfect, deşi, de la distanţa aceea, era invizibil.

Zarvaiscată de ciudatul fenomen depăşi orice imaginaţie. Este necesar să insistăm asupra acestui aspect. Cititorul să se străduiască să se pună într-o stare de spirit similară cu aceea a locuitorilor din Werst, şi atunci nu se va mai mira de evenimentele care vor fi relatate ulterior. Nu-i cer să creadă în supranatural, dar să nu uite că populaţia aceea ignorantă credea fără rezerve. Îndoielilor inspirate de castelul din Carpaţi, atunci când trecea drept pustiu, avea să li se adauge, de acum înainte, groaza, de vreme ce părea locuit, dar de ce fel de făpturi, Dumnezeule mare!

Exista la Werst un loc în care se strângea lumea, călcat des de băutori, dar îndrăgit chiar şi de cei cărora, fără să aibă darul băuturii, le plăcea să stea la un pahar de vorbă, spre seară, după ce se scurgea ziua; aceştia din urmă, mult mai puţin numeroşi, se înţelege de la sine. Aşezământul acela, cu uşile larg deschise tuturor, era principalul, sau, mai exact, unicul han din sat

Cine era proprietarul acelui han? Un evreu pe nume Ionas, un om de treabă, de vreo şaizeci de ani, cu un chip prietenos, dar foarte semit, cu ochii lui negri, nasul încovoiat, buzele ţuguiate, părul lins şi tradiţionala ţăcălie. Amabil şi săritor, împrumuta bucuros mici sume de bani unuia şi altuia, fără să se arate exigent în ceea ce priveşte garanţiile şi nici prea cămătar în ceea ce priveşte foloasele, deşi pretindea să fie plătit la datele declarate de împrumutat. Să dea Dumnezeu ca toţi evreii stabiliţi în Transilvania să fie la fel de înţelegători ca hangiul din Vereşti!

Din nefericire, Ionas cel cumsecade era o excepţie. Coreligionarii săi, prin cult, confraţii săi, prin profesie, ― fiindcă toţi sunt crâşmari, vânzând băuturi şi articole de băcănie ― practică meseria de împrumutător cu gaj, cu o asprime îngrijorătoare pentru viitorul ţăranului român. Se va vedea pământul trecând, puţin câte puţin, din proprietatea băştinaşilor în cea a străinilor. Cum avansurile nu le sunt rambursate, evreii vor deveni stăpânii frumoaselor culturi ipotecate în profitul lor şi, dacăŢara Făgăduinţei nu mai este în Iudeea, poate că, într-o bună zi, va figura pe hărţile geografiei transilvane.

Hanul La Regele Matei ―aşa se numea ― se afla aşezat într-unul dintre colţurile terasei care străbate uliţa mare din Werst, peste drum de casa birăului. Era o clădire veche, jumătate din lemn, jumătate din piatră, cârpită zdravăn pe alocuri, dar bogat îmbrăcată în verdeaţă şi cu un aspect ademenitor. Nu avea etaj, iar din interior, o uşă de sticlă dădea direct în grădină. Intrai, mai întâi, într-o sală mare, mobilată cu mese pentru pahare şi bănci pentru muşterii, cu poliţă de stejar mâncat de carii pe care străluceau farfuriile, vasele şi sticlele, şi o tejghea de lemn înnegrit, în spatele căreia Ionas stătea la dispoziţia clienţilor săi.

Iată acum în ce fel primea lumină sala: două ferestre străpungeau faţada, pe terasă, iar alte două ferestre, zidul din spate. Dintre acestea, una, acoperită pe dinafară de o perdea deasă de plante care se căţărau sau atârnau, lăsa să pătrundă puţină lumină. Cealaltă, atunci când o deschideai, îngăduia privirii fermecate să îmbrăţişeze întreaga vale inferioară a Vulcanului. La câteva picioare sub pervaz, se rostogoleau apele învolburate ale torentului Nyad. Pe de o parte, şuvoiul se revărsa în văile trecătorii, după ce izvora din înălţimile podişului Orgall, încoronat de zidurile cetăţii; pe de alta, alimentat din belşug de râuleţele de pe munte, chiar şi în timpul verii, gonea, vuind, spre albia Jiului valah, care-l înghiţea.

La dreapta, alăturate sălii mari, se afla o jumătate de duzină de cămăruţe, de ajuns pentru a primi rarii călători care, trecând graniţa, doreau să se odihnească la hanul La Regele Matei. Li se garanta că vor fi găzduiţi aşa cum se cuvine, preţurile nefiind deloc piperate, iar gazda, atentăşi serviabilă, era aprovizionată oricând cu tutun de calitate pe care se ducea să-l caute la cei mai buni negustori „clandestini” din împrejurimi. În ceea ce-l priveşte pe Ionas, dormitorul lui se constituise intr-o mansardă îngustă, a cărei lucarnă cu două coarne străpungând praful, dădea pe terasă.

În hanul acesta s-a ţinut, chiar în seara acelui 29 mai, adunarea oamenilor cu greutate din Werst, la care au luat parte jupanul Colţ, dascălul Homrod, pădurarul Nicu Deac, o duzină de locuitori importanţi ai satului şi, de asemenea, ciobanul Frik, care nu era cel mai puţin însemnat dintre personaje. Doctorul Patak lipsea de la acea reuniune a notabilităţilor. Chemat de urgenţă de unul dintre vechii lui pacienţi, care nu-l aştepta decât pe el ca să păşească în lumea de dincolo, promisese să vină, de îndată ce răposatul nu avea să mai aibă nevoie de îngrijirea lui.

Aşteptându-l pe ex-infirmier, se discuta despre gravul eveniment la ordinea zilei, iar asta în timp ce se mănâncă şi se bea. Unora, Ionas le oferea acea fiertură sau prăjitură de porumb cunoscută sub numele de „mămăligă”{28}, care nu este deloc neplăcută la gust, dacă este muiată în lapte muls proaspăt. Pe alţii îi îmbia cu o sumedenie de păhărele pline cu acele licori tari, care curg precum apa prin gâtlejurile româneşti, schnaps-ul{29} care nu costă nici doi bani şi jumătate paharul şi, mai cu seamă, rachiul{30}, o ţuică aprigă, la mare căutare pe meleagurile Carpaţilor.

Trebuie să menţionăm că hangiul Ionas ― conform unui obicei al hanului ― nu servea decât la „farfurie”, adică doar celor care luau loc la masă, întrucât observase că cei care stăteau jos, consumau mai mult decât cei care stăteau în picioare. Ori, în seara cu pricina, afacerile promiteau să fie înfloritoare, de vreme ce toate băncile erau căutate de muşterii. Aşa că Ionas, învârtindu-se printre mese, cu o stacană în mână, de-abia prididea să umple paharele, care se goleau, cât ai clipi din ochi.

Erau ceasurile opt şi jumătate, seara. Perorau de la asfinţit, fără să fi ajuns să se înţeleagă, asupra a ceea ce aveau de făcut Dar, toţi aceşti oameni de treabă erau de acord într-o privinţă: dacă acel castel era locuit de nişte necunoscuţi, devenea la fel de primejdios pentru satul Werst, precum un depozit de muniţii, aşezat la intrarea într-un oraş.

― E foarte greu! decretă, sentenţios, jupanul Colţ.

― Foarte grav! întări dascălul, între două pufăituri din pipa de care nu se despărţea niciodată.

― Foarte grav! repetă asistenţa.

― Ceea ce este mai mult ca sigur, adăugă Ionas, este că faima proastă a castelului aducea deja mari neajunsuri ţinutului.

― Iar acum va fi şi mai rău! strigă dascălul Homrod. ― Străinii treceau din ce în ce mai rar pe la noi... replică, oftând jupanul Colţ.

― Iar acum, nu vor mai veni deloc! remarcă Ionas, suspinând, la unison cu birăul.

― Mulţi locuitori se gândesc, deja, să plece, observă unul dintre lăutari.

― Eu sunt primul, interveni un ţăran din împrejurimi, o să plec, de îndată ce o să-mi vând via.

― Pentru care ai să mai aştepţi cumpărători, moşule! ripostă hangiul.

Se vede unde ajunseră cu discuţia, aceste preacinstite capete luminate. Fiecare stătea cu spaima-n sân din pricina afurisitului de castel, dar, dincolo de teamă, era gândul la interesele lor, legate într-un mod atât de regretabil. S-a zis cu călătorii, şi Ionas se vedea văduvit de o parte însemnată din câştigul de la han. S-a zis cu străinii, şi jupanul Colţ trăgea ponoasele în ceea ce priveşte perceperea taxei de trecere, a cărei cifră cobora, treptat. S-a zis cu cumpărătorii de pământ în trecătoarea Vulcan, iar proprietarii nu puteau să le mai vândă, chiar şi la un preţ scăzut. Situaţia aceasta dura de ani de zile şi ameninţa să se agraveze. Într-adevăr, dacă aşa stăteau lucrurile, atunci când spiritele castelului erau liniştite, în asemenea măsură încât nu se lăsaseră niciodată zărite, ce va fi acum, când îşi manifestau prezenţa prin acte materiale?

Ciobanul Frik se crezu, atunci, dator să spună, dar cu un glas destul de şovăitor:

― Poate că ar trebui...?

― Ce? îl repezi jupanul Colţ.

― Să se ducă cineva, să vadă, stăpâne.

Se uitară unii la alţii, după care plecară ochii, iar întrebarea nu-şi găsi răspuns.

Ionas fu acela care, adresându-se jupanului Colţ, înnodă, din nou, vorba.

― Ciobanul dumitale, zise el, cu voce sigură, tocmai ne-a arătat singurul lucru pe care-l avem de făcut.

― Să mergem la cetăţuie...

― Da, bunii mei prieteni, continuă hangiul. Dacă o trâmbă de fum s-a ridicat deasupra donjonului, înseamnă că s-a făcut focul, că o mână l-a aprins.

― O mână... de n-o fi o gheară! replică ţăranul cel bătrân, clătinând din cap.

― Mână sau gheară, zise hangiul, n-are a face. Trebuie să aflăm ce s-a întâmplat. E pentru prima oară când iese fum pe unul dintre hornurile castelului, de când a plecat baronul Radu de Gorj...

― S-ar putea, totuşi să fi fost fum, fără ca nimeni să-l fi zărit, sugeră jupanul Colt

― Iată ceea ce nu voi admite niciodată! strigă, cu aprindere, dascălul Homrod.

― Este, dimpotrivă, foarte cu putinţă, remarcă birăul, de vreme ce n-am avut o lunetă, să ne putem da seama ce se petrece la castel.

Remarca era îndreptăţită. Fenomenul ar fi putut să se petreacă de multă vreme şi să fi scăpat chiar şi ciobanului Frik, oricât de ageri ar fi fost ochii acestuia. Oricum, fie că respectivul fenomen era recent sau nu, era în afară de orice discuţie că nişte fiinţe umane se aciuaseră acum, la castel. Ori, faptul acesta reprezenta o asociere cât se poate de supărătoare pentru locuitorii din Vulcan şi Werst.

Dascălul Homrod consideră de datoria lui să aducă, în sprijinul credinţei lui, o obiecţie:

― Făpturi omeneşti, prieteni?... Îngăduiţi-mi să mă îndoiesc. De ce s-ar fi gândit nişte făpturi omeneşti să se refugieze la castel, în ce scop, şi cum să fi ajuns acolo?...

― Dar ce-ai vrea să fie aciuaţii ăştia? strigă jupanul Colţ.

―Făpturi supranaturale, răspunse dascălul Homrod cu o voce care impunea respect. De ce n-ar fi duhuri, babe, spiriduşi, poate chiar unele dintre acele ştime care iau înfăţişarea unor femei frumoase...

În timpul acestei enumerări, toate privirile se aţintiseră spre uşa, spre ferestrele, spre vatra din sala mare a hanului. Şi, într-adevăr, fiecare din cei de faţă se întreba dacă nu avea să vadă ivindu-se una dintre nălucile evocate succesiv de învăţător.

― Totuşi, bunii mei prieteni, se încumetă să zică Ionas, dacă fiinţele acestea sunt năluci, nu-mi explic de ce ar fi aprins focul, de vreme ce nu au nimic de gătit...

― Şi vrăjitoriile lor?... întrebă ciobanul. Aţi uitat că e nevoie de foc ca să faci vrăji?

― Negreşit, adăugă învăţătorul, pe un ton care nu admitea nici o replică.

Nimeni nu se gândi să-i conteste spusele, părerea tuturor celor de faţă era că, fără nici o îndoială, făpturi supranaturale, nu fiinţe umane, cotropiseră castelul din Carpaţi, ca să-şi facă de cap acolo.

Până acum, Nicu Deac nu luase deloc parte la conversaţie. Pădurarul se mărginise să asculte cu luare-aminte ce spuneau unii şi alţii. Vechea cetăţuie, cu zidurile sale misterioase, cu originea sa străveche, cu aspectul său feudal, îi inspirase, întotdeauna, atât curiozitate cât şi respect. Ba chiar, fiind foarte curajos, deşi era la fel de credul ca oricare alt locuitor din Vereşti, fusese ispitit, nu o dată, de gândul de a-l vedea pe dinăuntru.

După cum e lesne de închipuit, Mioara îl abătuse cu îndârjire de la un plan atât de primejdios. Că fusese încercat de asemenea gânduri atunci când era de capul lui, fie! Dar un logodnic nu-şi aparţine doar sieşi; să te laşi dus de o pornire atât de necugetată ar fi fost fapta unui nebun, sau a unuia căruia nu-i pasă de cei apropiaţi. Şi totuşi, cu toate rugăminţile ei, frumoasa fată se temea necontenit că pădurarul îşi va pune planul în aplicare. Ceea ce o mai liniştea un pic, era că Nicu Deac nu susţinuse sus şi tare că merge la castel, fiindcă nimeni n-ar mai fi avut destulă autoritate asupra lui ca să-l oprească, nici măcar ea. Ştia prea bine, era un flăcău dârz şi îndărătnic, care nu-şi călca pentru nimic în lume cuvântul dat: „zis şi făcut”. Aşa că Mioriţa ar fi murit de frică, dacă ar fi putut bănui ce-i trecea, în acele clipe, prin minte tânărului.

Totuşi, întrucât Nicu Deac păstra tăcerea, propunerea păstorului nu fu revendicată de nimeni. Să faci o vizită la castelul din Carpaţi, acum, când era bântuit, cine s-ar fi încumetat, doar dacă nu-i lipsea o doagă?... Fiecare îşi descoperea cele mai întemeiate motive să nu mişte un deget... Birăul nu mai era la vârsta s-o pornească orbeşte la drum, bătând cărări atât de abrupte... Dascălul avea şcoala în grija lui, Ionas, hanul de supravegheat, Frik, să-şi ducă oile la păscut, ceilalţi ţărani să-şi vadă de gospodării, de vite şi de fâneţe. Nu! Nici unul nu s-ar fi încumetat, în ruptul capului, să se jertfească, repetându-şi, hotărât, în sinea lui:

― Cine va avea îndrăzneala să se ducă la cetăţuie, s-ar putea să nu se mai întoarcă în vecii vecilor!

În clipa aceea, spre marea groază a asistenţei, uşa hanului se dădu, brusc, de perete. Dar nu era nimeni altcineva decât doctorul Patak, pe care era greu să-l iei drept una dintre ştimele pomenite cu atâta patos, de dascălul Homrod.

Întrucât pacientul îi trecuse în lumea celor drepţi ― ceea ce făcea cinste perspicacităţii sale medicale, dacă nu talentului ― doctorul Patak alergase într-un suflet, la reuniunea de la han.

― În sfârşit, iată-l, răcni jupanul Colţ.

Doctorul Patak se grăbi să împartă strângeri de mâini tuturor, de parcă ar fi distribuit leacuri, şi, cu un ton uşor ironic, strigă:

― Aşadar, prieteni, tot cetăţuia, tot cetăţuia Necuratului vă frământă!... Oh! Laşilor!... Dar dacă aşa i-a căşunat hardughiei ăsteia hodorogite să pufăie, lăsaţi-o să pufăie. Ce, dascălul Homrod nu pufăie cât e ziua de lungă?... Într-adevăr, tot ţinutul a albit de groază!... N-am auzit vorbindu-se decât despre asta în timpul vizitelor mele!... Strigoii au făcut focul acolo?... Şi de ce nu, la urma urmei, dacă le curge nasul!... S-ar părea că în luna lui mai e cam ger, în încăperile donjonului... Dacă nu cumva s-au apucat să coacă pâine pentru cei de pe lumea cealaltă!... Ei!... Trebuie să te hrăneşti, acolo, sus, dacă e adevărat că învii!... Poate că sunt brutarii din ceruri, care au venit să-şi răstoarne cuptorul...

Şi, în încheiere, urmă un şir de glume prea puţin pe placul oamenilor din Vereşti pe care doctorul Patak le turna pe nerăsuflate, cu o aroganţă de necrezut.

Îl lăsară să turuie, după care birăul îl întrebă:

― Şi zi aşa, doctore, nu dai nici o importanţă celor care se petrec la cetăţuie?...

― Nici una, jupan Colţ.

― N-ai spus că eşti gata să mergi acolo,... dacă vei fi provocat?...

― Eu?... răspunse fostul infirmier, nu fără să lase să se simtă că era uşor agasat de faptul că era pus faţă-n faţă cu vorbele lui.

― Haide... Nu ai spus-o şi nu ai repetat-o? reluă dascălul, insistând.

― Am spus-o... fără îndoială... şi într-adevăr... dacă e vorba doar s-o repet...

― E vorba să o faci, i-o reteză Homrod.

― Să o fac?...

― Da... şi, în loc să te provocăm, ne mărginim să te rugăm, adăugă jupanul Colţ.

― Dar, înţelegeţi-mă... prieteni... desigur... o propunere ca aceasta...

― Ei bine, de vreme ce şovăi, ţipă hangiul, nu te rugăm... te provocăm!

― Mă provocaţi?...

― Da, doctore, da!

― Ionas, mergi prea departe, interveni, împăciuitor, birăul. Nu trebui să-l provocăm pe Patak... Ştim, cu toţii că e un om de cuvânt... Şi ceea ce a spus, va şi face, o va face fie şi numai pentru a fi de ajutor satului şi întregului ţinut.

― Cum aşa, vorbiţi serios?... Vreţi să mă duc la castel? îngână doctorul, a cărui faţă rubicondă se albise dintr-o dată.

― N-ai cum s-o-ntorci, îl lămuri, pe un ton categoric, jupanul Colţ.

― Vă rog... bunii mei prieteni... vă rog... să chibzuim, aveţi bunăvoinţă!...

― Am chibzuit, deja, totul, i-o întoarse Ionas.

― Gândiţi-vă bine... La ce ne-ar sluji să merg întracolo... şi ce-aş putea descoperi?... Câţiva oameni de treabă care s-au refugiat la castel... şi care nu supără pe nimeni...

― Ei bine, replică dascălul Homrod, dacă sunt oameni de treabă, nu ai de ce să te temi de ei şi va fi un prilej pentru tine să-ţi oferi serviciile.

― Dacă ar avea nevoie de mine, răspunse doctorul Patak n-au decât să mă cheme, nu voi şovăi... credeţimă... să mă duc la castel. Dar nu mă deplasez fără să fiu chemat, iar vizitele mele nu sunt pe gratis...

― Vei fi plătit pentru munca ta, se grăbi să-l liniştească în această privinţă jupanul Colţ, cu ora.

― Şi cine mă va plăti?...

― Eu... noi toţi, la preţul pe care îl ceri! îi răspunse cea mai mare parte dintre muşteriii lui Ionas.

Era cât se poate de limpede că, în ciuda repetatelor sale fanfaronade, doctorul nu se arăta deloc mai viteaz decât compatrioţii săi din Vereşti. Iată că, după ce făcuse pe liber-cugetătorul, după ce luase în zeflemea legendele din parte locului, se afla acum într-o mare încurcătură, neştiind cum să refuze serviciul cerut. Şi, totuşi, să meargă la castelul din Carpaţi, chiar în condiţiile în care i se plătea deplasarea, treaba asta nu putea să-i convină, cu nici un chip. Încercă atunci să se folosească de argumentul potrivit căruia vizita sa nu va avea nici un rezultat, că satul se va acoperi de ridicoldelegându-lsăexplorezecetăţuia... Demonstraţia sa nu avu nici un efect.

― Haide, doctore, mi se pare că nu ai de înfruntat nici o primejdie, reluă dascălul Homrod, de vreme ce nu crezi în duhuri.

― Nu... nu cred.

― Ori, dacă nu duhurile sunt cele care s-au întors la castel, înseamnă că acolo s-au adăpostit doar nişte oameni la fel ca noi şi vei face cunoştinţă cu ei.

Raţionamentul dascălului nu era lipsit de logică: era greu să-l combaţi.

― Fie, Homrod, răspunse doctorul Patak, dar s-ar putea să fiu reţinut la cetăţuie...

― Ceea ce înseamnă că vei fi bine primit, i-o întoarse Ionas.

― Desigur; totuşi, dacă absenţa mea se prelungeşte, şi cineva va avea nevoie de mine aici, în sat...

― Suntem sănătoşi tun cu toţii, răspunse jupanul Colţ, şi nu mai e un singur bolnav în Werst, de când ultimul tău client şi-a luat bilet pentru lumea de dincolo.

― Spune sincer... Eşti hotărât să pleci? îl întrebă hangiul.

― Pe legea mea, nu! răbufni doctorul. Oh! Nu că miar fi frică... Ştiţi bine că nu cred o iotă din toate scornelile astea... Adevărul e că mi se pare o prostie, o întâmplare de mai mare râsul. Pentru că pe hornul donjonului iese fum, fum care, poate, nici nu este fum... Hotărât lucru... Nu!... Nu mă duc la castelul din Carpaţi...

― Merg eu!

Era pădurarul Nicu Deac, care tocmai interveni în conversaţie, aruncând aceste două cuvinte.

― Tu... Nicule? exclamă jupanul Colţ.

― Eu... dar numai dacă Patak mă însoţeşte.

Era un atac direct la adresa doctorului, ca să iasă din încurcătură

― Ce spui, pădurarule? replică el. Eu... să te însoţesc?... Desigur, am face o plimbare plăcută... amândoi... dacă ar avea vreun rost... şi dacă ne-am putea încumeta... Haide, Nicule, ştii bine că nici măcar drum n-a mai rămas pân-la cetăţuie... Nu vom putea ajunge...

― Am spus că mă voi duce la cetăţuie, răspunse Nicu Deac, şi de vreme ce am spus-o, mă voi duce.

― Dar eu... eu n-am spus-o!... strigă doctorul, zbătându-se, de parcă ar fi fost înşfăcat de guler.

― Ba da... ai spus-o... nu-l slăbi Ionas.

― Da!... Da!... întări, într-un glas, adunarea. Fostul infirmier, încolţit, nu ştia cum să iasă basma curată. Ah! Cât de mult regreta că se legase, într-un mod atât de important, prin rodomontadele{31} sale.

Niciodată nu îşi imaginase că ar putea fi luat în serios, nici că va fi somat să-şi rişte viaţa... Acum nu mai avea pe unde să scoată cămaşa, fără să ajungă bătaia de joc a Werstului şi a Vulcanului; l-ar fi batjocorit fără milă. Se hotărî, atunci, să facă haz de necaz.

― Atunci... de vreme ce asta vi-e voia, o să-l însoţesc pe Nicu Deac, deşi n-are nici un rost.

― Aşa...doctore Patak, aşa! intona corul băutorilor de la „La Regele Matei”.

―Şi, pe când plecarea, pădurarule? întrebă doctorul Patak, cu o prefăcută nepăsare, care nu reuşea să-i ascundă spaima.

― Mâine dimineaţă, răspunse Nicu Deac. Cuvintele sale fură urmate de o tăcere destul de îndelungată, ceea ce arăta cât de reală era emoţia de care fuseseră cuprinşi jupanul Colţ şi ceilalţi. Paharele fuseseră golite, blidele la fel şi, totuşi, nimeni nu se ridica, nimănui nu-i dădea prin cap să părăsească sala mare, deşi se făcuse târziu, nici să se ducă acasă. Aşa că Ionas chibzui că momentul era cum nu se poate mai nimerit să mai aducă un rând de şnapsuri şi rachiuri...

Dintr-odată, un glas se făcu auzit destul de desluşit în mijlocul tăcerii generale; şi iată cuvintele care fură rostite domol:

― Nicu Deac, nu te duce mâine la cetăţuie!... Nu te duce... sau ţi se va întâmpla o nenorocire!

Cine se exprimase în felul acesta?... De unde venea glasul pe care nimeni nu-l cunoştea şi care părea să iasă dintr-o gură nevăzută?... Nu putea fi decât glasul unui strigoi, un glas supranatural, un glas de pe lumea cealaltă... Groaza atinse cotele maxime. Nu îndrăzneau să se privească, nu îndrăzneau să scoată o vorbă...

Cel mai curajos ― Nicu Deac, desigur ― vru să afle despre ce este vorba. Nu putea exista nici o îndoială că vorbele fuseseră rostite în sală. Şi, mai întâi, pădurarul se apropie cu îndrăzneală de sipet şi-l deschise. Gol. Se duse să cerceteze încăperile care dădeau în sală. Pustii, împinse uşa hanului, ieşi afară, apoi străbătu terasa, până la uliţa mare. Nici ţipenie.

Câteva clipe mai târziu, jupanul Colţ, dascălul Homrod, doctorul Patak, Nicu Deac, oierul Frik şi toţi ceilalţi părăsiră hanul, lăsându-l singur pe hangiul Ionas care se grăbi să învârtă, de două ori, cheia în broască.

În noaptea aceea, ca şi cum ar fi fost ameninţaţi de o arătare de pe altă lume, locuitorii Werstului se ferecară zdravăn în casele lor...

Satul era gâtuit de spaimă.





Capitolul V



În ziua următoare, pe la nouă dimineaţa, Nicu Deac şi doctorul Patak erau gata de plecare. Intenţia pădurarului era să urce prin trecătoarea Vulcan, îndreptându-se pe drumul cel mai scurt spre cetăţuia suspectă.

După nemaipomenita întâmplare cu hornul donjonului care scotea fum, după nemaipomenita întâmplare cu glasul pogorât de nicăieri în sala hanului La Regele Matei, nu e de mirare că populaţia părea să-şi fi pierdut minţile. Câţiva dintre ţigani spuneau deja că-şi vor lua tălpăşiţa. În toate casele nu se vorbea decât despre acest lucru ― şi încă pe şoptite. Încercaţi, aşadar, să puneţi la îndoială că nu-şi vârâse Necuratul coada, în ceea ce priveşte fraza atât de ameninţătoare pentru pădurar. Fuseseră de faţă, la hanul lui Ionas, cam cincisprezece martori, oameni dintre cei mai demni de crezare, care auziseră ciudatele cuvinte. Să pretinzi că fuseseră victimele unei iluzii, unei amăgiri a simţurilor, lucrul acesta nu stătea în picioare. Nici o îndoială în privinţa asta; Nicu Deac personal, pe nume, prevenit că i se va întâmpla o nenorocire, dacă se va încăpăţâna în planul lui de a cerceta castelul din Carpaţi.

Şi, totuşi, tânărul pădurar se pregătea să părăsească Werstul, ba încă fără să i-o ceară nimeni. Într-adevăr, oricât de profitabil ar fi fost pentru jupanul Colţ să dezlege misterul cetăţuii, oricât de avantajos ar fi fost pentru sat să afle ce se întâmplă, fuseseră făcute demersuri insistente pentru ca Nicu Deac să revină asupra hotărârii sale. Nenorocită, deznădăjduită, cu frumoşii ei ochi înecaţi în lacrimi, Mioriţa îl implorase să nu stăruie în această aventură. Era deja grav, înainte de avertismentul proferat de voce. După avertisment, era o nebunie. Şi iată că, în ajunul căsătoriei sale, Nicu Deac îşi pusese în gând săşi primejduiască viaţa într-o asemenea încercare, iar logodnica sa, care i se târa la picioare, nu izbutea să-l oprească...

Nici mustrările prietenilor, nici plânsetele Mioriţei, nu reuşiră să-l înmoaie pe pădurar. Ceea ce, dealtfel, nu surprinse pe nimeni. I se cunoştea cerbicia, se ştia cât este de dârz şi de neînduplecat, ca să nu spunem căpos. Spusese că va merge la castelul din Carpaţi şi nimic nu-l mai putea împiedica ― nici măcar acea ameninţare care-i fusese adresată direct. Da! Se va duce la cetăţuie, chiar de-ar fi fost să nu se mai întoarcă niciodată.

Când sosi ceasul plecării, Nicu Deac o strânse pentru ultima oară la piept pe Mioriţa, în vreme ce sărmana fată se închina unindu-şi trei degete, cel mare, arătătorul şi cel mijlociu, după o datină românească străveche, care cinsteşte Sfânta-Treime...

Şi doctorul Patak?... Ei bine, doctorul Patak, după ce fusese pus în faţa faptului împlinit, se zbătuse să scape, dar în zadar. Tot ceea ce ar fi putut spune, spusese!... Toate obiecţiile imaginabile le făcuse!... Invocase acel ultimatum atât de categoric, de a nu călca pragul castelului, auzit foarte clar...

― Ameninţarea aceasta nu mă priveşte decât pe mine, să mărginise să-i răspundă Nicu Deac.

― Şi dacă se-ntâmplă vreo nenorocire, pădurare, răspunse doctorul Patak, eu o să scap nevătămat?

― Vătămat, nevătămat, ai făgăduit să mergi cu mine la castel şi vei merge, pentru că eu merg.

Înţelegând că nimic nu-l va opri să-şi ţină făgăduiala, locuitorii Werst-ului îi dădură dreptate pădurarului în această privinţă. Era mai bine ca Nicu Deac să nu pornească singur într-o asemenea călătorie. Aşa că, preaîntristatul doctor, simţind că nu mai poate da înapoi, pentru că şi-ar fi compromis situaţia şi s-ar fi făcut de ruşine, după lăudăroşeniile sale obişnuite, se resemna, cu groaza-n suflet. Era, de altminteri, cât se poate de hotărât să profite de cel mai mic obstacol apărut în drum, pentru a-l obliga pe tovarăşul său să facă stânga-mprejur.

Aşadar, Nicu Deac şi doctorul Patak plecară, iar jupanul Colţ, dascălul Homrod, Frik, Ionas, îi petrecură până unde cotea drumul mare, iar acolo se opriră.

Din locul acela, jupanul Colţ îşi flutură, pentru ultima dată, luneta ― de care nu se mai despărţea ― în direcţia cetăţuii. Nici urmă de fum nu se arăta ieşind din hornul donjonului, aşa că era foarte uşor să priveşti în zarea foarte curată a acelei frumoase dimineţi de primăvară. Trebuia să tragi concluzia că oaspeţii naturali sau supranaturali ai castelului spălaseră putina, văzând că pădurarul nu ţine seama de ameninţările lor? Aşa gândiră unii, şi era un motiv ca treaba să fie dusă până la capăt, spre deplina mulţumire a celor doi.

Îşi strânseră mâinile şi Nicu Deac, urmat de doctor, dispăru în colţul trecătorii.

Tânărul pădurar era în ţinută de inspecţie: caschetă cu ceaprazuri, cu cozoroc lat, vestă cu centiron, cu cuţitul vârât în teacă, pantaloni bufanţi, cizme potcovite, cartuşieră la spate, puşca lungă pe umăr. Avea faima îndreptăţită de trăgător foarte iscusit şi cum, în lipsă de huhurezi, puteau da peste acei hoinari care bat graniţa, sau peste vreun urs pus pe rele, era cât se poate de prudent din partea lui să fie în măsură să se apere.

În ceea ce-l priveşte pe doctor, socotise de datoria lui să se înzestreze cu o rablă de pistol cu cremene, care rata trei focuri din cinci. Era, de asemenea, înarmat cu o secure pe care i-o înmânase tovarăşul său, întrucât era de aşteptat să fie nevoiţi să-şi croiască drum prin hăţişurile dese ale Pleşei. Ocrotit de o pălărie de câmpean cât roata carului, încotoşmănat într-o manta groasă de călătorie, închisă până-n gât, era încălţat cu cizme straşnic potcovite, şi totuşi echipamentul acesta stânjenitor nu l-ar fi împiedicat s-o rupă la goană mâncând pământul, făcându-se nevăzut cât ai clipi din ochi, în caz de primejdie.

Nicu Deac şi el nu uitaseră, de asemenea, să-şi ia şi câteva provizii în desagă, pentru a-şi putea prelungi, la nevoie, cercetarea.

După ce trecură de colţul drumului, Nicu Deac şi doctorul Patak merseră mai multe sute de paşi de-a lungul Doinei, urcând pe malul ei drept. Dacă ar fi urmat drumul care trece prin râpele masivului, s-ar fi abătut, prea mult, spre vest. Ar fi fost mai bine pentru ei să poată continua să meargă de-a lungul albiei torentului, ceea ce ar fi micşorat distanţa cu o treime, fiindcă Doina izvorăşte din încreţiturile podişului Orgall. Dar, practicabil la început, malul, surpat adânc şi închis de stânci înalte, nu le-ar mai fi îngăduit apoi, cu nici un chip, nici măcar să se strecoare.

Era nevoie, deci, s-o taie, pieziş, spre stânga, chiar dacă ar fi trebuit să o ia înapoi spre castel, după ce vor fi trecut de zona inferioară a pădurilor Pleşei. Era, dealtfel, singura latură prin care se putea pătrunde în cetăţuie. Pe vremea când era locuită de Radu de Gorj, satul Werst, trecătoarea Vulcan şi valea Jiului valah erau legate între ele printr-un drumeag îngust, care fusese croit urmărind această direcţie. Dar, năpădită, de ani, de vegetaţie lăsată să crească în voie, şi astupat de mărăcinişul încâlcit, în zadar ai fi căutat urma unei poteci, sau a unei cărărui, cât de îngustăşi întortocheată ar fi fost ea.

În momentul în care trebuiau să se desprindă de albia Doinei, plină de vuietul apelor, Nicu Deac se opri să se orienteze. Deja, castelul nu se mai zărea. Aveau să-l vadă din nou, de-abia după ce vor ajunge dincolo de perdeaua de păduri, înşiruite în trepte pe pantele joase ale muntelui, dispoziţie proprie întregului sistem orografic al Carpaţilor. În lipsa reperelor, nu părea deloc o treabă uşoară să determini direcţia. Puteai s-o stabileşti după poziţia soarelui, ale cărui raze atingeau uşor crestele îndepărtate dinspre sud-est.

― Vezi, pădurarule, spuse doctorul, vezi... Nu e nici măcar drum sau, mai bine zis, nu mai e!...

― Va fi, răspunse Nicu Deac.

― Uşor de spus, Nicule...

― Şi uşor de făcut, Patak.

― Aşadar, eşti la fel de hotărât?...

Pădurarul se mulţumi să răspundă doar printr-un semn afirmativ şi o porni printre copaci.

În momentul acela, doctorul fu încercat de-o aprigă dorinţă de a face calea întoarsă; dar tovarăşul lui, care tocmai se întorsese spre el, îi aruncă o privire atât de hotărâtă, încât viteazul nostru nu socoti nimerit să rămână în urmă.

Doctorul Patak mai păstra încă o ultimă speranţă: că Nicu Deac nu va întârzia să se rătăcească în mijlocul labirintului acestei păduri, unde slujba lui nul adusese niciodată. Dar nu lua în calcul acel fler miraculos, acel instinct profesional, acea înzestrare „animală”, ca să zicem aşa, care îţi îngăduie să te călăuzeşti după cele mai neînsemnate indicii ― orientarea ramurilor într-o direcţie anume, denivelarea solului, culoarea scoarţei copacilor, nuanţa diferită a muşchiului, după cum e expus vânturilor din sud, sau din nord. Nicu Deac era prea priceput în meseria lui, şi o practica având o perspicacitate mult prea mare, ca să se piardă vreodată, chiar şi într-o regiune necunoscută. În ţara lui Cooper ar fi fost demnul rival al lui Ciorap-de-Piele, sau Chingachgook{32}.

Şi totuşi străbaterea zonei împădurite avea să-i pună la grea încercare. Ulmi, fagi, unii dintre acei arţari numiţi „falşi platani”, stejari superbi, se înălţau în primele rânduri, până la treapta ocupată de mesteceni, de pini şi de brazi, masaţi pe culmile cele mai înalte, în stânga trecătorii. Minunaţi erau copacii aceştia, cu trunchiurile lor puternice, cu crengile încălzite de seva proaspătă, cu frunzişul des, împletindu-se într-o coroană de verdeaţă, prin care lumina soarelui nu reuşea să răzbată.

Totuşi, s-ar fi putut strecura destul de uşor, aplecându-se pe sub crengile joase. Dar, câte obstacole erau la suprafaţa solului şi de câtă muncă era nevoie ca să îndepărtezi vegetaţia, să o cureţi de urzici şi de mărăcini, ca să te păzeşti de puzderia de ţepi, gata săţi ciupească pielea, la cea mai mică atingere. Nicu Deac nu era el omul care să se sinchisească de atâta lucru şi, atâta vreme cât putea înainta prin pădure, nu se lăsa speriat de câteva zgârieturi, acolo. Este adevărat însă că, în aceste condiţii, nu puteau înainta decât foarte încet împrejurare supărătoare, căci Nicu Deac şi doctorul Patak erau interesaţi să ajungă la cetăţuie după-amiază. Avea să fie destulă lumină ca să-l poată vizita, ceea ce urma să le îngăduie să se întoarcă la Werst, înainte de căderea nopţii.

Aşa că, mânuind de zor securea, pădurarul se străduia să-şi croiască drum prin adâncul acestui spinăriş înţesat de baionete vegetale, în care piciorul călca pe un teren accidentat, desfundat, dibuind printre cocoaşele rădăcinilor şi buturugilor de care se împiedica, dacă nu chiar afunda, într-un strat umed de frunze uscate pe care vântul nu le mătura niciodată. O sumedenie de păstăi explodau ca nişte mici bombe vegetale, spre marea spaimă a doctorului, care tresărea la fiecare detunătură, privind în stânga şi-n dreapta, întorcându-se ca muşcat de şarpe, când câte un curmei i se agăţa de veşminte, ca o gheară care ar fi vrut să-l oprească în loc. Nu! Nu era deloc liniştit, bietul de el! Dar, acum, n-ar fi îndrăznit să se întoarcă de unul singur, şi se străduia să se ţină cât mai aproape de nărăvaşul lui tovarăş.

Uneori, în pădure se deschideau luminişuri capricioase. O ploaie de lumină se revărsa peste ele. Perechi de berze negre, tulburate în singurătatea lor, se ridicau de pe crengile înalte şi îşi luau zborul, bătând puternic din aripi. Străbaterea acestor luminişuri făcea ca drumul să fie şi mai obositor. Se îngrămădiseră acolo, într-adevăr, ca un joc enorm de maroco, copacii doborâţi de furtună sau de bătrâneţe, de parcă toporul unui tăietor de lemne le-ar fi dat lovitura de moarte. Zăceau acolo trunchiuri uriaşe, măcinate de putregai, pe care nici o unealtă nu avea să le mai despice în buşteni şi nici o căruţă nu avea să le mai care, până la albia Jiului valah. În faţa acestor obstacole anevoie de trecut, uneori, imposibil de ocolit, Nicu Deac şi tovarăşul lui aveau mult de furcă. Dacă tânărul pădurar, sprinten, mlădios şi viguros, reuşea să le dea de capăt, doctorul Patak, cu picioarele lui scurte, burdihanul revărsat, cu răsuflarea tăiată, cu inima bătând să-i spargă pieptul, nu putea evita căzăturile, silindu-l pe tovarăşul lui să-i vină în ajutor.

― O să vezi Niculae, că-n cele din urmă, o să-mi rup ceva! se văita el.

― Te dregi tu.

― Haide, pădurarule, fii om de înţeles... Nu trebuie să te înverşunezi când nu se mai poate!

Aş! Nicu Deac era deja în faţă, iar doctorul, fără să obţină nimic, se grăbea să i se alăture.

Direcţia urmată până atunci era, într-adevăr, cea nimerită pentru a ajunge la cetăţuie? Greu de spus. Totuşi, de vreme ce terenul nu înceta să urce, erau îndreptăţiţi să creadă că se căţărau spre marginea pădurii, pe care o atinseră la orele trei după-amiaza.

De aici încolo se aşternea, până la podişul Orgall, o pânză de copaci verzi, mai răsfiraţi pe măsură ce versantul masivului câştiga în altitudine. În locul acela, Doina se ivea din nou printre stânci, fie că torentul deviase, fie că Nicu Deac schimbase direcţia spre el. Lucrul acesta îi dădu tânărului pădurar certitudinea că nu greşise drumul, întrucât râuleţul părea să ţâşnească din măruntaiele podişului Orgall.

Nicu Deac nu-i putu refuza doctorului un ceas de odihnă pe malul apei. Stomacul îşi cerea dealtfel dreptul, la fel de imperios ca şi picioarele. Desagii erau plini cu de toate, plosca doctorului şi cea a lui Nicu Deac ― pline cu rachiu. Pe deasupra, o apă curată şi proaspătă, limpezită de prundişul din adâncuri, curgea la câţiva paşi. Ce-şi putea dori mai mult? Consumaseră multă energie, se cuvenea să pună la loc.

De la plecarea lor, doctorul nu avusese deloc răgazul de a discuta cu Nicu Deac, care i-o lua mereu, înainte. Dar îşi scoase pârleala, de îndată ce se aşezară amândoi pe malul Doinei. Dacă unul era puţin locvace, celălalt era, din toată inima, vorbăreţ. Ţinând seama de asta, nu se va mira nimeni că întrebările erau foarte lungi, iar răspunsurile foarte scurte.

― Să stăm puţin de vorbă, pădurare, serios, îl îmbie doctorul.

― Te ascult, îi răspunse Nicu Deac.

― Cred că dacă am făcut popas în locul acesta, lam făcut ca să prindem puteri.

― Nimic mai adevărat.

― Înainte de a ne întoarce la Werst...

― Dimpotrivă... Înainte de a merge la castel.

― Haide, Nicule, au trecut ore de când mergem întruna şi de-abia suntem la jumătatea drumului...

― Ceea ce arată că nu avem vreme de pierdut.

― Dar va fi noapte când vom ajunge în faţa cetăţii, şi, după cât te cunosc, pădurare, n-ai să fii atât de lipsit de minte, ca să te încumeţi să intri, fără să vezi bine pe unde calci; va trebui să aşteptăm să se facă ziuă...

― Vom aştepta.

― Aşadar, nu vrei să laşi de-o parte gândul ăsta smintit?...

― Nu.

― Cum aşa? Iată-ne la capătul puterilor, având mare nevoie de-o masă ca lumea, într-o casă ca lumea, şi de-un pat bun într-o odaie bună, iar tu te gândeşti să-ţi petreci noaptea sub cerul liber?...

― Da, dacă vom fi împiedicaţi să pătrundem în castel.

― Şi, dacă nu vom fi împiedicaţi?

― O să înnoptăm în încăperile donjonului.

― În încăperile donjonului! strigă doctorul Patak.

― Chiar aşa!

― Crezi, pădurare, că voi primi să petrec o noapte întreagă înăuntrul acestei cetăţui blestemate?

― Fără îndoială, dacă nu cumva ţi-e mai bine să rămâi singur afară.

― Singur, pădurare!... Nu aşa ne-am înţeles şi, dacă trebuie să ne despărţim, mi-ar place s-o facem aici, ca să mă pot întoarce în sat!

― De înţeles, doctore, ne-am înţeles să mă urmezi oriunde mă voi duce!...

― Ziua, da!... Noaptea, nu!

― Ei bine, n-ai decât să pleci şi caută să nu te rătăceşti în codru.

Să se rătăcească, într-adevăr asta îl neliniştea pe doctor. Lăsat în voia soartei, fără obişnuinţa ocolurilor nesfârşite prin inima pădurilor Pleşei, nu se simţea în stare s-o apuce pe drumul spre Werst. Dealtfel, să fie singur pe timpul nopţii ― o noapte, poate neagră, ca păcura ― să coboare povârnişurile din trecătoare cu riscul de a se prăbuşi într-o râpă, astea nu erau deloc lucruri care să-l încânte. Chiar de ar fi fost să nu escaladeze deloc curtina, la apusul soarelui, şi dacă pădurarul se va încăpăţâna să o facă, tot era mai bine să-l urmeze până la poalele zidului. Dar doctorul vru să facă un ultim efort pentru a-şi opri tovarăşul.

―Ştii bine, dragă Nicule, reluă el, că nu aş consimţi niciodată să mă despart de tine... De vreme ce ţii atât de mult să ajungi la castel, nu sunt eu omul care să te lase singur.

― Bine le zici, doctore Patak şi, cred că ar trebui să te opreşti aici.

― Nu încă... doar o vorbă...

― Spune...

― Dacă e noapte atunci când ajungem, făgăduieştemi că nu vei încerca să pătrunzi în castel...

― Ceea ce îţi făgăduiesc, doctore, este că nu voi precupeţi nimic ca să intru acolo, că nu voi da un pas înapoi, până nu voi descoperi ce se întâmplă înăuntru.

― Ce se întâmplă, pădurare! exclamă doctorul Patak, ridicând din umeri. Dar ce-ai vrea să se întâmple?...

― Habar n-am, însă, cum m-am hotărât să aflu, voi afla...

― Numai să poţi ajunge acolo, la castelul ăla blestemat! bombăni doctorul, în lipsă de orice alt argument. Ori, dacă stau să judec după încercările prin care am trecut până aici şi după timpul pe care ni l-a luat să străbatem pădurile de pe Pleşa, ziua se va sfârşi înainte de-a apuca să dăm ochii cu el...

― Nu cred, i-o reteză Nicu Deac. În vârful muntelui, brădişul e mai puţin încâlcit de hăţişuri decât pădurile astea bătrâne de ulmi, de arţari şi de fagi.

― Dar, urcuşul va fi abrupt!

― Ce dacă, de vreme ce se poate urca.

― Dar, am auzit că în preajma podişului Orgall te poţi întâlni cu urşii!

― Eu am puşca mea, iar tu ai pistoletul ca să te aperi, doctore.

― Dar, dacă se lasă noaptea, riscăm să ne rătăcim în beznă!

― Nu, căci avem acum o călăuză care, nădăjduiesc, nu ne va mai părăsi.

― O călăuză? strigă doctorul.

Şi se ridică brusc, aruncând priviri neliniştite în jurul lui.

― Da, răspunse, Nicu Deac, de-acum încolo Doina ne va fi călăuză. Va fi de ajuns să urcăm pe malul ei drept, ca să ajungem chiar pe creasta de unde izvorăşte. Cred, deci, că, în mai puţin de două ceasuri, vom fi la poarta cetăţuii, dacă pornim, fără să mai zăbovim, la drum.

― În două ceasuri, de n-ar fi şase! ― Haide, eşti gata?...

― Aşa repede, Nicule, aşa repede!... Dar de-abia dacă au trecut câteva minute de când ne-am aşezat! Câteva minute care fac o jumătate de ceas.

― Pentru ultima oară, te întreb eşti gata?

― Gata... când îmi simt picioarele ca de plumb... Ştii bine că n-am ţurloaiele tale de pădurar, Nicule!... Mi s-au umflat picioarele, şi e o cruzime din partea ta să mă sileşti să te urmez...

― La urma urmei, mă plictiseşti, Patak! Îţi dau voie să mă părăseşti! Călătorie sprâncenată!

Şi Nicu Deac se ridică.

― Pentru numele lui Dumnezeu, pădurare, strigă, înfricoşat, doctorul, ascultă-mă!

― M-am săturat să-ţi ascult neroziile!

― Haide, dacă tot s-a făcut târziu, de ce să nu rămânem în locul acesta, de ce să nu ne ridicăm tabără la adăpostul copacilor de aici?... Pornim din nou la drum mâine, în zori, şi vom avea toată dimineaţa să ajungem pe podiş...

― Doctore, răspunse Nicu Deac, îţi repet că am de gând să-mi petrec noaptea în cetăţuie.

― Nu! strigă doctorul, nu... n-o vei face, Nicule!... No să te las eu...

― Tu?

― O să mă agăţ, de tine.. .O să te trag!... O să te bat, dacă va fi nevoie...

Nu mai ştia ce spune, bietul Patak.

În ceea ce-l priveşte pe Nicu Deac, acesta nu catadicsi nici măcar să-i răspundă şi, după ce-şi puse cureaua puştii în bandulieră, făcu câţiva paşi, îndreptându-se spre malul Doinei.

― Aşteaptă... aşteaptă! strigă, jalnic, doctorul. Ce om al naibii!... O clipă, doar... Am picioarele înţepenite, nu-mi mai simt încheieturile...

Nu întârzie totuşi săşi le simtă, fiindcă exinfirmierul se văzu nevoit să dea zdravăn din picioarele lui scurte ca să-l ajungă din urmă pe pădurar, care nici măcar nu întoarse capul.

Sefăcuseră ceasurile patru. Razele soarelui, atingând în treacăt piscul Pleşei, care n-avea să întârzie să le oprească, luminau, revărsându-se pieziş, vârfurile brazilor. Nicu Deac avea mare dreptate să se grăbească, pădurea întunecându-se, la asfinţit, în câteva clipe.

Ciudate şi stranii sunt pădurile acestea, în care se adună rusticele esenţe alpine. În locul copacilor strâmbi, răsuciţi, aplecaţi, se înălţă în largul lor, trunchiuri drepte, desfrunzite, până la cincizeci-şaizeci de paşi deasupra rădăcinilor, trunchiuri fără noduri, care îşi întind ca o boltă verdeaţa lor veşnică. Puţin mărăciniş, puţine ierburi încâlcite la poale. Rădăcini lungi târându-se aproape la nivelul solului, ca nişte şerpi amorţiţi de frig. Pământul căptuşit cu un muşchi gălbui şi cu firul scurt, însăilat cu crenguţe uscate şi presărat cu conuri, care pocnesc sub tălpi. O pantă abruptă, brăzdată de mici ace cristaline, ale căror vârfuri ascuţite pătrund prin pielea cea mai groasă. Aşa că înaintarea prin brădiş fu anevoioasă, pe o distanţă de un sfert de milă. Pentru a escalada aceste blocuri de piatră îţi trebuiau o mlădiere a mijlocului, o rezistenţă a genunchilor şi o siguranţă a membrelor care-i lipseau de-acum doctorului Patak. Dacă ar fi fost singur, Nicu Deac n-ar fi avut nevoie decât de un ceas, dar, aşa, pierdu trei, împiedicat de tovarăşul lui, oprindu-se să-l ajute să se caţere pe vreo rocă prea înaltă, cu picioarele lui scurte. Doctorul n-avea decât o singură teamă cumplită: o să rămână singur, în mijlocul acestei pustietăţi sumbre.

Totuşi, dacă pantele erau din ce în ce mai greu de urcat, copacii începeau să se rărească pe coama înaltă a Pleşei. Nu mai alcătuiau decât pâlcuri răsfirate, de dimensiuni modeste. Între ele se zărea linia munţilor care se desena în arierplan şi ale căror contururi se desluşeau, încă, în aburul înserării.

Torentul Doinei{33} pe care pădurarul nu încetase săl urmeze până atunci şi care se micşorase treptat, fiind de-acum doar un râuleţ, trebuia să-şi afle izvorul nu prea departe.

La câteva sute de paşi deasupra ultimelor cute ale terenului se rotunjea podişul Orgall, încoronat de zidurile cetăţii.

Nicu Deac ajunse în sfârşit, pe podiş, după o ultimă opintire, care-l aduse pe doctor la starea de masă inertă. Sărmanul om nu avu puterea să se mai târască încă douăzeci de paşi şi se prăbuşi secerat, ca un bou doborât de ghioaga măcelarului.

Nicu Deac de-abia dacă simţea oboseala acestei ascensiuni dificile. În picioare, nemişcat, mânca din ochi castelul din Carpaţi, de care niciodată nu se aflase atât de aproape. În faţa ochilor lui se întindea o incintă crenelată, apărată de un şanţ adânc, a cărei unică punte era rezemată de o poternă, încadrată de un şir de bolovani. În afara zidurilor, întreaga suprafaţă a podişului Orgall era cufundată în tăcerea neclintită a pustietăţii.

Puţina lumină de la sfârşitul zilei îţi îngăduia să îmbrăţişezi cu privirea întregul castel, ale cărui muchii se estompau, înghiţite de umbrele înserării. Nici un suflet de om nu se zărea deasupra parapetului curtinei, nici ţipenie pe platforma superioară a donjonului, nici ţipenie pe terasa circulară de la etaj. Nici un fir de fum nu se încolăcea în jurul extravagantei giruete, roase de o rugină seculară.

― Ei bine, pădurarule, întrebă, triumfător, doctorul Patak, eşti de acord cu mine că este imposibil să treci peste şanţ, să cobori puntea, să deschizi poterna?

Nicu Deac nu-i răspunse. Îşi dădea mâhnit seama că vor fi nevoiţi să facă un popas în faţa zidurilor castelului. În plină beznă, cum ar fi putut coborî în şanţ, ridicându-se apoi de-a lungul escarpei, ca să pătrundă în incintă? Fără doar şi poate, cel mai cuminte era să aştepte până-n zori, ca să se mişte pe lumină.

Ceea ce şi fu hotărât, spre crunta dezamăgire a pădurarului, dar, spre deplina satisfacţie a doctorului.





Capitolul VI



Cornul subţire al lunii, delicat ca o seceră de argint, pierise imediat după apusul soarelui. Norii, veniţi dinspre vest, stinseră, pe rând ultimele licăriri ale asfinţitului. Întunericul cotropi încetul cu încetul văzduhul, urcând din zonele joase. Bezna umplu tabloul munţilor, iar formele cetăţuii se ascunseră curând sub vălul nopţii.

Dacă noaptea ameninţa să fie foarte întunecoasă, nimic nu arăta că avea să fie tulburată de vreo mişcare atmosferică, vijelie, ploaie, ori furtună. Ceea ce era o fericire pentru Nicu Deac şi tovarăşul lui, siliţi să-şi ridice tabăra sub cerul liber.

Nu exista nici un pâlc de copaci pe aridul podiş Orgall. Ici şi colo, doar tufişuri pitice ce de-abia se ridicau de la suprafaţa solului şi nu te puteau apăra de frigul de peste noapte. Stânci cât pofteai, unele pe jumătate îngropate, altele de-abia în echilibru, cărora un brânci le-ar fi fost de-ajuns pentru a se rostogoli în brădet.

De fapt, singura plantă care răsărea din belşug din solul pietros era un soi de ciuline gros numit „ghimpe rusesc”, ale cărui seminţe, spune Elisée Reclus, au fost aduse, agăţate în coama lor, de caii moscoviţi, un „dar de izbândă, pe care ruşii l-au făcut transilvănenilor”.

Acum, se punea problema să-şi găsească un loc unde să aştepte să se facă ziuă şi care să-i ferească de scăderea temperaturii, destul de însemnată la acea altitudine.

― N-avem de unde alege... o să fie vai şi amar de noi! şopti doctorul Patak.

― Hai, văicăreşte-te! se răsti Nicu Deac.

― Sigur că mă văicăresc! Ce loc plăcut să mă căptuşesc cu un guturai zdravăn, sau cu un reumatism zdravăn, de care n-am să ştiu cum să mă lecuiesc!

Aceasta era o mărturisire făcută fără nici o ruşine de fostul infirmier al postului de carantină. Ah! Cum mai suspina după cuibuşorul lui din Werst, cu odaia bine închisăşi patul bine căptuşit, cu perne şi macaturi!

Dintre stâncile risipite pe platoul Orgall trebuia aleasă una, a cărei poziţie să ofere cel mai bun adăpost împotriva vântului din sud-vest, care începea să pişte. Ceea ce Nicu Deac şi făcu, şi curând doctorul veni să i se alăture, în spatele unei stânci late, plată ca o poliţă în partea ei superioară.

Stânca în discuţie era una dintre acele bănci de piatră, acum îngropată sub sipică şi saxifragă, des întâlnite la răscruce de drumuri în provinciile valahe. Pe lângă faptul că se poate odihni, aşezat pe ea, călătorul are şi posibilitatea de a-şi potoli setea cu apa dintr-un vas aflat pe bancă, reîmprospătată zilnic de ţărani. Pe vremea când castelul era locuit de baronul Radu de Gorj, pe bancă stătea un recipient pe care slujitorii familiei aveau grijă să nu-l lase niciodată gol. Dar în clipa de faţă, era mânjit de detritusuri{34}, căptuşit cu muşchi verzui, iar la cea mai mică lovitură s-ar fi prefăcut în pulbere.

La marginea băncii se înălţa un stâlp de granit, rămăşiţă dintr-o veche cruce, ale cărei braţe mai erau reprezentate pe stâlpul vertical doar printr-o crestătură, pe jumătate ştearsă. În calitatea sa de liber-cugetător, doctorul Patak nu putea admite că

această cruce l-ar putea proteja de apariţii supranaturale. Şi totuşi, printr-o anomalie comună unui mare număr de necredincioşi, nu era departe de a crede în diavol. Or, după mintea lui, Necuratul nu era departe, el era acela care bântuia cetăţuia şi nici poterna închisă, nici puntea ridicată, nici cortina perpendiculară, nici şanţul adânc nu-l puteau împiedica să iasă, dacă i se năzărea să vină să le sucească gâtul la amândoi.

Şi, când se gândea că avea de petrecut o noapte întreagă în asemenea condiţii, doctorul dârdâia de spaimă. Nu! Era mai mult decât putea îndura orice făptură omenească. Nici firile cele mai dârze n-ar fi putut face faţă.

După care îi veni cu întârziere o idee ― idee care nu-i trecuse prin cap când plecase din Werst. Era marţi seara, şi în aceea zi oamenii din comitat se feresc să iasă după apusul soarelui. Marţea, se ştie, e o zi nefastă. Dacă e să dai ascultare tradiţiilor, s-ar putea nimeri să dai nas în nas cu cine ştie ce duh rău, dacă te încumeţi să ieşi din casă. Aşa că, marţea nimeni nu umblă, nici pe uliţă, nici pe drum, după asfinţit. Dar iată că doctorul Patak se afla nu numai afară din casă, dar în apropierea unui castel bântuit, şi încă la douătrei mile de sat! Şi aici va fi nevoit să aştepte ivirea zorilor... dacă se vor mai ivi vreodată! Într-adevăr, parc-ar fi vrut să-l pună la încercare pe dracul!

În vreme ce se lăsa măcinat de asemenea gânduri, doctorul Patak îl văzu pe pădurar scoţându-şi netulburat din desagă o bucată de friptură rece, după ce trăsese o înghiţitură zdravănă din ploscă. Tot ce avea mai bun de făcut, cugetă el, era să-i urmeze pilda, ceea ce şi făcu. O pulpă de gâscă, un codru mare de pâine, totul stropit cu rachiu, cam de atât avu nevoie ca să-şi refacă forţele. Dar, dacă reuşi să-şi potolească foamea, nu reuşi să-şi potolească frica.

― Acum, să tragem un pui de somn, zise Nicu Deac, de îndată ce-şi potrivi desaga la piciorul stâncii.

― Să tragem, pădurare!

― Noapte bună, doctore.

― Noapte bună, uşor de urat, dar tare mi-e teamă că asta are să se sfârşească rău...

Nicu Deac, neavând nici un chef de vorbă, nu-i răspunse. Obişnuit, datorită meseriei, să doarmă în pădure, se propti cum putu mai bine de banca de piatră şi nu întârzie să adoarmă buştean. Aşa că doctorul nu putu decât să bodogăne printre dinţi, ascultându-i răsuflarea liniştită.

În ceea ce-l privea, îi era imposibil să-şi anihileze, fie şi pentru câteva clipe, simţul auzului şi simţul văzului. În ciuda oboselii, nu contenea să arunce priviri neliniştite în jur, nu contenea să ciulească urechile. Halucinaţii stranii născute din febra insomniei îi bântuiau creierul. Ce încerca să zărească în negura nopţii? Totul şi nimic, umbrele mişcătoare ale celor care-l înconjurau, norii despletiţi de deasupra lui, silueta abia perceptibilă a castelului. Apoi, stâncile de pe podişul Orgall, care i se păreau că se clatină, prinse într-un soi de infernală sarabandă. Şi daca aveau să se urnească din loc, să o ia repede la vale, să se rostogolească peste cei doi nesăbuiţi, să-i strivească la poarta cetăţuii dincolo de pragul căreia le era cu desăvârşire interzis să calce!

Se ridicase în capul oaselor, sărmanul doctor, asculta acele zgomote care se propagă pe întinderea podişurilor înalte, acel murmur neliniştit, susur, geamăt şi suspin, totodată. Auzea, de asemenea, nictalopii {35} care atingeau în treacăt stâncile, cu un fâlfâit frenetic de aripi, vârcolacii porniţi în zbor în plimbările lor nocturne, două sau trei perechi de sinistre cucuvele, al căror şuierat răsună ca un vaiet. Atunci, muşchii i se contractau simultan, şi trupul îi tremura ca varga, scăldat de o transpiraţie{36} rece ca gheaţa.

Astfel se scurseră ore nesfârşite, până se făcu miezul nopţii. Dacă ar fi putut discuta, dacă ar fi putut schimba, din când în când, o vorbă, dând frâu liber cârcotelilor sale, s-ar fi simţit mai puţin înfricoşat. Dar Nicu Deac dormea, şi dormea neîntors.

Iată că bătu miezul nopţii ― ceasul cel mai înspăimântător între toate, ceasul nălucilor, ceasul vrăjilor. Ce se petrecea oare? Doctorul se trezi, întrebându-se dacă nu dormea într-adevăr, sau se afla sub influenţa unui coşmar.

Într-adevăr, acolo, sus, i se păru că vede ― nu! văzu într-adevăr ― forme ciudate, scăldate într-o lumină spectrală, trecând dintr-o zare în alta, suind, lăsânduse în jos, coborând, deopotrivă cu norii. Ai fi zis că sunt o adunare de monştri, dragoni{37} cu coadă de şarpe, hipogrifi{38}, krakeni{39} giganţi, vampiri enormi, care se năpusteau, parcă ar fi năzuit sa-l înşface în gheare, sau să-l înfulece, sfârtecându-l, cu fălcile lor.

Apoi, i se păru cum totul freamătă pe podişul Orgall, stâncile, copacii care se înălţau în margine... Şi nişte dangăte, repetate la mici intervale, îi ajunseră, foarte limpede, la ureche.

― Clopotul, murmură el, clopotul cetăţuii! Da, era, într-adevăr, clopotul din vechea capelă, şi nu acela al bisericii din Vulcan, ale cărui sunete ar fi fost purtate de vânt în direcţia contrară.

Şi, iată că dangătele sunt din ce în ce mai năvalnice... Mâna care-l pune în mişcare nu trage clopotul pentru un mort. E o toacă ale cărei detunături gâfâite trezesc ecourile frontierei transilvane.

Auzind aceste vibraţii lugubre, doctorul Patak începe să se zvârcolească de frică, fiind copleşit de o panică nestăvilită, de o groază căreia nu i se poate împotrivi, şi care-i dă fiori în tot trupul.

Darşi pădurarul a fost smuls din somn de înfricoşătorul glas de clopot. S-a ridicat în capul oaselor, în vreme ce doctorul Patak se pare că s-a afundat în el însuşi.

Nicu Deac ciuleşte urechile şi încearcă să străpungă cu privirea întunericul de smoală, aşternut peste cetăţuie.

― Clopotul ăsta!... Clopotul ăsta... repetă doctorul Patak. Pun mâna-n foc că Necuratul e clopotarul!...

Hotărât lucru, sărmanul doctor, înnebunit de-a binelea, crede de-acum în diavol, mai mult ca niciodată.

Nemişcat, ca o stană de piatră, pădurarul nu-i răspunse.

Deodată, nişte urlete, asemănătoare cu cele ale sirenelor marine la intrarea în posturi, se dezlănţuie în valuri năvalnice. Spaţiul e zguduit pe o rază întinsă de şuieratul asurzitor.

Apoi, o lumină ţâşneşte din donjonul central, o lumină intensă, împrăştiindu-şi razele pătrunzătoare, şi orbindu-te cu strălucirea ei. Ce sursă produce lumina aceasta puternică, ale cărei iradieri se preling, ca nişte pânze lungi de apă scânteietoare, pe suprafaţa podişului Orgall? Din ce cuptor se revarsă acest izvor fotogen{40} care pare să pârjolească stâncile, scăldândule, totodată, într-o stranie paloare?

― Nicu, Nicu, strigă doctorul, uită-te la mine!... Nu mai sunt, ca şi tine, decât un cadavru.

Într-adevăr, şi pădurarul, şi el, arătau ca de pe lumea cealaltă, chipuri cadaverice, ochii stinşi, orbitele goale, obrajii verzui, pătaţi cu cenuşiu şi alb, părul asemănător cu muşchiul crescut, după cum spune legenda, pe creştetele spânzuraţilor...

Nicu Deac e uluit de ceea ce vede, ca şi de ceea ce aude. Doctorul Patak, în culmea groazei, are muşchii contractaţi, pielea de găină, părul zburlit, pupila dilatată, corpul cuprins de o rigiditate tetanică{41}. Precum zice poetul Contemplaţiilor{42}, „respiră spaima”! Îngrozitorul fenomen ţinu un minut... un minut cel mult. După care strania lumină pieri treptat, vuietul se stinse, iar platoul Orgall se cufundă, din nou, în tăcere şi în beznă.

Nici unul, nici celălalt nu mai căutară să doarmă, doctorul încremenit, iar pădurarul în picioare, rezemat de banca de piatră, aşteptând să se crape de ziuă.

La ce se gândea Nicu Deac în faţa acestor fenomene, atât de evident supranaturale, după părerea lui? Avea să rămână şi acum neclintit în hotărârea lui? Se va încăpăţâna să continue temerara aventură? Desigur, spusese că va pătrunde în cetăţuie, că va explora donjonul... Dar nu era suficient că venise până sub zidurile ei de netrecut, că stârnise mânia duhurilor şi provocase această perturbare a elementelor? I se putea reproşa oare că nu-şi respectase făgăduiala dacă avea să se întoarcă în sat, fără a împinge încercarea până la a se aventura în acest castel diabolic?

Brusc, doctorul se repezi la el, îl înşfacă de mână şi încercă să-l tragă după el, repetând cu glas înăbuşit:

― Vino!... Vino!...

― Nu, răspunse Nicu Deac.

Şi la rândul lui, îl reţinu pe doctor, care se prăbuşi, după acest ultim efort

În cele din urmă, noaptea trecu, dar pădurarul şi doctorul erau atât de răvăşiţi încât nici unul, nici altul nu-şi dăduseră seama de timpul scurs până la ivirea zorilor. În memorie nu le rămăsese nimic din ceasurile de dinaintea primelor licăriri ale dimineţii.

În clipa aceea, o linie trandafirie se desenă pe creasta Parângului, în zarea dinspre răsărit, de cealaltă parte a văii celor două Jiuri. O albeaţă uşoară se împrăştie la zenit, pe fondul cerului brăzdat, ca o piele de zebră.

Nicu Deac îşi întoarse privirile spre castel. Îi văzu formele accentuându-se puţin câte puţin, donjonul ieşind din negura coborâtă de pe înălţimile trecătorii Vulcan, capela, galeriile, curtina ţâşnind din ceţurile nopţii, apoi, pe bastionul din colţ, se decupa fagul, al cărui frunziş foşnea, în adierea zorilor.

Castelul arăta neschimbat. Clopotul era la fel de neclintit, ca şi vechea giruetă feudală. Nici o şuviţă de fum nu împodobea hornurile donjonului, ale cărui ferestre se încăpăţânau să rămână închise. Câteva păsări se învârteau în zbor deasupra platformei, scoţând mici ţipete desluşite.

Nicu Deac îşi mută privirea spre intrarea principală a castelului. Puntea, sprijinită de golul uşii, închidea poterna între cei doi pilaştri de piatră pe care era încrustat blazonul baronilor de Gorj.

Pădurarul era aşadar hotărât să se achite până la capăt de această misiune primejdioasă? Da, iar evenimentele din cursul nopţii nu-i ştirbiseră hotărârea. „Zis şi făcut” era, după cum se ştie, deviza lui. Nici vocea misterioasă care-l anunţase personal în marea sală a hanului, nici inexplicabilele fenomene de sunet şi lumină, la care tocmai fusese martor, nu aveau să-l oprească să treacă dincolo de zidul cetăţii. Un ceas avea să-i fie de ajuns pentru a parcurge galeriile, a vizita donjonul şi, apoi, odată împlinită făgăduiala, era liber să ia calea întoarsă spre Werst, unde putea ajunge înainte de prânz.

În ceea ce-l priveşte pe doctorul Patak, acesta nu mai era decât o maşinărie neînsufleţită, nemaiavând nici forţa de a se împotrivi, şi nici pe aceea de a voi. Se deplasa în direcţia în care era împins. Dacă s-ar fi prăbuşit, i-ar fi fost imposibil să se mai ridice. Cumplita spaimă pe care o trăsese în noaptea aceea îl buimăcise cu totul şi nu cârti în nici un fel, atunci când pădurarul, arătând spre castel, îl îndemnă:

― Să mergem!

Şi totuşi se făcuse ziuă, iar doctorul ar fi putut s-o ia înapoi, spre Werst, fără să-i fie teamă că s-ar putea pierde prin codrii Pleşei. Dar, să nu-i fim recunoscători că a rămas alături de Nicu Deac. Dacă nu-şi părăsi tovarăşul ca s-o pornească pe drumul spre sat, lucrul acesta se întâmplă doar pentru că nu mai era conştient de ceea ce se petrece, doar pentru că nu mai era decât un simplu trup, care se mişca în virtutea inerţiei. Aşa că atunci când pădurarul îl mână spre talazul şanţului, se lăsă mânat.

Acum se punea întrebarea: oare putea pătrunde altfel în cetăţuie, decât folosind poterna? Era ceea ce vroia să vadă Nicu Deac, aşa că mai întâi porni într-o scurtă recunoaştere.

Curtina nu prezenta nici o spărtură, nici o surpătură, care ar fi putut permite accesul în incintă. Era chiar surprinzător că zidurile acestea vechi se păstraseră într-o stare atât de bună ― ceea ce se datora, probabil, grosimii lor. Părea imposibil să te înalţi până la linia crenelurilor de deasupra lor, de vreme ce dominau, de la vreo patruzeci de picioare, şanţul. Se putea spune, prin urmare, că, în momentul în care ajunsese în faţa Castelului din Carpaţi, Nicu Deac avea să se lovească de obstacole de netrecut.

Dinfericire― sau din nefericire, pentru el ― deasupra poternei exista un soi de fereastră îngustă, mai degrabă o ambrazură{43}, unde se iţea, odinioară, ţeava unei culevrine45. Aşa că, folosindu-se de unul dintre lanţurile porţii care atârna până la pământ, unui om sprinten nu i-ar fi fost prea greu să se caţere până la acea ambrazură. Era îndeajuns de lată ca să te poţi strecura prin ea şi, dacă nu cumva era zăbrelită pe dinăuntru, Nicu Deac ar fi putut pătrunde în curtea cetăţii.

Pădurarul îşi dădu seama, din prima ochire, că nu putea face altfel şi, drept urmare, însoţit de doctorul care păşea ca în somn, coborî pieziş peretele şanţului. Curând, ajunseră amândoi jos, pe pământul tare presărat cu bolovani şi acoperit de buruieni. Nu prea ştiau unde să pună piciorul, şi nici dacă nu cumva prin ierburile lăsate să crească în voia lor în această groapă umedă, nu mişunau o puzderie de gângănii veninoase.

În mijlocul şanţului şi paralel cu curtina se căsca albia fostei rigole, uscată aproape în întregime, peste care puteai trece dintr-un singur pas mare.

Nicu Deac nu îşi pierduse energia fizică şi morală şi acţiona cu sânge rece, în vreme ce doctorul îl urma supus, ca o vită dusă de funie.

După ce depăşiră rigola, pădurarul merse cam douăzeci de paşi de-a lungul bazei curtinei, şi se opri sub poternă, în locul în care atârna lanţul. Ajutânduse de mâini şi de picioare, putea ajunge cu uşurinţă la brâul de piatră, care ieşea în afară sub ambrazuri.

Evident, Nicu Deac nu avea pretenţia să-l oblige pe doctorul Patak să-l însoţească în această escaladare. Un om care atârna atât de greu nu putea fi în stare de aşa ceva. Se mărgini, aşadar, să-l scuture zdravăn, ca să se facă înţeles, şi îi recomandă să aştepte nemişcat pe fundul şanţului.

Dar, odată rămas singur, iată că doctorul începu să înţeleagă ce se întâmplă cu el. Pricepu unde se afla, privi în jurul său, îşi zări tovarăşul deja suspendat la vreo douăsprezece picioare deasupra pământului şi atunci strigă cu glasul sugrumat de spaimă:

― Stai... Nicule... Stai! Pădurarul nu-l luă în seamă.

― Coboară... coboară... de nu, plec! gemu doctorul, izbutind să se ridice în picioare.

― N-ai decât! răspunse Nicu Deac.

Atunci, doctorul Patak, în culmea groazei, vru să urce zidul pieziş al şanţului, ca s-o pornească în sus, până pe creasta platoului Orgall, după care s-o ia la goană mâncând pământul, pe drumul spre Werst.

O, miracol în faţa căruia păleau chiar şi cele care tulburaseră noaptea dinainte! Iată-l că nu se poate clinti... Picioarele îi sunt ţintuite, ca şi cum ar fi prinse în fălcile unei menghine... Poate să le urnească unul după altul?... Nu!... Tocurile şi pingelele cizmelor i s-au lipit de pământ... Să fi pus doctorul în mişcare arcurile unei capcane?... E prea înnebunit ca să-şi dea seama... Se pare că, mai degrabă, cuiele încălţărilor îl împiedică să meargă.

Orice ar fi, bietul om e ţinut pe loc... Pironit... Nemaiavând nici puterea să strige, întinde disperat mâinile... Ai zice că vrea să se smulgă din strânsoarea cine ştie cărui balaur, al cărui bot se ridică din străfundurile pământului...

În vremea asta, Nicu Deac ajunsese la înălţimea poternei şi tocmai pusese mâna pe una dintre ferecăturile în care era prinsă una dintre ţâţânile punţii...

Scoase un strigăt de durere; apoi, azvârlindu-se în spate, ca şi cum ar fi fost trăsnit, alunecă de-a lungul lanţului, de care se prinsese cu un ultim instinct şi se rostogoli până în fundul şanţului.

― A spus bine vocea, că o să mi se întâmple o nenorocire! şopti, după care leşină.





Capitolul VII



Cum să descriem îngrijorarea care începuse să frământe satul Werst, după plecarea tânărului pădurar şi a doctorului Patak? Ea nu încetase să se oprească odată cu scurgerea ceasurilor, care păreau nesfârşite.

Jupanul Colţ, hangiul Ionas, dascălul Homrod şi alţi câţiva nu se putuseră stăpâni şi rămaseră în continuare pe terasă. Fiecare dintre ei se încăpăţâna să ţină sub observaţie silueta îndepărtată a cetăţii, iscodind dacă nu se arată din nou vreun rotocol de fum deasupra donjonului. Nu se zărea nici un fir de fum, ceea ce fu constatat cu ajutorul lunetei, aţintită invariabil în direcţia aceea. Cei doi florini daţi pentru achiziţionarea instrumentului fuseseră, într-adevăr, bani cheltuiţi cu folos. Niciodată birăul, deşi atât de atent la investiţiile lui, atât de grijuliu cu punga lui, nu se despărţise cu mai puţină părere de rău de nişte gologani care se dovediseră a fi atât de bine întrebuinţaţi.

La douăsprezece şi jumătate, când păstorul Frik se întoarse de la păşune, un val de întrebări înfrigurate se abătu asupra lui. Apăruse ceva nou, extraordinar, supranatural?... Frik răspunse la toate acestea: tocmai străbătuse valea Jiului valah, fără să constate nimic suspect.

După prânz, pe la ceasurile două, fiecare se întoarse la postul său de observaţie. Nimănui nu i-ar fi trecut prin cap să rămână acasă şi, mai cu seamă, nimănui nu-i ardea să treacă pragul hanului Regelui Matei, acolo unde se făceau auzite voci cominatorii{44}.

Că zidurile au urechi, fie, de vreme ce este o expresie curentă în limbajul uzual... dar grai!...

Aşa că vrednicul hangiu se putea teme că hanul avea să-i fie pus în carantină, şi asta îi dădea serios de gândit. Se va vedea oare silit să tragă obloanele şi să-şi bea de unul singur capitalul, din lipsă de muşterii? Şi totuşi, în scopul de a linişti populaţia Werstului, procedase la o percheziţie amănunţită, cercetase camerele pânăşi sub paturi, scotocise sipetele, bufetele, poliţele, explorase cu minuţiozitate colţurile şi ungherele salonului, coborâse în pivniţă şi urcase în pod, unde cine ştie ce glumeţ cu gânduri rele şi-ar fi putut pune la cale înşelătoria. Nimic!... Tot nimic în ceea ce priveşte faţada care domina Doina. Ferestrele erau prea sus pentru a-ţi da posibilitatea să te ridici până la pervaz, pe suprafaţa unui zid perpendicular, înălţându-se direct din şuvoiul năvalnic al torentului. Ce dacă! Frica nu gândeşte şi va trece multă vreme, desigur, până când oaspeţii obişnuiţi ai lui Ionas îşi vor recăpăta încrederea în hanul acestuia, în şnapsul şi rachiul lui.

Multă vreme?... Eroare, şi, după cum se va vedea, acest pronostic supărător nu se va realiza în nici un fel.

Într-adevăr, câteva zile mai târziu, în urma unei întâmplări cu totul neprevăzute, notabilităţile din sat aveau să-şi reia întrunirile lor cotidiene, presărate cu câte o duşcă zdravănă, în faţa meselor de la hanul Regele Matei.

Dar, mai întâi, suntem nevoiţi să ne întoarcem la tânărul pădurar şi la nefericitul lui însoţitor, doctorul Patak.

După cum vă aduceţi aminte, Nicu Deac îi promisese îndureratei Mioriţa, în clipa în care plecase din Werst, că nu va zăbovi multă vreme între zidurile castelului din Carpaţi. Dacă nu avea să i se întâmple o nenorocire, dacă ameninţările violente la adresa lui nu urmau să se adeverească, avea de gând să se întoarcă nu mult după ce se va însera. Era, aşadar, aşteptat, şi cu câtă nerăbdare! Dealtfel, nici tânăra, nici tatăl ei, nici dascălul, nu puteau prevedea că dificultăţile drumului nu îi vor îngădui pădurarului să ajungă pe creasta platoului Orgall, înainte de căderea nopţii.

În consecinţă, neliniştea, deja atât de puternică din timpul zilei, întrecu orice limită când clopotul din Vulcan, care era auzit foarte desluşit în satul Werst, bătu ceasurile opt. Ce se putuse întâmpla, de Nicu Deac şi doctorul nu se întorseseră încă, după o zi de absenţă? Aşa stând lucrurile, nimeni nu se gândea să intre în casă, înainte de întoarcerea celor doi. În fiecare clipă, li se năzărea că-i văd răsărind după cotul drumului dinspre trecătoare.

Jupanul Colţ şi fiica lui se postaseră la colţul uliţei, în locul în care fusese pus de strajă păstorul. De nenumărate ori avură impresia că zăresc nişte umbre conturându-se în depărtare, printre copaci, în luminiş... Pură iluzie! Trecătoarea era, ca de obicei, pustie, fiindcă rar li se întâmpla celor de la graniţă să aibă curajul să se încumete să treacă pe acolo pe timp de noapte. Şi apoi, era marţi seara ― marţea duhurilor rele ― iar într-o astfel de zi transilvănenii nu prea se îndeamnă la drum după asfinţit. Pesemne că Nicu Deac îşi pierduse minţile, dacă alesese o asemenea zi ca să cerceteze cetăţuia. Adevărul este că tânărul forestier nu se gândise deloc la asta, ca dealtfel, nimeni din sat.

Tocmai la acest lucru cugeta, atunci, Mioriţa. Şi ce imagini înspăimântătoare îi treceau prin faţa ochilor! îşi urmărise logodnicul, ceas cu ceas, cu închipuirea, prin codrii deşi ai Pleşei, în vreme ce urca spre podişul Orgall... Acum, odată cu lăsarea întunericului, i se părea că-l vede în incintă, încercând să scape de duhurile care bântuiau castelul din Carpaţi... Devenise jucăria vrăjilor lor... Era victima hărăzită răzbunării lor... Fusese aruncat în cine ştie ce temniţă din adâncurile cetăţii... fără suflare, poate...

Sărmana fată, ce n-ar fi dat să se avânte pe urmele lui Nicu Deac! Şi, pentru că nu putea, ar fi vrut, cel puţin, să-l aştepte toată noaptea în acel loc. Dar tatăl ei o obligă să revină acasă şi, lăsându-l pe cioban la postul de observaţie, se retraseră, amândoi.

De îndată ce rămase singură în mica ei odaie, Mioriţa izbucni în plâns. Îl iubea din tot sufletul pe curajosul ei Nicolae, îl iubea cu atât mai multă recunoştinţă cu cât tânărul pădurar nu-i ceruse mâna în condiţiile, atât de ciudate, în care se hotărăsc, în mod obişnuit, căsătoriile la ţară, în Transilvania.

În fiecare an, de Sân-Petru, se deschide „Târgul de fete”. În ziua cu pricina se adună toate fetele de pe întreg cuprinsul comitatului. Vin în cele mai arătoase căruţe, trase de cei mai vajnici cai, îşi aduc zestrea, veşminte ţesute, cusute şi brodate cu mâinile lor, păstrate în cufere viu colorate; familiile, prietenii, vecinii, sunt alături de ele. Şi atunci sosesc flăcăii, îmbrăcaţi de sărbătoare, încinşi cu brâie de mătase. Se vântură ţanţoşi prin târg, umflându-se în pene; îşi aleg fetele care le plac; le dau un inel şi o năframă în semn de logodnă, iar căsătoriile se fac la întoarcere.

Nu la unul dintre aceste târguri o întâlnise Nicu Deac pe Mioriţa. Legătura dintre ei nu se datora întâmplării. Se cunoşteau din copilărie, se iubeau de când împliniseră vârsta dragostei. Tânărul pădurar nu se dusese să-şi caute mireasa la târg, iar Mioriţa îi purta o adâncă recunoştinţă. Ah! De ce era Nicu Deac atât de imprudent! O iubea totuşi, o iubea, iar ea nu avusese destulă influenţă pentru a-l împiedica s-o apuce pe drumul spre afurisitul de castel.

Ce noapte avu trista Mioriţa, sfâşiată de nelinişte şi zguduită de plâns. Nu voise, în ruptul capului, să se culce. Aplecată peste pervaz, cu privirea aţintită asupra uliţei povârnite, i se părea că aude o voce, şoptind:

„Nicu Deac n-a ţinut seamă de ameninţări! Mioriţa nu mai are logodnic!”.

Nălucire a simţurilor ei răvăşite. Nici un glas nu tulbura liniştea nopţii. Fenomenul inexplicabil din sala hanului nu se repeta în casa jupanului Colţ.

A doua zi în zori, populaţia Werst-ului era pe uliţa cea mare. Din dreptul terasei până în colţul trecătorii, unii coborau, alţii urcau: primii în căutare de veşti, ceilalţi pentru a le duce mai departe. Se spunea că ciobanul Frik tocmai o pornise înainte, la o milă bună de sat, nu prin codrii Pleşei, ci de-a lungul lizierei, şi că nu acţionase fără motiv.

Trebuiau să-l aştepte şi, pentru a intra mai repede în legătură cu el, jupanul Colţ, Mioriţa şi Ionas o luară către marginea satului.

O jumătate de ceas mai târziu, Frik fu semnalat la câteva sute de paşi, în susul drumului.

Cum mergea cam pleoştit şi dădea semne că s-ar grăbi, nu văzură nimic bun în asta.

― Ei bine, Frik, ce ştii?... Ce-ai aflat? îl întrebă jupanul Colţ, de îndată ce ciobanul ajunse lângă el.

― N-am văzut nimic... N-am aflat nimic! răspunse Frik.

― Nimic! şopti fata, ai cărei ochi se umplură de lacrimi.

― La răsăritul soarelui, urmă ciobanul, am zărit, la o milă de aici, doi oameni. Am crezut, mai întâi, că-s Nicu şi doctorul... nu erau ei.

― Ştiu cine sunt? întrebă Ionas.

― Doi călători străini, care tocmai trecuseră frontiera valahă.

― Ai vorbit cu ei?...

― Da.

― Au de gând să coboare spre sat?

― Nu. Se duc spre Retezat, vor să urce până-n vârf. ― Sunt vizitatori?...

― Aşa par, jupâne Colţ.

―Şi, în timpul nopţii, străbătând trecătoarea Vulcan, n-au zărit nimic în partea dinspre cetăţuie?...

― Nu... pentru că se aflau încă de cealaltă parte a trecătorii, răspunse Frik.

― Aşa că nu ai nici o veste despre Nicu Deac?

― Nici una.

― Dumnezeule!... suspină sărmana Mioriţa.

― Puteţi, dealtfel, să-i iscodiţi chiar voi pe călători, adăugă Frik, au de gând să facă popas la Werst, înainte de a porni, din nou, spre Cluj.

„Numai de nu mi-ar ponegri nimeni hanul!” se gândi Ionas, negru de supărare. „Ar fi în stare să nu mai vrea să tragă la mine!”.

Fiindcă, de treizeci şi şase de ceasuri, prea bunul hangiu era chinuit de teama că, de-acum încolo, nici un călător nu se va mai încumeta să mănânce şi să doarmă la hanul lui.

Una peste alta, aceste întrebări şi aceste răspunsuri schimbate între cioban şi stăpânul său, nu lămuriseră, puse cap la cap, lucrurile. Şi, cum nici tânărul pădurar, nici doctorul Patak nu reapăruseră la orele opt dimineaţa, puteau exista motive temeinice, care să-i îndreptăţească să spere că se vor mai întoarce vreodată?... Doar nu te apropii, nepedepsit, de castelul din Carpaţi!

Zdrobită de emoţiile nopţii de nesomn, Mioriţa deabia se mai ţinea pe picioare. Era gata să leşine, cu greu mai putea să meargă. Tatăl ei se văzu silit să o ducă înapoi acasă. Acolo, lacrimile se înteţiră... Îl chema pe Nicu într-un glas sfâşietor... Voia să plece după el... Ţi se făcea milă şi existau toate motivele să te temi că se va îmbolnăvi.

Cu toate acestea, era necesar şi urgent să se ia o hotărâre. Trebuiau să pornească în ajutorul pădurarului şi al doctorului, fără a mai pierde nici o clipă. Că aveau de înfruntat primejdii, supunându-se represaliilor acelor făpturi, omeneşti sau de altă natură, care ocupau cetăţuia, nu avea prea multă importanţă. Esenţial era să afle ce se întâmplase cu Nicu Deac şi cu doctorul. Datoria aceasta se impunea atât prietenilor lor, cât şi celorlalţi locuitori ai satului. Cei mai bravi nu vor da înapoi, când va fi vorba să se avânte în inima codrilor Pleşei, cu scopul de a urca până la castelul din Carpaţi.

Odată hotărât acest lucru, după nenumărate discuţii şi târguieli, cei mai bravi se dovediră a fi în număr de trei: jupanul Colţ, ciobanul Frik şi hangiul Ionas ― nici unul mai mult. În ceea ce-l priveşte pe dascălul Homrod, acesta fu brusc săgetat de o durere de gută la picior şi se văzu nevoit să se întindă pe două scaune, în sala de clasă a şcolii sale.

Pe la ceasurile nouă, jupanul Colţ şi însoţitorii săi, înarmaţi până-n dinţi din spirit de prevedere, o luară pe drumul spre trecătoare. Apoi, o porniră şi ei tot din locul unde îl părăsise Nicu Deac, afundându-se în pădurea deasă ce îmbrăca masivul muntos.

Îşi făcuseră socoteala, pe bună dreptate, că dacă tânărul pădurar şi doctorul făcuseră calea-ntoarsă spre sat, o apucaseră tot pe drumul pe care se văzuseră nevoiţi să-l urmeze, ca să străbată Pleşa. Ori, avea să le fie uşor să meargă pe urmele lor, ceea ce, dealtfel, şi constatară de îndată ce trecură de lizieră.

Îi vom lăsa să înainteze, pentru a vă spune ce schimbare bruscă de atitudine se produse la Werst de cum nu se mai văzură. Dacă până atunci nu păruse că Nicu Deac şi Patak trebuiau ajutaţi de nişte oameni de bine, acum, odată ce aceştia porniseră în căutarea lor, se socotea că făptuiseră o imprudenţă fără seamăn. Ce mare scofală au făcut, dacă o primă catastrofă va fi urmată de o a doua! Că pădurarul şi doctorul căzuseră victimă încercării lor, de lucrul acesta erau convinşi cu toţii, aşa că la ce folosea că jupanul Colţ, Frik şi Ionas sepuneauînprimejdiesăcadăvictimă devotamentului lor? Mare ispravă, când tânăra îşi va plânge şi tatăl, aşa cum îşi plânge logodnicul, când prietenii oierului şi hangiului vor avea să-şi reproşeze dispariţia lor!

Deznădejdea pusese stăpânire pe întreg satul şi nu se arătau semne că avea să se risipească în curând. Admiţând că nu li se va întâmpla o nenorocire, tot nu puteau conta pe întoarcerea jupanului Colţ şi a celor doi însoţitori ai săi, înainte ca noaptea să fi învăluit înălţimile din jur.

Cât de surprinşi rămaseră, deci, când fură zăriţi pe la ceasurile două ale amiezii, în depărtare, înaintând, pe drum! Cu câtă grabă le alergă în cale, înştiinţată pe dată, Mioriţa! Nu erau trei, erau patru, iar al patrulea se dovedi a fi doctorul.

― Nicolae, sărmanul meu Nicolae! strigă fata. Nu e nici cu voi?...

Ba da... Nicu Deac era acolo, întins pe o targă de rămuriş pe care Ionas şi ciobanul cu greu o puteau duce.

Mioriţa se năpusti spre logodnicul ei, apoi se aplecă asupra lui şi îl cuprinse în braţe.

― A murit... ţipă ea, a murit!...

― Nu... n-a murit, răspunse doctorul Patak, dar merita... şi eu la fel!

Adevărul e că tânărul pădurar îşi pierduse cunoştinţa. Membrele-i erau rigide, chipul, cadaveric, iar respiraţia abia se mai ridica simţea. În ceea ce-l priveşte pe doctor, dacă faţa lui nu era cu totul lipsită de sânge ca a tovarăşului său, asta se datora mersului care-l făcuse să-şi recapete culoarea obişnuită, cărămiziu-roşiatică.

VoceaMioriţei, atât de mângâietoare, atât de sfâşietoare, nu avu puterea de a-l smulge pe Nicu Deac din starea de somnolenţă în care era cufundat. Adus în sat şi aşezat în odaia jupanului Colţ, nu rostise nici o vorbă. Câteva clipe mai târziu, totuşi, deschise ochii şi, de cum o zări pe fată aplecată la căpătâiul lui, un surâs îi înflori pe buze, dar când încercă să se ridice, nu reuşi. O parte a corpului nu-l mai asculta, de parcă ar fi suferit de hemiplegie. Totuşi, vrând să o liniştească pe Mioriţa, îi spuse, cu un glas, într-adevăr, de-abia auzit:

― Nu-i nimic... nu-i nimic!

― Nicolae, bietul meu Nicolae, repeta fata.

― Puţină oboseală, dragă Mioriţă, şi puţină tulburare... O să treacă repede... cum mă îngrijeşti tu...

Dar, ca să se întremeze, bolnavul avea nevoie de linişte şi de odihnă. Aşa că jupanul Colţ părăsi odaia, lăsându-l pe tânărul pădurar în grija Mioriţei, iar acesta, întrucât nu-şi putea dori o infirmieră mai plină de zel, nu întârzie să aţipească.

În vremea asta, hangiul Ionas povestea în faţa unui numeros auditoriu ― cu glas răsunător, să fie bine auzit de toată lumea ― ceea ce se petrecuse după plecarea lor.

JupanulColţ, păcurarul şi el, după ce descoperiseră printre copaci poteca pe care şi-o croiseră Nicu Deac şi doctorul, se îndreptaseră în direcţia castelului din Carpaţi. Or, trecuseră două ceasuri de când urcau cu greu pe pantele Pleşei, iar marginea pădurii era doar la o jumătate de milă în faţa lor, când apărură doi oameni. Erau doctorul şi pădurarul: pe unul îl lăsaseră cu totul picioarele, iar celălalt era la capătul puterilor, tocmai se prăbuşise la rădăcina unui copac.

Alergă la doctor, şi îl bombardă cu întrebări, dar, fără să reuşească să scoată o vorbă de la el, fiindcă era năuc de-a binelea şi nu putea să le răspundă. Încropi o targa din crengi, îl culcă pe Nicu Deac pe ea, îl ridică pe Patak în capul oaselor, iar toate acestea fură împlinite cât ai clipi din ochi. După care jupanul Colţ şi ciobanul, înlocuit des cu Ionas, o porniră din nou pe drumul spre Werst.

Cândsă spună de ce ajunsese Nicu Deac în asemenea hal şi dacă cercetase ruinele cetăţuii, hangiul habar n-avea, jupanul Colţ nici el, ciobanul nici atât, doctorul nu-şi venise într-atât în fire, încât să o facă în acest moment. Ce naiba! Se afla în siguranţă în sat, înconjurat de prieteni, în mijlocul pacienţilor săi... Nu mai avea de ce să se teamă de făpturile de acolo! Chiar dacă îi smulseseră jurământul să tacă, să nu povestească nimic din ceea ce văzuse la castelul din Carpaţi, interesul obştesc îi cerea să-şi calce legământul.

― Haide, vino-ţi în fire doctore, îi ceru jupanul Colţ, şi deapănă-ţi amintirile!

― Vreţi... să vorbesc...

― În numele locuitorilor din Werst, ca să asigurăm liniştea în sat, îţi ordon!

Un pahar zdravăn de rachiu, adus de Ionas, avu darul să-l facă pe doctor să-şi recapete graiul şi, în fraze întretăiate, se exprimă astfel:

― Am plecat amândoi... Nicu şi cu mine... Nişte smintiţi... nişte smintiţi!... Ne-a trebuit aproape o zi întreagă ca să străbatem pădurile acestea afurisite... Am ajuns de-abia seara în faţa cetăţii... Tremur încă... o să tremur toată viaţa când mă voi gândi la asta!... Nicu vroia să intre... Da! Voia să înnopteze în donjon... e ca şi cum ai spune în iatacul lui Belzebut!...

Doctorul Patak spunea toate aceste lucruri cu o voce atât de cavernoasă, încât te cutremurai, numai auzindu-l.

― N-am vrut... urmă el... n-am vrut în ruptul capului!... Şi ce s-ar fi întâmplat... dacă aş fi dat ascultare dorinţei lui Nicu?... Mi se face rău numai când mă gândesc!

Şi, dacă doctorului i se zburlea părul, asta se întâmpla pentru că mâna lui rătăcea prin el, fără să-şi dea seama.

― Nicu s-a resemnat, aşadar, să ne petrecem noaptea afară, pe podişul Orgall... Ce noapte... prieteni, ce noapte de pomină!... Poftim de te odihneşte, când duhurile nu-ţi dau pace şi nu-ţi îngăduie să pui capul jos, măcar pentru un ceas... nu, nici măcar un ceas!... Dintr-o dată, iată că nişte jivine de foc răsar dintre nori, balauri adevăraţi!... Se năpustesc pe podiş, să ne înfulece...

Toate privirile se înălţară spre cer, să vadă de nu-i cumva străbătut în galop, de o ceată de năluci.

― Şi, câteva clipe mai târziu, reluă doctorul, iată că şi clopotul de la capelă începe să bată!

Toate urechile se ciuliră spre zare, şi mai multora dintre cei de faţă li se năzări că desluşeau dangăte îndepărtate, într-atât de mult impresionase auditoriul povestea doctorului.

― Brusc, strigă el, vuiete înspăimântătoare umplură văzduhul, sau, mai degrabă, urlete de fiară... Apoi, o lumină ţâşni de la ferestrele donjonului... O văpaie drăcească luminează întreg podişul, până-n brădet... Nicu Deac şi cu mine ne uităm unul la altul... Ah, îngrozitoare privelişte!... Parc-am fi două leşuri... două leşuri pe care licăririle alburii le fac să rânjească unul la altul!...

Şi, privindu-l pe doctorul Patak cu faţa încreţită de convulsii, cu ochii lui rătăciţi, de nebun, era întradevăr cazul să te întrebi dacă nu se întorsese de pe lumea cealaltă, unde trimisese deja un mare număr de semeni de-ai săi!

Se văzură siliţi să-l lasă să-şi tragă răsuflarea, fiindcă i-ar fi fost imposibil să-şi continue relatarea. Lucrul acesta îl păgubi pe Ionas de un al doilea pahar de rachiu, care păru să-i restituie ex-infirmierului o parte din minţile pe care duhurile îl făcuseră să şi le piardă.

― Dar, în cele din urmă, ce s-a întâmplat cu sărmanul Nicu Deac? întrebă, mort de curiozitate, jupanul Colţ.

Fiindcă, nu fără motiv, birăul dădea o mare importanţă răspunsului doctorului: doar pe tânărul pădurar îl vizaseră direct duhurile, în sala cea mare a hanului.

― Iată ce mi-a rămas în memorie, răspunse doctorul. Se făcuse ziuă... L-am rugat din suflet pe Nicu Deac să renunţe la planurile lui... Dar, îl cunoaşteţi, nu-l poţi face cu nici un chip să-şi schimbe gândurile. E atât de încăpăţânat, că a coborât în şanţ... şi m-am văzut silit să-l urmez, fiindcă mă trăgea... Dealtfel, nici nu mai ştiam ce fac... Nicu se îndreptă până sub poternă... Se prinde de un lanţ al punţii, cu ajutorul căruia se caţără de-a lungul curtinei... În clipa aceea, îmi dau seama din nou de ceea ce se întâmplă în jurul meu... Mai e vreme să-l opresc pe necugetatul... ba chiar aş zice, pe nelegiuitul ăsta!... Pentru ultima oară, îi cer să coboare, să se întoarcă, să vină cu mine, înapoi, acasă... „Nu”, îmi strigă el... Vreau să fug... da, prieteni... vreau să fug, şi nu se află unul printre voi care, dacă ar fi fost în locul meu, nu ar fi gândit la fel!... Dar, în zadar încerc să mă urnesc din loc... Picioarele-mi sunt ţintuite... înşurubate... prinse în rădăcini... Încerc să mi le smulg din pământ... e cu neputinţă... Încerc să mă zbat... însă e zadarnic.

Şi doctorul Patak imita mişcările disperate ale unui om prins de picioare, asemenea unei vulpi căzute-n capcană.

După care, se întoarse la povestea lui:

― În clipa aceea, zise el, un răcnet se făcu auzit... şi ce răcnet!... Nicu Deac era cel care strigă... Mâinile, încleştate pe lanţ, alunecă şi se prăbuşeşte în şanţ, ca şi cum ar fi fost lovit de o mână nevăzută!.

Este sigur că doctorul povestise lucrurile întocmai cum se desfăşuraseră, iar imaginaţia sa, oricât de tulburată ar fi fost, nu adăugase nimic. Aşa cum le descrisese, aşa se produseseră miracolele cărora le slujise ca scenă podişul Orgall, în noaptea dinainte. Cât priveşte ceea ce a urmat după prăbuşirea lui Nicu Deac, iată: pădurarul leşină, iar doctorul nu fu în stare să-i sară în ajutor, deoarece cizmele îi erau ţintuite în pământ, iar picioarele umflate nu putură ieşi din ele... Deodată, puterea nevăzută care-l ţinea înlănţuit se frânse... Se poate mişca... poate păşi... Se repede spre tovarăşul lui, şi ― ceea ce era din partea sa un act de mare curaj ― umezeşte faţa lui Nicu Deac cu batista, pe care a muiat-o în apa canalului de scurgere... Pădurarul îşi revine din leşin, dar braţul său stâng şi o parte din corp sunt inerte, după zguduitura înspăimântătoare de care a avut parte... Totuşi, sprijinit de doctor, reuşeşte să se ridice, să se caţere pe peretele şanţului să ajungă din nou pe podiş... Apoi pornesc la drum spre sat... După un ceas de mers, braţul, şoldul şi coastele îl dor atât de tare, încât se vede silit să se oprească... În sfârşit, chiar în momentul în care doctorul se pregătea să plece după ajutor, au picat, la ţanc, jupanul Colţ, Ionas şi Frik.

În ceea ce priveşte starea tânărului pădurar, doctorul Patak evita să se pronunţe, deşi, când era vorba de un caz medical, dovedea, de obicei, o siguranţă de nezdruncinat.

„Dacă suferă de o boală naturală”, se limită el să răspundă, pe un ton dogmatic, „este deja grav. Dar dacă e atins de o boală supranaturală, din acelea cu care te pricopseşte Necuratul, apoi numai Necuratul îl poate lecui”.

În lipsa unui diagnostic ferm, pronosticul acesta nu era de natură să-l liniştească pe Nicu Deac. Din fericire, vorba doctorului nu era literă de evanghelie şi, de la Hipocrate şi Galenus, câţi doctori, mai presus de doctorul Patak, nu s-au înşelat, şi nu se înşală, zilnic?

Tânărul pădurar era un vlăjgan zdravăn, avea deci o constituţie robustă, astfel că era de nădăjduit că se va vindeca ― chiar şi fără nici un amestec din partea Necuratului ― cu condiţia să nu urmeze prea îndeaproape prescripţiile fostului infirmier al postului de carantină.





Capitolul VIII



Astfel de evenimente erau departe de a domoli spaimele locuitorilor din Werst. Acum nu mai exista nici o îndoială, „gura de umbră”, cum ar spune poetul{45}, nu vorbise degeaba atunci când proferase acele ameninţări auzite de toţi muşterii de la Regele Matei. Nicu Deac, lovit în mod misterios, fusese pedepsit pentru nesupunerea şi cutezanţa sa.

Nu era acesta un avertisment la adresa tuturor acelora care ar fi fost tentaţi să-i urmeze exemplul? Era cu desăvârşire interzis să pătrunzi în castel, iată concluzia care se desprindea din deplorabilele încercări. Oricine s-ar încumeta din nou, şi-ar pune viaţa în primejdie. Mai mult ca sigur că dacă pădurarul ar fi izbutit să treacă dincolo de curtină, nu ar mai fi fost văzut niciodată în sat.

De unde se vede că spaima era mai covârşitoare şi mai atotputernică decât oricând în Werst, ba chiar în Vulcan şi, de asemenea, pe tot cuprinsul văii celor două Jiuri. Se vorbea, nici mai mult nici mai puţin, despre părăsirea ţinutului; deja câteva familii de ţigani, decât să vieţuiască în preajma cetăţuii, aleseseră să plece. Acum când castelul slujea drept refugiu unor făpturi supranaturale şi puse pe rele, asta era mai presus de răbdarea obştii. Nu mai era altă cale decât să-ţi iei lumea în cap şi s-o porneşti spre cine ştie ce altă regiune a comitatului, dacă stăpânirea maghiară nu se hotăra să nimicească vizuina aceasta, unde nu puteai pătrunde. Dar putea fi oare castelul din Carpaţi nimicit, numai cu mijloacele aflate la îndemâna oamenilor?

În prima săptămână din august, nimeni nu se încumetă să iasă din sat, nici măcar ca să-şi vadă de muncile câmpului. Cea mai neînsemnată lovitură de sapă nu putea oare provoca apariţia vreunei fantome care-şi avea sălaşul în străfundurile pământului?... Fierul plugului, săpând brazda, n-ar fi făcut să se înalţe în văzduh cârduri de stafii, ori de vârcolaci?... Unde s-ar semăna grâu, n-ar încolţi vreo sămânţă a demonilor?

― Este ceea ce, negreşit, se va întâmpla! spunea, pătruns, ciobanul Frik.

Şi, în ceea ce-l privea, se ferea cu cea mai mare grijă să mai meargă cu turmele la păscut pe imaşurile Jiului.

Satul era prin urmare îngheţat de frică. Nimeni nuşi mai lucra tarlaua. Toată suflarea stătea pitită în casă, cu uşile şi ferestrele zăvorâte. Jupanul Colţ nu ştia ce hotărâre să mai ia, pentru a reaprinde în inimile celor pe care-i cârmuia flacăra unei încrederi care, dealtfel, îi lipsea şi lui. Singurul lucru care îi mai rămânea de făcut era, fără îndoială, să meargă la Cluj, să solicite intervenţia autorităţilor.

Şi fumul se mai ridica oare din hornul donjonului?... Da, de mai multe ori, luneta îngădui să fie zărit, prin ceţurile care se târau pe suprafaţa podişului Orgall.

Iar norii, când se înnopta, nu căpătau o nuanţă roşiatică, asemănătoare răsfrângerii unui incendiu?... Da, şi ai fi zis că spirale aprinse dansau într-un vârtej, deasupra castelului.

Iar vuietele care-l înfricoşaseră peste poate pe doctorul Patak se mai rostogoleau cumva peste spinarea de piatră a Pleşei, spre spaima nemăsurată a locuitorilor Werst-ului?... Da, sau cel puţin, în ciuda distanţei, vânturile din sud-est făceau să ajungă la urechile lor trosnete cumplite, repercutate de ecourile trecătorii.

Mai mult, dacă ar fi fost să te iei după aceşti oameni ieşiţi din minţi de groază, ai fi zis că pământul era răscolit de trepidaţii subterane, ca şi cum un vechi crater ar fi prins din nou viaţă în lanţul Carpaţilor. Dar, poate că, în tot ceea ce oamenii din Werst credeau că văd, aud şi simt, era o bună parte de exagerare.

Fără îndoială că avuseseră loc fapte reale, tangibile, trebuie să recunoaştem, şi cu greu se mai putea trăi pe meleagurile acestea atât de bântuite, încât îţi venea săţi iei câmpii.

Se înţelege de la sine că La Regele Matei continua să rămână pustiu. Un bazar pe timp de epidemie, asta mai lipsea! Nimeni nu avea îndrăzneala să-i treacă pragul, iar Ionas îşi punea întrebarea dacă nu cumva, în lipsă de muşterii, nu va fi silit să se lase de negustorie, când sosiseră doi călători veniţi să răstoarne această stare de lucruri.

În seara zilei de 9 iunie, pe la ceasurile opt, clanţa fu apăsată de afară, dar, cum era zăvorâtă pe dinăuntru, uşa nu se deschise.

Ionas, care se retrăsese deja în mansarda lui, se grăbi să coboare. Speranţei de a se afla în faţa unui oaspete i se adăuga teama de a nu da piept cu cine ştie ce strigoi fioros, căruia n-ar fi ştiut cum să-i refuze mai repede găzduirea.

Începu aşadar să parlamenteze prudent dindărătul uşii, fără să se încumete să o deschidă.

― Cine e acolo? întrebă el.

― Doi călători.

― Vii?...

― Nespus de vii.

― Sunteţi siguri?

― Atât de vii cât pot să fie, domnule hangiu, dar care nu vor întârzia să moară de foame, dacă vei avea cruzimea să nu te îndupleci să-i laşi să intre.

Ionas îşi luă inima-n dinţi, trase zăvoarele şi doi bărbaţi îi trecură pragul.

Abia intraţi, prima lor grijă fu să ceară fiecare câte o cameră, având intenţia să poposească la Werst pentru douăzeci şi patru de ore.

La lumina lămpii, Ionas îi cercetă din cap până-n picioare pe noii-veniţi, încredinţându-se că avea întradevăr de-a face cu două fiinţe omeneşti. Ce noroc pe capul lui!

Cel mai tânăr dintre călători părea să aibă cam treizeci şi doi de ani. Statură înaltă, chipeş, trăsături distinse, ochi negri, păr castaniu închis, barbă castanie potrivită cu măiestrie, o expresie cam tristă, dar mândră, toate astea trădau un om de neam ales, iar Ionas, vulpe bătrână ca mai toţi hangii, nu se putea înşela.

Dealtfel, când întrebă sub ce nume trebuie săi treacă pe cei doi călători, i se răspunse:

― Francisc de Telec, nobil din Craiova şi oşteanul lui Roşca.

Craiova este una dintre principalele aşezări din România care se învecinează cu provinciile transilvane, la sud de lanţul Carpaţilor. Francisc de Telec era, aşadar, de origine română, ceea ce Ionas ghicise din prima ochire.

În ceea ce-l priveşte pe Roşca, bărbat la vreo patruzeci de ani, înalt, robust, mustăţi stufoase, păr des ca peria, aspru, tuns scurt, arăta ca un adevărat soldat. Purta, chiar, raniţa de soldat, potrivită pe umeri cu nişte curele şi ducea în mână o valiză destul de uşoară.

Acesta era tot bagajul tânărului care călătorea ca un excursionist, cel mai adesea pe jos. Se vedea după ţinuta sa: mantaua făcută sul şi purtată în bandulieră, trecută de-a curmezişul peste piept, căciula de munte care-i acoperea ceafa şi urechile, bluzonul de pânză groasă strâns la mijloc cu un centiron, de care atârna teaca de piele a cuţitului valah şi ghetre petrecute strâns peste pantofii mari, cu talpa groasă.

Cei doi călători nu erau alţii decât cei ieşiţi în calea ciobanului Frik, cu douăzeci de zile mai înainte, pe drumul din trecătoare, atunci când se îndreptau spre Retezat. După ce cutreieraseră ţinutul până la Mureş şi urcaseră pe munte, veniseră să se odihnească puţin în satul Werst, după care aveau să pornească, din nou, în sus, pe valea celor două Jiuri.

― Ai să ne dai odăi?

― Două... trei... patru... câte poftiţi, răspunse, bucuros nevoie-mare, Ionas.

― Două sunt de ajuns, spuse Roşca; trebuie numai să fie una lângă alta.

― Acestea vă sunt pe plac? urmă Ionas, deschizând două uşi de la capătul sălii celei mari.

― Foarte bine, răspunse Francisc de Telec.

După cum se vede, Ionas nu avea de ce să se teamă de noii săi oaspeţi. Nu erau nicidecum făpturi supranaturale, duhuri cu înfăţişare omenească. Nu! Nobilul de faţă se arăta a fi unul dintre acele obrazuri subţiri pe care un hangiu se simte întotdeauna onorat să le găzduiască. Iată o împrejurare fericită, care va face ca La Regele Matei să fie din nou căutat.

― La ce depărtare ne aflăm de Cluj? vru să ştie tânărul.

― La cam cincizeci de mile, mergând prin drumul care trece prin Petroşani şi Alba Iulia, răspunse Ionas.

― E o călătorie obositoare?

― Foarte obositoare pentru cei care se duc pe jos şi, dacă îmi este îngăduit să o spun, păreţi să aveţi nevoie de câteva zile de odihnă...

― Putem să cinăm? întrebă Francisc de Telec, tăind, din scurt, sfatul hangiului.

― O jumătate de ceas răbdare şi voi avea onoarea să vă ofer, conte, o masă aşa cum vi se cuvine...

― Pâine, vin, ouă, friptură rece, ne vor fi de ajuns în seara asta.

― Vi le aduc.

― Cât mai repede cu putinţă.

― Într-o clipă.

Şi Ionas se pregătea să pornească spre bucătărie, când fu oprit de o întrebare:

― Nu prea pare să fie lume la han!... spuse tânărul. ― Într-adevăr... şi în clipa asta nu e nimeni.

― Nu e ora la care cei din sat vin să bea o duşcă, fumându-şi pipa?

― Ora asta a trecut... fiindcă aici oamenii se culcă odată cu găinile.

În ruptul capului n-ar fi vrut să mărturisească de ce la han nu se găsea nici măcar un singur muşteriu.

― Satul vostru nu numără patru-cinci sute de locuitori?

― Cam aşa.

― Totuşi, coborând pe uliţa mare, n-am întâlnit nici ţipenie...

― Asta pentru că e sâmbătă, şi în ajun de duminică...

Din fericire pentru Ionas, contele nu stărui, fiindcă hangiul nu ar fi ştiut pe unde să mai scoată cămaşa, în acest caz. Nu s-ar fi lăsat convins pentru nimic în lume să dezvăluie cum stăteau lucrurile. Străinii ar fi aflat prea de timpuriu şi cine ştie dacă nu s-ar fi grăbit să dea bir cu fugiţii dintr-un sat cu o reputaţie, pe bună dreptate, dubioasă!

― Numai să reînceapă să trăncănească, în timp ce oaspeţii vor sta la masă! se gândea Ionas, pregătinduse să-i aşeze în mijlocul încăperii.

Câteva clipe mai târziu, cina frugală pe care o comandase tânărul era aşezată aşa cum se cuvenea, pe o faţă de masă strălucitor de albă. Tânărul se aşeză, iar Roşca luă loc în faţa lui, aşa cum obişnuiau în timpul călătoriilor. Mâncară amândoi cu mare poftă, după care, de îndată ce isprăviră, se retraseră, fiecare în odaia lui.

Cum tânărul conte şi Roşca nu schimbaseră nici zece vorbe în timpul mesei, Ionas nu reuşise cu nici un chip să se bage-n vorbă ― spre marea lui dezamăgire. Dealtfel, Francisc de Telec părea să nu fie prea vorbăreţ. Cât îl priveşte pe Roşca, după ce îl studie, hangiul pricepu că nu va putea scoate nimic de la acesta, în legătură cu familia stăpânului său.

Ionas trebuise aşadar să se resemneze în încercarea de a le ura „Noapte bună” oaspeţilor săi. Dar, înainte de a urca din nou, în mansarda lui, aruncă o privire cercetătoare prin sala mare, ciulind neliniştit urechile, la cel mai slab zgomot de afară sau dinăuntru, şi repetându-şi:

― Numai să nu-i trezească afurisita de voce din somn!

Noaptea, însă, se scurse în linişte.

A doua zi, încă din zori, vestea că la han trăseseră doi călători, se răspândi cu iuţeala fulgerului şi numeroşi locuitori dădură buzna în faţa hanului.

Istoviţi de excursia din ajun, Francisc de Telec şi Roşca dormeau duşi. Nu era deloc de aşteptat să aibă de gând să se trezească înainte de opt.

De aici şi marea nerăbdare a mulţimii de curioşi care, totuşi, n-ar fi avut curajul să intre în sala cea mare înainte ca cei doi călători să-şi părăsească odăile.

Se iviră, în sfârşit, amândoi, când bătu de ora opt. Nu păţiseră nimic. Puteau fi zăriţi umblând de colocolo prin han. Apoi, se aşezară pentru micul dejun. Toate acestea aveau darul să-i liniştească pe cei de afară.

De altminteri, Ionas, în picioare, în dreptul uşii, surâdea îmbietor, îndemnându-şi vechii lui muşterii să-şi recapete încrederea în el. Întrucât călătorul care-i făcuse cinstea de a-i trece pragul hanului era un nobil de viţă veche ― un nobil din România, daţi-mi voie, din cele mai vechi familii de acolo ― de ce oare te-ai mai fi putut teme, într-o atât de distinsă companie?

Ce să mai lungim vorba, în cele din urmă, socotind că era de datoria lui să dea exemplu, jupanul Colţ îşi luă inima în dinţi şi se încumetă să facă act de prezenţă.

Birăul intră în han pe la nouă, cam şovăielnic. Aproape numaidecât, fu urmat de dascălul Homrod, de trei-patru obişnuiţi de-ai casei şi de ciobanul Frik. În ceea ce-l priveşte pe doctorul Patak, fusese cu neputinţă să-l înduplece să-i însoţească.

― Să mai pun piciorul la Ionas? răspunsese. Pentru nimic în lume, chiar de mi-ar plăti zece florini vizita! Se cuvine aici să facem o remarcă, nu fără o oarecare însemnătate: dacă jupanul Colţ se învoise să

se întoarcă la La Regele Matei, n-o făcuse doar cu unicul scop de a-şi satisface curiozitatea, nici din dorinţa de a se apropia de contele Francisc de Telec. Nu! Interesul cântărea îndeajuns de mult, în hotărârea luată.

Într-adevăr, în calitatea sa de călător, tânărul era obligat să plătească o taxă de trecere, atât pentru oşteanul lui, cât şi pentru el. Or, lucrul acesta nu se poate uita, taxele se duceau direct în buzunarele primului judecător din Werst.

Birăul veni deci să-şi ceară, într-un mod cât se poate de cuviincios, dreptul, iar Francisc de Telec, deşi un pic surprins de cerere, se grăbi să i-o satisfacă. Îi pofti chiar, pe jupanul Colţ şi pe dascăl, să ia loc pentru o clipă la masa lui. Aceştia acceptară, neputând refuza o invitaţie formulată în termeni atât de politicoşi.

Ionas se grăbi să aducă felurite licori, cele mai de soi din pivniţa sa. Câţiva oameni din Werst comandară atunci un rând pentru toată lumea, pe socoteala lor. Existau, aşadar, motive să crezi că vechea clientelă, o clipă risipită, nu va întârzia să ia din nou drumul spre La Regele Matei.

După ce achită taxa pentru călătorie, Francisc de Telec dori să ştie dacă aducea vreun folos.

― Nu chiar pe cât am vrea, răspunse jupanul Colţ. ― Oare străinii călătoresc rar prin partea asta a Transilvaniei?

― Rar, într-adevăr, replică birăul, şi totuşi ţinutul merită vizitat.

― Sunt de aceeaşi părere, răspunse tânărul. Ceea ce am văzut mi s-a părut demn de toată atenţia călătorilor. Din vârful Retezat am admirat cu răsuflarea tăiată văile Jiului, târgurile pe care le descoperi spre est şi depresiunea ca o jumătate de cerc care închide, în spate, lanţul Carpaţilor.

― E tare frumos, tare frumos, încuviinţă dascălul Homrod şi, pentru a vă întregi excursia, vă îndemnăm să urcaţi pe Parâng.

― Mă tem că n-avem vreme, răspunse Francisc de Telec.

― O zi ar fi de ajuns.

― Fără îndoială, dar mă duc la Alba Iulia şi vreau să plec mâine dimineaţă.

― Cum, domnul are de gând să ne părăsească atât de repede? se îngrijoră Ionas, cu aerul cel mai nevinovat din lume.

Nu ar fi fost deloc supărat să-i vadă pe cei doi oaspeţi ai săi, prelungindu-şi şederea, la La Regele Matei.

― Trebuie, răspunse tânărul. Dealtfel, la ce mi-ar sluji să mai stau la Werst?...

― Credeţi-mă, un vizitator are de ce să zăbovească în satul nostru! îi atrase atenţia jupanul Colţ.

― Totuşi prea puţin vizitat, replică tânărul, şi asta, pesemne, pentru că în împrejurimile lui nu oferă nimic deosebit...

― Într-adevăr, nimic deosebit... spuse birăul, cu gândul la cetate.

― Nu... nimic deosebit... repetă dascălul, cu mintea tot acolo.

― Hm!... Hm! exclamă ciobanul Frik, căruia exclamaţia îi scăpase fără voia lui.

Ce priviri îi aruncară jupanul Colţ şi ceilalţi, mai cu seamă hangiul! Ce-l apucase să dezvăluie secretele ţinutului unui străin? Să-i mărturiseşti ceea ce se petrece pe podişul Orgall, să-i îndrepţi atenţia asupra castelului din Carpaţi, toate astea nu însemnau oare că ţii cu tot dinadinsul să-l sperii, făcându-l să-şi dorească să plece cât mai degrabă din sat? Şi, pe viitor, ce călători ar mai fi fost ispitiţi să pătrundă în Transilvania prin trecătoarea Vulcan? Într-adevăr, oierul era la fel de isteţ ca ultima dintre oile lui.

― Dar, taci odată, nătărăule, ţine-ţi gura! îi spuse, cu jumătate de glas, jupanul Colţ.

Dar curiozitatea tânărului fusese stârnită, aşa că i se adresă direct lui Frik, întrebându-l ce vroiau să însemne acele mormăituri ale lui.

Ciobanul nu era deloc omul care să dea înapoi şi, la urma urmei, poate că se gândea că Francisc de Telec le-ar putea da un sfat bun, care să-i fie de folos satului.

― Am spus... hm! hm!... domnule, şi nu-mi iau vorba îndărăt.

― Să fie prin împrejurimile Werst-ului vreo minunăţie vrednică de a fi vizitată? nu se lăsă tânărul.

― Vreo minunăţie... îl îngână jupanul Colţ.

― Nu!... Nu!... strigară cei de faţă.

Şi se îngrozeau deja la gândul că o a doua încercare de a pătrunde în cetate va abate, fără doar şi poate, noi nenorociri asupra satului.

Nu fără oarecare surprindere, Francisc de Telec îi iscodi cu privirea pe toţi oamenii aceştia de treabă ale căror figuri trădau, în chipuri felurite, spaima, dar într-un mod evident.

― Ce s-a întâmplat?... Întrebă el.

― Ce s-a întâmplat, stăpâne? zise Roşca. Ei bine, se pare că la mijloc este castelul din Carpaţi.

― Castelul din Carpaţi?...

― Da, acesta este numele pe care tocmai mi l-a şoptit la ureche ciobanul.

Şi, spunând acestea, Roşca arătă spre Frik, care scutura din cap, cam ferindu-se de privirea birăului.

În zidul care înconjura viaţa particulară a superstiţioasei localităţi se făcuse, de-acum, o spărtură, iar printr-însa urma să treacă întreaga ei istorie.

Jupanul Colţ care, în cele din urmă, luase şi el aceeaşi hotărâre ca şi ciobanul, ţinu cu tot dinadinsul să-i înfăţişeze chiar el tânărului cum stăteau lucrurile, aşa că-i povesti de-a fir-a-păr tot ceea ce era ştiut despre castelul din Carpaţi.

E de la sine înţeles că Francisc de Telec nu putu să-şi ascundă mirarea pe care i-o provocă această istorisire şi nici sentimentele pe care i le sugeră. Deşi nu foarte instruit în ceea ce priveşte cele care ţin de domeniul ştiinţei, ca toţi tinerii de rangul lui, care trăiau rupţi de lume în castelele lor de pe moşiile valahe, era totuşi un om cu picioarele pe pământ. Aşa că nu prea credea în năluci şi făcea haz de astfel de legende cu mare plăcere. O cetăţuie bântuită de duhuri, lucrul acesta nu putea decât să-i stârnească neîncrederea. După părerea lui, în povestea pe care tocmai i-o depănase jupanul Colţ nu exista nimic miraculos, era vorba doar despre câteva fapte mai mult sau mai puţin dovedite, cărora cei de Werst le atribuiau o origine supranaturală. Fumul de deasupra donjonului, clopotul sunând să-ţi spargă urechile, toate acestea puteau avea o explicaţie cât se poate de simplă. Cât priveşte fulgerările şi vuietele care răbufniseră din incintă, acestea erau doar rodul unei halucinaţii. Francisc de Telec nu se sfii deloc s-o spună, spre marea indignare a auditoriului său.

― Dar, îi atrase atenţia jupanul Colţ, ar mai fi ceva...

― Ce anume?

― Este cu neputinţă să pătrunzi în castel.

― Chiar aşa?...

― Acum câteva zile, pădurarul nostru şi doctorul nostru au vrut să treacă dincolo de ziduri, pentru binele satului, şi erau cât pe-aci să plătească cu viaţa încercarea lor.

― Ce-au păţit? întrebă tânărul, cu destulă ironie în glas.

Jupanul Colţ înşiră pe larg câte pătimiseră Nicu Deac şi doctorul Patak.

― Aşadar, spuse tânărul, dacă înţeleg bine, atunci când doctorul a încercat să iasă din şanţ, picioarele îi erau atât de zdravăn prinse de pământ, că n-a mai putut face nici un pas înainte?...

― Nici înainte, nici înapoi, adăugă dascălul Homrod.

―Aşa a crezut el, doctorul vostru, că-i călca frica pe urme... ţintuindu-i călcătura.

Jupanul Colţ nu se lăsă:

―Aşa să fie, dar cum să-ţi explici înfricoşătoarea zguduitură pe care a simţit-o Nicu Deac, în momentul în care s-a prins de lanţul punţii...

― S-o fi lovit rău...

―Atât de rău, urmă birăul, că, din ziua aceea, zace la pat...

― Sper că nu se află în pericol de moarte? se grăbi să întrebe oaspetele.

― Nu... din fericire...

Adevărul e că aceasta era o dovadă materială, o dovadă de netăgăduit, iar jupanul Colţ aştepta cu nerăbdare explicaţia pe care avea să i-o dea Francisc de Telec.

Iată ce răspuns dădu acesta, cât se poate de explicit.

― În tot ceea ce tocmai am auzit aici nu există nimic, repet, care să nu fie cât se poate de simplu. Ceea ce este un lucru clar, pentru mine, este că, în clipa de faţă, castelul din Carpaţi este ocupat. De cine?... Nu ştiu. În tot cazul, nici pomeneală de duhuri, e vorba despre nişte oameni care au tot interesul să se ascundă, de vreme ce s-au refugiat acolo... e vorba, fără nici o îndoială, despre nişte răufăcători!...

― Nişte răufăcători?... nu se putu opri să nu strige jupanul Colţ.

― Aşa cred şi, cum nu vor cu nici un chip să fie dibuiţi, au ţinut să ne facă să credem că cetatea e bântuită de făpturi supranaturale.

― Cum aşa, interveni dascălul Homrod, sunteţi de părere...?

― Sunt de părere că ţinutul acesta este foarte superstiţios, că oaspeţii castelului ştiu aceasta şi că au vrut să preîntâmpine, în felul acesta, orice vizită supărătoare.

Era de crezut că aşa stăteau lucrurile; dar nu ne vom mira dacă nimeni din Werst nu va voi să admită această explicaţie.

Tânărul îşi dădu seama că nu izbutise să convingă, în nici un fel, un auditoriu care nu voia să se lase convins. Aşa că se mulţumi să adauge:

― De vreme ce nu vreţi să-mi daţi dreptate, continuaţi să credeţi tot ce vi se năzare despre castelul din Carpaţi.

― Credem ceea ce am văzut cu ochii noştri, răspunse înţepat jupanul Colţ.

― Şi ceea ce este, întări dascălul.

― Fie, şi, într-adevăr, regret că nu dispun de douăzeci şi patru de ore, fiindcă ne-am fi dus, Roşca şi cu mine, să-i facem o vizită faimoasei cetăţui şi vă asigur că am fi aflat curând despre ce este vorba...

― O vizită la castel! strigă jupanul Colţ.

― Fără nici o şovăială, şi nici diavolul însuşi nu near fi putut opri să pătrundem în incintă.

Auzindu-l pe Francisc de Telec exprimându-se în termeni atât de categorici, atât de zeflemitori chiar, fură cuprinşi cu toţii de o spaimă de o cu totul altă natură. Arătându-se atât de lipsiţi de bunăcuviinţă faţă de duhuri, nu vor abate oare o nouă urgie asupra satului?... Nu auzeau oare duhurile fiecare cuvinţel rostit în Hanul La Regele Matei?... Nu avea să răsune glasul şi o a doua oară?

Şi, în legătură cu asta, jupanul Colţ îi aduse la cunoştinţă tânărului împrejurările în care pădurarul fusese ameninţat, în mod direct, cu o pedeapsă cumplită, dacă va avea îndrăzneala de a încerca să descopere secretele cetăţuii.

Francisc de Telec se mulţumi să dea din umeri; apoi se ridică, spunând că niciodată nu putuse fi auzită o voce din sala aceasta, aşa cum se pretindea. Toate acestea existau, afirma el, doar în imaginaţia muşteriilor, un pic prea creduli şi un pic prea amatori de şnaps, de la La Regele Matei.

Auzind acestea, câţiva se îndreptară spre uşă, prea puţin dornici să mai rămână multă vreme într-o încăpere în care acest tânăr sceptic îndrăznea să susţină asemenea lucruri. Francisc de Telec îi reţinu, cu un gest.

― Hotărât lucru, domnilor, constat că satul Werst e cu inima cât un purice.

― Şi nu fără motiv, domnule, replică jupanul Colţ.

― Ei bine, o să vă arăt calea de a isprăvi cu faptele deocheate care, după cum ziceţi, se petrec la castelul din Carpaţi. Poimâine voi fi la Alba Iulia şi, dacă doriţi, voi preveni autorităţile de acolo. Vă vor trimite o brigadă de jandarmi sau de agenţi de poliţie şi vă garantez că vitejii ăştia vor şti cum să pătrundă în cetăţuie, fie pentru a-i alunga pe farsorii care-şi bat joc de credulitatea voastră, fie pentru a-i aresta pe răufăcătorii care pun la cale, poate, cine ştie ce lovitură.

Nimic mai nimerit decât această propunere, şi totuşi ea nu fu pe gustul notabilităţilor din Werst. Dacă ar fi fost să le dai crezare, nici jandarmii, nici poliţia, nici armata, ea însăşi, n-ar fi putut să le vină de hac acestor făpturi neomeneşti dispunând ca să se apere de procedee supranaturale.

― Dar, mi se pare, reluă, atunci, tânărul, că încă nu mi-aţi spus cui îi aparţinea, castelul din Carpaţi.

― Unei vechi familii de pe aceste locuri, familia baronilor de Gorj, răspunse jupanul Colţ.

― Neamul Gorj?... strigă Francisc de Telec.

― El însuşi.

― Familia din care făcea parte baronul Radu?...

― Da.

― Şi ştiţi ce s-a întâmplat cu el?...

― Nu. Au trecut mulţi ani de când baronul de Gorj nu s-a mai arătat la castel.

Francisc de Telec pălise şi, fără să-şi dea seama, repeta cu glas schimbat acest nume:

― Radu de Gorj!





Capitolul IX



Familia Telec, una dintre cele mai vechi şi mai ilustre din România, se numără printre cele şi mai însemnate familii, încă dinainte ca ţara să-şi fi cucerit, către sfârşitul secolului al XVI-lea, independenţa. Amestecată în toate incidentele politice care alcătuiesc istoria acestor provincii, numele acestei familii s-a înscris cu glorie în paginile ei.

În clipa de faţă, mai puţin ocrotit de soartă decât faimosul fag al castelului din Carpaţi, căruia îi mai rămăseseră încă trei ramuri, neamul Telec se văzuse restrâns la una singură, ramura Telec din Craiova, al cărei ultim vlăstar era tânărul care tocmai poposise în satul Werst

În copilărie, Francisc nu părăsise niciodată castelul strămoşesc în care-şi aveau reşedinţa părinţii lui. Urmaşii acestei familii se bucurau de o mare consideraţie risipindu-şi cu dărnicie averea. Ducând viaţa îmbelşugată şi fără griji a nobilimii de la ţară, deabia dacă se îndurau să-şi părăsească moşia de lângă Craiova o dată pe an, atunci când treburile îi chemau în târgul cu acest nume, deşi se afla la o distanţă de doar câteva mile.

Genul acesta de existenţă influenţă, în mod inevitabil, educaţia unicului lor moştenitor, iar Francisc avea să sufere multă vreme, de pe urma felului în care fusese crescut şi a mediului în care îşi petrecuse copilăria şi tinereţea. Singurul lui dascăl fusese un preot italian în vârstă, care nu avu cum să-l înveţe mai mult decât ştia, şi nu ştia mare lucru. De aceea, copilul devenit adolescent, nu dobândise decât cunoştinţe absolut insuficiente, atât în ceea ce priveşte ştiinţele, cât şi arta şi literatura vremii. Să vâneze cu patimă, să gonească zi şi noapte prin codri şi pe plaiuri, să ia urma cerbilor şi a mistreţilor, să dea piept, cu cuţitul în mână, cu fiarele din munţi, acestea erau îndeletnicirile obişnuite ale tânărului care, brav şi neînfricat, săvârşi adevărate fapte de vitejie în aceste aspre înfruntări.

Contesa se stinse din viaţă când fiul ei avea abia cincisprezece ani şi nu împlinise douăzeci şi unu de ani când contele muri, într-un accident de vânătoare. Durerea tânărului Francisc fu fără margini. Aşa cum îşi plânsese mama, îşi plânse şi tatăl. Şi unul şi celălalt îi fuseseră răpiţi în scurtă vreme. Toată duioşia, toate elanurile de afecţiune închise în inima lui se concentraseră, până atunci, în această dragoste filială, care poate face faţă pornirilor copilăriei şi adolescenţei. Dar, atunci când se văzu lipsit de iubirea aceasta, întrucât nu avusese niciodată prieteni, iar preceptorul lui nu se mai afla pe lumea aceasta, se trezi dintr-o dată singur pe lume.

Tânărul rămase încă trei ani în castelul de lângă Craiova, de unde nu se îndura să-şi ia zborul. Trăia acolo fără să încerce să-şi creeze nici un fel de legături cu lumea din afară. De-abia dacă se duse de două-trei ori la Bucureşti, doar pentru că anumite treburi îl obligaseră să o facă. Erau, dealtfel, perioade scurte de absenţă, căci, nerăbdător, se grăbea să se întoarcă la moşia lui.

Viaţa aceasta nu putea să ţină totuşi o veşnicie şi, în cele din urmă, Francisc simţi nevoia să vadă ce se află dincolo de munţii de pe meleagurile natale, fiind ispitit să pornească spre alte zări.

Când luă hotărârea de a călători, tânărul avea în jur de douăzeci şi trei de ani. Averea îi îngăduia cu prisosinţă să-şi împlinească visul. Într-o bună zi, lăsă castelul în grija bătrânilor săi slujitori şi părăsi ţinutul valah. Îl luă cu el pe Roşca, un fost ostaş român, aflat deja de zece ani în slujba familiei Telec, însoţitorul său în toate expediţiile de vânătoare. Era un slujitor dârz şi curajos, devotat trup şi suflet stăpânului lui.

Intenţia tânărului era de a vizita Europa, poposind câteva luni în capitalele şi oraşele importante de pe continent. Era de părere că instruirea lui, care de-abia începuse să prindă contur la castel, avea să se împlinească în urma învăţămintelor unei călătorii, al cărei itinerar îl pregătise cu multă grijă.

Italia fu ţara pe care Francisc Telec vru să o vadă mai întâi, fiindcă se descurca binişor în limba italiană, pe care o învăţase de la bătrânul preot. Farmecul acestor meleaguri, atât de bogate în amintiri şi de care se simţea atras în mod deosebit, îl seduse într-atât, încât rămase acolo timp de patru ani. Nu părăsea Veneţia decât pentru Florenţa, Roma pentru Neapole, reîntorcându-se într-una în aceste centre artistice de care nu se putea dezlipi. Franţa, Spania, Rusia, Anglia, avea să le viziteze mai târziu, le va studia, chiar, cu mai mult folos ― socotea el ― atunci când vârsta urma să-l facă mai copt la minte. Dimpotrivă, avea nevoie de tot clocotul tinereţii ca să se poată lăsa pătruns de vraja marilor cetăţi italiene.

Francisc de Telec avea douăzeci şi şapte de ani, când sosi pentru ultima oară la Neapole. Avea de gând să-şi petreacă doar câteva zile acolo, înainte de a se duce în Sicilia. Vroia să-şi încheie călătoria prin cercetarea vechii Trinacria, după care urma să se întoarcă la castel, pentru un an de odihnă.

O împrejurare neprevăzută avea nu numai să-i dea peste cap pregătirile, dar şi să-i hotărască destinul, schimbându-i cursul vieţii.

În cei câţiva ani petrecuţi în Italia, dacă tânărul dobândise doar cunoştinţe destul de modeste în ceea ce priveşte ştiinţele, pentru care era cu desăvârşire lipsit de aptitudine; în schimb, sentimentul frumosului i se revelase, aşa cum i s-ar arăta unui orb lumina. Cu mintea larg deschisă către splendorile artei, se extazia în faţa capodoperelor picturii, atunci când vizita muzeelor din Neapole, Veneţia, Roma şi Florenţa. În acelaşi timp, sălile de spectacol îi făcuseră cunoscute lucrările lirice din acea vreme şi se pasionase pentru interpretarea marilor artişti.

În timpul ultimei sale şederi la Neapole, în nişte împrejurări deosebite pe care le vom povesti la momentul potrivit, un sentiment de o natură mai intimă, mai pătrunzător, puse stăpânire pe inima lui.

Se afla, pe atunci, la opera San-Carlo, o cântăreaţă celebră a cărei voce limpede, a cărei tehnică desăvârşită, al cărei joc dramatic provocau admiraţia tuturor acelor dilettanti.

Până la acea vreme, Stilla nu umblase niciodată după aclamaţiile străinilor, nu cânta altă muzică decât muzica italiană, care-şi redobândise primul loc în arta componistică. Opera Carignan din Torino, Scala din Milano, Fenice din Veneţia, teatrul de operă Alfieri din Florenţa, teatrul de operă din Roma, San-Carlo din Neapole şi-o împărţeau, iar triumfurile nu-i lăsau nici un regret că nu apăruse, încă, pe celelalte scene ale Europei.

Stilla, atunci în vârstă de douăzeci şi cinci de ani, era o femeie de o frumuseţe fără pereche, cu părul ei lung cu răsfrângeri aurii, ochi negri şi adânci în care se aprindeau flăcări, chip angelic şi carnaţie fierbinte, cu un trup pe care nici dalta unui Praxiteles nu l-ar fi putut modela mai desăvârşit. Iar femeia aceasta era o artistă sublimă, o altă Malibran despre care Musset ar fi putut, de asemenea, spune:

Şi cântecele tale duceau spre cer durerea!

Dar vocea pe care cel mai iubit dintre poeţi a slăvito în ştanţele-i nemuritoare:

...al inimii glas ce-n inimă pătrunde...

Vocea aceasta era a Stillei, în toată revărsarea ei covârşitoare.

Totuşi, marea artistă, care dădea glas într-un mod atât de desăvârşit accentelor iubirii patimilor care-ţi învolburează sufletul, nu le simţise, după câte se spunea, niciodată efectele în inima ei. Nu se îndrăgostise niciodată, ochii săi nu răspunsesem niciodată miilor de priviri care o învăluiau pe scenă. Se părea că voia să trăiască doar în lumea personajelor ei şi doar pentru arta ei.

De prima oară când o văzu pe Stilla, Francisc simţi cum se aprinde în el văpaia primei iubiri. Aşa că, renunţând la planul pe care şi-l făcuse, de a părăsi Italia, după vizita în Sicilia, hotărî să rămână la Neapole până la sfârşitul stagiunii. Ca şi cum un fir nevăzut pe care nu avea puterea să-l rupă l-ar fi legat de cântăreaţă, se ducea la toate reprezentaţiile ei, pe care entuziasmul publicului le transforma în adevărate sărbători. De mai multe ori, incapabil să-şi înfrâneze pasiunea, încercase să ajungă la ea, dar uşa Stillei rămase închisă fără milă pentru el, ca şi pentru toţi ceilalţi fanatici admiratori.

Drept urmare, tânărul ajunse curând cel mai vrednic de plâns dintre oameni. Gândindu-se numai la Stilla, trăind numai pentru a o vedea şi a o auzi, neîncercând să-şi creeze relaţii în lumea în care îşi avea locul, graţie numelui şi averii sale, cu inima şi sufletul supuse unei necontenite tensiuni, sănătatea sa nu întârzie să se resimtă. Şi vă daţi seama cât ar fi suferit, dacă ar fi avut un rival. Dar, ştia, nimeni nu-i putea da de bănuit ― nici măcar un anume personaj destul de ciudat, căruia meandrele acestei povestiri ne cer să-i facem cunoscute înfăţişarea şi caracterul.

Era un bărbat de cincizeci, cincizeci şi cinci de ani, cel puţin aşa se presupunea, la vremea ultimei călătorii a lui Francisc Telec la Neapole. Fiinţa aceasta puţin comunicativă părea să aibă aerul de a se ţine în afara acelor convenţii sociale acceptate de cei suspuşi. Nu se ştia nimic, nici despre familia sa, nici despre starea sa, nici despre trecutul său. Îl întâlneai azi la Roma, mâine la Florenţa şi, trebuie spus, după cum afla pe unde călătorea Stilla la Florenţa, sau la Roma. De fapt, i se cunoştea o singură pasiune, să o audă pe prima-donna cu un renume atât de mare care se afla, pe atunci, pe primul loc, în ceea ce priveşte belcantoul.

Dacă Francisc Telec nu trăia decât pentru Stilla, din ziua în care o văzuse pe scena operei din Neapole, trecuseră deja şase ani de când acest excentric dilettante exista doar pentru a o auzi, şi se părea că vocea cântăreţei devenise la fel de necesară pentru viaţa lui ca şi aerul pe care îl respira. Niciodată nu căutase să o întâlnească în altă parte decât pe scenă, niciodată nu se înfăţişase dinaintea ei şi nici nu îi scrisese. Dar, de fiecare dată când Stilla urma să cânte, în oricare teatru de pe cuprinsul Italiei, vedeai trecând prin dreptul intrării un bărbat înalt de statură, înfăşurat într-un pardesiu lung, închis la culoare, cu o pălărie cu boruri mari, ce-i ascundea chipul. Bărbatul se grăbea să-şi ocupe locul în fundul unei loje zăbrelite, închiriată în prealabil, special pentru el. Rămânea închis acolo, nemişcat şi tăcut pe toată durata reprezentaţiei. Apoi, de îndată ce Stilla îşi isprăvea aria finală, o lua din loc, pe furiş, şi nici un alt cântăreţ, sau o altă cântăreaţă nu l-ar fi putut reţine; nici măcar nu i-ar fi auzit.

Cine era spectatorul acesta, atât de asiduu prin comportarea sa? În zadar încercase Stilla să afle. Aşa că, fiind o fire foarte impresionabilă, prezenţa ciudatului personaj sfârşise prin a o înspăimânta ― o spaimă absurdă, dar cât se poate de reală. Deşi nu-l putea zări în fundul lojei sale, ale cărui zăbrele nu le dădea în lături niciodată, îl ştia acolo, simţea privirea lui poruncitoare aţintită asupra ei, ceea ce o tulbura în aşa măsură, încât nu mai auzea ovaţiile cu care publicul întâmpina intrarea ei în scenă.

S-a spus că personajul acesta nu i s-a prezentat niciodată Stillei. Dar, dacă nu încercase deloc să cunoască femeia ― vom insista în mod deosebit asupra acestui aspect ― tot ceea ce putea să-i amintească de artistă constituia obiectul atenţiei sale constante. În felul acesta, intrase în posesia celui mai izbutit dintre portretele pe care marele pictor Michele Gregorio i le făcuse cântăreţei, care o arăta pătimaşă, vibrantă, sublimă, întrupând unul dintre cele mai frumoase roluri ale sale, iar portretul acesta, dobândit cu preţul greutăţii lui în aur, făcea cât dăduse pe el admiratorul.

Dacă originalul acesta era, întotdeauna, singur, atunci când venea să-şi ocupe loja la reprezentaţiile Stillei, dacă nu ieşea niciodată din casă decât pentru a merge la operă, nu trebuie trasă concluzia că şi trăia singur cuc. Nu, un tovarăş, nu mai puţin bizar decât el, îi împărtăşea traiul.

Individul se numea Orfanik. Ce vârstă avea, dincotro venea, unde se născuse? Nimeni n-ar fi putut răspunde la aceste trei întrebări. Dacă ai fi crezut ce-ţi spune ― fiindcă stătea bucuros de vorbă ― ar fi fost unul dintre acei savanţi nerecunoscuţi, al căror geniu n-a putut răzbate la lumină şi care s-au scârbit de lume. Se presupunea, nu fără temei, că trebuia să fie vreun pârlit de inventator, pe care punga bogatului dilettante îl susţinea, cu dărnicie.

Orfanik era de statură mijlocie, slab, jigărit, mai mult pielea şi osul, cu una dintre acele figuri veştede căreia, în limba veche, i se spunea „faţă sfoiegită”.

Semn particular, purta o apărătoare neagră pe ochiul drept pe care pesemne că şi-l pierduse în cine ştie ce experienţă de fizică sau chimie, iar pe nas, o pereche de ochelari a căror unică lentilă groasă, de miop, slujea privirii verzui a ochiului stâng. În timpul plimbărilor sale solitare, gesticula, ca şi cum ar fi discutat cu un interlocutor invizibil care doar îl asculta, fără să-i răspundă niciodată.

Cei doi, straniul meloman şi nu mai puţin straniul savant, erau binecunoscuţi, cel puţin atât cât puteau fi în aceste oraşe ale Italiei, unde stagiunea îi chema cu regularitate. Se bucurau de privilegiul de a aprinde curiozitatea publicăşi, deşi admiratorul Stillei îi respinsese mereu pe reporteri, cu interviurile lor indiscrete, în cele din urmă, numele şi naţionalitatea sa ajunseseră să fie cunoscute. Personajul acesta era de origine română şi, când Francisc de Telec întrebă cum se numeşte, i se răspunse:

― Baronul Radu de Gorj.

Aşa se prezenta situaţia pe vremea când tânărul tocmai sosea la Neapole. De două luni, teatrul SanCarlo gemea de lume în fiecare seară, iar succesul Stillei sporea, spectacol de spectacol. Niciodată nu se arătase atât de încântătoare în diversele roluri ale repertoriului ei, niciodată nu stârnise ovaţii mai înflăcărate.

La fiecare dintre reprezentaţii, în timp ce Radu îşi ocupa fotoliul de orchestră, baronul Radu Gorj, ascuns în loja lui, se lăsa furat de cântul fără pereche, se pătrundea de vocea rafinată şi răscolitoare, fără de care se părea că n-ar fi putut trăi.

Atunci se răspândi la Neapole un zvon ― zvon în care publicul refuza să creadă, dar care, în cele din urmă, puse pe jar lumea sensibililor dilettanti.

Se spunea, că odată stagiunea încheiată, Stilla avea să renunţe la operă. Cum? În plină perioadă de înflorire a talentului, în toată plenitudinea frumuseţii, la apogeul carierei de artistă, era posibil să se gândească să-şi ia adio de la scenă? Oricât ar fi părut de necrezut, era adevărat şi, fără să ştie, baronul de Gorj era, în parte, responsabil pentru această hotărâre.

Spectatorul acesta misterios, mereu de faţă, deşi invizibil în spatele zăbrelelor lojei sale, sfârşise prin a-i provoca Stillei o stare de agitaţie nervoasă persistentă, de care nu se mai putea apăra. De îndată ce intra în scenă, se simţea atât de tulburată, încât neliniştea aceasta, foarte evidentă pentru public, îi afectase treptat sănătatea. Să părăsească Neapole, să fugă la Roma, la Veneţia, n-ar fi fost de ajuns, ştia asta, pentru a se descotorosi de prezenţa baronului de Gorj. N-ar fi izbutit să scape de el nici dacă ar fi părăsit Italia pentru Germania, Rusia ori Franţa. Ar fi urmărito pretutindeni unde s-ar fi dus să cânte şi, pentru a scăpa de această piază rea, singura cale era să se retragă.

Or, de două luni deja, înainte ca zvonul retragerii ei să se fi răspândit, Francisc de Telec se hotărâse să întreprindă pe lângă cântăreaţă un demers ale cărui consecinţe aveau să provoace, din nefericire, cea mai ireparabilă catastrofă. Burlac, stăpân al unei mari averi, izbutise să fie primit de Stilla, şi-i propusese să devină soţia lui.

Stilla cunoştea de multă vreme sentimentele pe care i le inspira tânărului. Îşi spusese că era un om căruia orice femeie, chiar şi din înalta societate, ar fi fost încântată să-i încredinţeze propria ei fericire. Aşa că, în starea de spirit în care se afla, atunci când Francisc de Telec veni să-i ofere numele său, îl primi, cu o simpatie pe care nu încercă să şi-o ascundă. Fără să se îndoiască o clipă de simţămintele ei şi fără să regrete o clipă că pune capăt carierei artistice, acceptă să fie soţia lui Francisc Telec.

Prin urmare, vestea era adevărată, Stilla nu va mai apărea niciodată pe scenă, de îndată ce stagiunea de la San-Carlo avea să ia sfârşit. Căsătoria sa, în legătură cu care existaseră unele îndoieli, fu dată atunci ca sigură.

După cum vă daţi seama, lucrul acesta stârni mare vâlvă nu numai în cercurile artistice, dar chiar şi în cercurile înalte din Italia. După ce nimeni nu voise să creadă că hotărârea artistei era definitivă, trebuiră să accepte cu toţii această înfrângere. Tânărul conte deveni ţinta geloziei şi pizmei tuturor, deoarece o răpea artei sale, succesului şi idolatriei înfocaţilor dilettanti, pe cea mai mare cântăreaţă a epocii. Urmară de aici numeroase ameninţări personale la adresa viitorului mire, ameninţări pe care tânărul nu le luă nici o clipă în serios.

Dar, dacă publicul se arătă atât de pătimaş, vă puteţi închipui ce simţi baronul Radu de Gorj, la gândul că Stilla avea să-i fie luată pe veci, că va pierde, odată cu ea, tot ceea ce îl lega de viaţă. Se răspândi zvonul că, socotind că nu mai are de ce să trăiască, încercase să se sinucidă. Sigur e că, din ziua aceea, Orfanik nu mai fu văzut cutreierând străzile Neapolelui. Nedezlipit de baronul Radu, veni, chiar de mai multe ori, să se închidă în loja de la San-Carlo, pe care baronul o ocupa la fiecare reprezentaţie, ceea ce nu i se mai întâmplase niciodată, fiind absolut refractar, ca atâţia alţi savanţi, la farmecul muzicii.

Totuşi zilele treceau, emoţia nu scădea, şi urma să ajungă la culme în ziua în care Stilla avea să apară, pentru ultima oară, pe scenă. Rolul cu care trebuia săşi ia adio de la public, era superbul rol al Angelicăi din Orlando, capodopera maestrului Arconati.

În seara aceea, San-Carlo fu de zece ori prea mic, pentru a-i putea primi pe toţi spectatorii care se înghesuiau la uşile lui şi dintre care cea mai mare parte rămaseră afară. Erau de aşteptat manifestaţii ostile la adresa tânărului Telec, dacă nu în timp ce Stilla se afla pe scenă, cel puţin atunci când cortina se va fi lăsat la sfârşitul celui de-al cincilea act.

Baronul de Gorj luase loc în loja sa, iar Orfanik se afla şi de data aceasta alături de el.

Stilla apăru mai agitată decât oricând. Îşi veni totuşi în fire, se lăsă în voia inspiraţiei şi cântă atât de perfect, cu un har fără pereche, încât cuvintele sunt mult prea palide pentru a putea descrie arta ei. Entuziasmul nespus pe care-l provocă în rândul spectatorilor se transformă în delir.

În timpul reprezentaţiei, tânărul Francisc stătuse în culise, nerăbdător, clocotind, înfrigurat, fără să se poată domoli, blestemând lungimea scenelor, enervându-se din pricina întârzierilor datorate aplauzelor şi bisurilor. Ah! Cum îşi mai dorea să o scoată cât mai repede din teatru pe cea care-i era hărăzită să-i fie soţie şi să o ducă departe, departe, unde nu va mai fi decât a lui, a lui şi numai a lui! Sosi şi scena dramatică în care eroina din Orlando moare. Niciodată n-a părut minunata muzică a lui Arconati mai mişcătoare, mai pătrunzătoare, niciodată n-a interpretat-o Stilla cu accente mai pasionate. Parcă tot sufletul li se reflecta în sunetele melodioase... Şi, totuşi, ai fi zis că vocea, sfâşiată în unele clipe, stătea să se frângă, vocea aceasta care urma să nu mai fie auzită.

În momentul acela, zăbrelele de la loja baronului de Gorj se ridicară. Un cap ciudat, cu părul lung, grizonat, cu ochii ca doi tăciuni aprinşi, se arătă: faţa extatică era înspăimântător de palidă, iar din culise Francisc o zări în plină lumină, ceea ce nu se mai întâmplase.

Stilla se lăsa purtată, atunci, de toată ardoarea strălucitoarei strette a cântecului final... Tocmai repetase fraza de o sublimă sensibilitate:

Innamorata, mio cuore tremante, Voglio morire... Brusc, se opreşte...

Chipul baronului de Gorj o îngrozeşte... O spaimă de neînţeles o paralizează... Îşi duce repede mâna la gurăşi mâna i se înroşeşte de sânge... Se împleticeşte... Se prăbuşeşte...

Publicul s-a ridicat, tremurând, scos din minţi, înnebunit de nelinişte...

Un ţipăt se ridică din loja baronului de Gorj... Francisc se năpusteşte pe scenă, o ia pe Stilla în braţe... o ridică... se uită la ea... îi vorbeşte...

― A murit!... A murit!... strigă. E moartă!...

Stilla a murit... I s-a spart un vas de sânge... Cântul i s-a stins, odată cu ultimul suspin.

Tânărul Francisc fu dus la hotel într-o asemenea stare, încât existau temeri căşi-ar putea pierde minţile. Nu putu asista la funeraliile Stillei, celebrate în mijlocul îndureratei populaţii napolitane.

La cimitirul Campo Santo Nuovo, unde a fost înmormântată cântăreaţa, pe marmura albă, poate fi citit doar acest nume:

STILLA

În seara de după îngropăciune, un bărbat sosi la Campo Santo Nuovo. Acolo, cu privirile rătăcite, cu capul plecat şi buzele strânse de parcă ar fi fost deja pecetluite de moarte, privi multă vreme locul unde fusese înmormântată Stilla. Ar fi vrut aşa, poate ar mai fi auzit vocea marii artiste, care urma să se înalţe, săşi ascută simţul auzului pentru o ultimă oară din mormânt...

Era Radu de Gorj.

Înaceeaşi noapte, baronul de Gorj, însoţit de Orfanik, părăsi Neapole şi de la plecarea lui, nimeni nar fi putut spune ce se întâmplase cu el. Dar a doua zi, pe adresa tânărului Francisc sosi o scrisoare. De un laconism ameninţător, cuprindea doar aceste cuvinte:

Tu ai omorât-o!... Blestemat să fii, Francisc de Telec! RADU DE GORJ





Capitolul X



Aceasta fusese cumplita poveste.

Timp de o lună, viaţa lui Francisc Telec atârnă de un fir de păr. Nu recunoştea pe nimeni, nici măcar pe oşteanul său, Roşca. Când febra era foarte mare, un singur nume îi întredeschidea buzele, gata să lase să treacă ultima suflare: era numele Stillei.

Tânărul scăpă de la moarte. Graţie iscusinţei doctorilor şi îngrijirii neîntrerupte a devotatului Roşca, ajutat, de asemenea, de tinereţe şi de natură, Francisc Telec fu salvat. Mintea-i scăpă nevătămată din această înspăimântătoare zdruncinare nervoasă. Dar atunci când îi reveni memoria, când îşi aduse aminte de tragica scenă finală din Orlando, în care inima artistei se sfărâmase, strigă, cu neputinţă:

― Stilla! Stilla mea! în vreme ce mâinile i se întindeau, ca pentru a o aplauda încă.

De îndată ce stăpânul lui se putu scula din pat, Roşca obţinu de la el acordul de a fugi din acest oraş blestemat şi de a se lăsa dus în castelul de lângă Craiova. Totuşi, înainte de a părăsi Neapolele, vru să meargă să se roage la mormântul artistei, pentru un ultim şi etern rămas bun.

Roşea îl însoţi la Campo Santo Nuovo. Francisc se trânti pe pământul crud, se chinui să-l sape cu unghiile, ca să se îngroape în el... Cu greu reuşi Roşca să-l smulgă de lângă mormântul în care zăcea întreaga lui fericire.

Câteva zile mai târziu, întors la Craiova, în inima ţării valahe, revăzu vechiul domeniu al familiei sale. În interiorul castelului de acolo trăi vreme de cinci ani într-o izolare absolută, din care refuză să iasă. Nici timpul, nici despărţirea nu putuseră să-l vindece de suferinţa care-l mistuia. Ar fi trebuit să-şi uite durerea, iar lucrul acesta era cu neputinţă. Amintirea Stillei, vie ca în prima zi, se contopise cu viaţa lui. Sunt răni din acestea, care nu se închid decât odată cu moartea.

Totuşi, în vremea în care începe povestea noastră, tânărul părăsise castelul de câteva săptămâni. Cât de îndelungi şi stăruitoare erau nenumăratele rugăminţi la care fusese silit să recurgă Roşca, pentru a-şi convinge stăpânul să se rupă de singurătatea în care se stingea! Că Francisc nu reuşea să-şi găsească mângâierea era de înţeles, dar era zadarnic să încerce să-şi ostoiască durerea.

Un plan de călătorie fusese hotărât: să viziteze, mai întâi, provinciile transilvănene. Mai târziu ― spera Roşca ― tânărul va consimţi să reia, de-a curmezişul Europei, călătoria întreruptă de tristele evenimente de la Neapole.

Telec pornise la drum ca excursionist de astă dată, şi numai pentru o călătorie de scurtă durată. Roşca şi cu el străbătuseră câmpiile valahe, până la masivul impunător al Carpaţilor; pătrunseseră în defileele trecătorii Vulcan; apoi, după ascensiunea Retezatului şi o excursie prin valea Mureşului, veniseră să se odihnească în satul Werst, la hanul „La Regele Matei”.

Se ştie care era starea de spirit a celor de acolo în momentul sosirii tânărului şi cum fusese pus la curent cu faptele de neînţeles de la castel. Se ştie, de asemenea, cum tocmai aflase că cetăţuia aparţinea baronului Radu de Gorj.

Efectul produs asupra lui Francisc Telec de numele acesta fusese mult prea evident, pentru ca jupanul Colţ şi ceilalţi să nu-l remarce. Aşa că Roşca îl dădu cu năduf dracului, cu bazaconiile lui cu tot, pe jupanul Colţ, care-l rostise într-un moment atât de nelalocul lui. De ce trebuia să aibă Francisc Telec ghinionul să pice tocmai în afurisitul ăsta de sat Werst, în vecinătatea castelului din Carpaţi?

Tânărul amuţise. Privirea lui, care rătăcea de la unul la altul, mărturisea mai mult decât îndeajuns adânca-i tulburare sufletească, pe care încerca în zadar să o domolească.

Jupanul Colţ şi prietenii lui îşi dădură seama că între Francisc Telec şi baronul de Gorj trebuia să existe o misterioasă legătură, dar, oricât de mult i-ar fi îmboldit curiozitatea, ştiură să se păstreze într-o rezervă cuviincioasă, abţinându-se să-l hărţuiască cu întrebările, pentru a afla mai mult. Mai târziu or vedea ei ce-i de făcut.

Câteva clipe mai târziu, părăsiseră cu toţii La Regele Matei, foarte intrigaţi de această extraordinară înlănţuire de evenimente, care nu prevestea nimic bun pentru sat.

Şi apoi, acum când tânărul aflase cine era stăpânul castelului din Carpaţi, îşi va mai respecta oare promisiunea? Odată ajuns la Alba Iulia, va preveni autorităţile şi le va cere să intervină? Iată întrebarea care-i îi frământa pe birău, pe dascăl, pe doctorul Patak şi pe toţi ceilalţi. În orice caz, dacă n-o făcea el, jupanul Colţ era hotărât s-o facă. Poliţia va fi avertizată, va veni să cerceteze castelul, va vedea dacă e bântuit de duhuri, sau locuit de răufăcători, fiindcă satul nu mai putea trăi multă vreme într-o asemenea încordare.

Pentru cei mai mulţi locuitori însă era o încercare inutilă, o măsură ineficace. Să porneşti la atac împotriva duhurilor!... Dar săbiile jandarmilor se vor face ţăndări, ca şi cum ar fi fost din sticlă, iar puştile vor trage pe-alături!

Francisc de Telec, rămas singur în sala mare a hanului, se lăsă în voia amintirilor trezite, într-un mod atât de dureros, de numele baronului de Gorj. După ce zăcu vreme de un ceas, zdrobit, într-un fotoliu, se ridică, ieşi din han, se îndreptă spre marginea terasei, şi iscodi cu privirea depărtările.

Pe creasta Pleşei, în centrul platoului Orgall, se înălţa castelul din Carpaţi. Acolo trăise ciudatul personaj, spectatorul de la San-Carlo, cel care-i inspira nefericitei Stilla o spaimă de neînvins. Dar acum castelul era părăsit, iar baronul de Gorj nu se mai întorsese de când fugise din Neapole. Nu se ştia nimic de soarta lui; după moartea marii artiste era posibil să-şi fi luat viaţa. Francisc rătăcea astfel pe tărâmul ipotezelor, fără să ştie la care să se oprească.

Pe de altă parte, aventura pădurarului Nicu Deac nu înceta să-l frământe şi i-ar fi făcut plăcere să dezlege taina ei, fie doar pentru a linişti populaţia din Werst.

Aşa că, întrucât nu se îndoia nici o clipă că nişte răufăcători îşi aflaseră refugiul în castel, tânărul se hotărî să-şi ţină făgăduiala pe care o făcuse, de a dejuca manevrele falselor fantome, înştiinţând poliţia din Alba Iulia.

Totuşi, pentru a putea acţiona, voia să afle cât mai multe amănunte despre cele întâmplate. Cel mai nimerit era să discute personal cu tânărul pădurar. Iată de ce, pe la ceasurile trei ale amiezii, înainte de a se întoarce la han, se înfăţişă la domiciliul birăului.

Jupanul Colţ se arătă cât se poate de onorat să-l primească: un tânăr atât de distins... vlăstarul unei familii de viţă veche de pe meleagurile valahe... căruia satul Werst îi va rămâne recunoscător când îşi va redobândi liniştea şi chiar bunăstarea... de vreme ce călătorii se vor întoarce să cutreiere ţinutul... plătind taxa de trecere, neavând de ce să se mai teamă de duhurile rele ale castelului din Carpaţi... etc.

Francisc de Telec îi mulţumi jupanului Colţ pentru complimentele sale şi îl întrebă dacă ar putea sta de vorbă cu tânărul pădurar.

― Desigur, înălţimea ta, răspunse birăul. Flăcăul ăsta de ispravă e cât se poate de bine şi nu va întârzia să-şi ia slujba în primire.

Apoi, întorcându-se:

― Aşa-i, Mioriţă? adăugă, interpelându-şi fata, care tocmai intrase în odaie?

― Să dea Dumnezeu să fie aşa, tată! răspunse, cu voce înduioşată, Mioriţa.

Francisc se arătă încântat de salutul preţios pe care i-l adresă tânăra. Şi, văzând-o încă neliniştită de starea logodnicului ei, se grăbi să-i ceară câteva explicaţii în legătură cu acest subiect.

― După câte am auzit, zise el, Nicu Deac nu a fost vătămat prea rău...

― Nu, lăudat fie Cerul!

― Aveţi un doctor bun la Werst?

― Hm! mormăi jupanul Colţ, pe un ton prea puţin măgulitor pentru fostul infirmier al postului de carantină.

― Îl avem pe doctorul Patak, răspunse Mioriţa.

― Cel care l-a însoţit pe Nicu Deac la castelul din Carpaţi?

― Chiar el, înălţimea ta.

― Domnişoară, spuse atunci Francisc, aş dori, în interesul lui, să-l văd pe logodnicul dumitale, ca să aflu amănunte mai precise despre întâmplarea asta.

― Se va grăbi să vi le dea, chiar dacă va obosi puţin...

― Oh! N-o să întrec măsura şi nu voi face nimic din ce i-ar putea face rău lui Nicu Deac.

― Ştiu.

― Când va avea loc căsătoria voastră?...

― Peste cincisprezece zile, răspunse birăul.

―Atunci voi avea plăcerea să fiu de faţă, dacă jupanul Colţ vrea să mă poftească, bineînţeles...

― O asemenea cinste...

― Peste cincisprezece zile, aşa rămâne, şi sunt sigur că Nicu Deac se va pune pe picioare, de îndată ce-şi va putea îngădui să facă o plimbare cu drăgălaşa lui logodnică.

― Da! Dumnezeu să-l ocrotească, răspunse Mioriţa, roşind.

În clipa aceea, pe chipul ei încântător se zugrăvi o nelinişte atât de vădită, încât Francisc nu se putu opri să nu o întrebe de ce era atât de îngrijorată.

― Da! Dumnezeu să-l ocrotească, răspunse fata, fiindcă, încercând să pătrundă în castel, în ciuda împotrivirii lor, Nicu a înfruntat duhurile rele!... Şi cine ştie dacă nu s-or înverşuna să-l chinuiască toată viaţa...

― Oh! în privinţa asta, domnişoară, o linişti Francisc, facem noi ordine, vă promit.

― Nu i se va întâmpla nimic bietului meu Nicu?...

― Nimic, iar datorită agenţilor de poliţie, incinta cetăţuii va fi la fel de sigură ca piaţa din Werst! Considerând inoportun să discute problema aceasta, a miraculosului, cu nişte persoane care credeau orbeşte în forţele supranaturale, tânărul o rugă pe Mioriţa să-l ducă în odaia pădurarului.

Ceea ce fata se grăbi să facă, după care îl lăsă pe Francisc singur cu logodnicul ei.

Nicu Deac fusese înştiinţat de sosirea celor doi călători la hanul La Regele Matei. Instalat într-un fotoliu vechi, mare cât o gheretă, se ridică să-şi primească oaspetele. Cum aproape că nu se mai resimţea de pe urma paraliziei care-l lovise vremelnic, era în stare să răspundă întrebărilor tânărului Francisc.

― Domnule Deac, spuse acesta, după ce îi strânse prieteneşte mâna, aş vrea să te întreb de la început dacă dumneata crezi în prezenţa unor făpturi supranaturale în castelul din Carpaţi.

― Sunt silit să cred, răspunse Nicu Deac.

― Şi ele să te fi împiedicat să treci dincolo de zidul cetăţuii?

― Nu mă îndoiesc.

― Şi de ce, mă rog?

― Pentru că, dacă n-ar fi fost duhuri, ceea ce mi s-a întâmplat nu ar avea nici o explicaţie.

― Vrei să ai bunătatea să-mi povesteşti întreaga întâmplare, fără să laşi nimic deoparte?

― Bucuros.

Nicu Deac depănă de-a fir-a-păr povestea care i se ceruse. Nu putu decât să confirme faptele care-i fuseseră aduse la cunoştinţă lui Francisc în timpul convorbirii lui cu oaspeţii de la han ― fapte cărora tânărul, după cum se ştie, le clădea o interpretare pur naturală.

Pe scurt, toate evenimentele din acea noapte de pomină se puteau explica uşor dacă fiinţele omeneşti, răufăcători sau alţii, care-şi aflaseră sălaş în cetăţuie, dispuneau de o maşinărie capabilă să producă acele efecte fantasmagorice. Cât priveşte ciudata pretenţie a doctorului Patak, că s-ar fi simţit înlănţuit de pământ, prin cine ştie ce forţă nevăzută, se putea susţine că respectivul doctor fusese victima unei iluzii. Părea mult mai verosimilă ipoteza că, pur şi simplu, i se muiaseră picioarele pentru că era înnebunit de groază, ceea ce îi şi declară Francisc tânărului pădurar.

― Cum aşa, înălţimea ta, replică Nicu Deac, să-l fi lăsat picioarele pe laşul ăsta, tocmai când voia s-o rupă la fugă? Nu se poate aşa ceva, trebuie să fii de aceeaşi părere cu mine.

― Ei bine, reluă Francisc, să zicem că şi-a prins picioarele în cine ştie ce capcană ascunsă în ierburile de pe fundul şanţului...

― Atunci când capcanele se închid, nu se lăsă pădurarul, te rănesc cumplit, îţi sfâşie carnea, iar picioarele doctorului Patak n-au nici măcar o zgârietură.

― Observaţia ta e justă, Nicule, şi totuşi, crede-mă, dacă e adevărat că doctorul n-a putut să se smulgă, înseamnă că picioarele îi erau prinse în felul acesta.





― Să te întreb atunci, cum s-ar fi putut deschide de la sine o capcană, ca să-l lase, din nou, liber pe doctor?

Întrebare la care Francisc nu găsi nici un răspuns. ― Mai mult, înălţimea ta, reluă pădurarul, să-l lăsăm deoparte pe doctorul Patak. La urma urmei, nu pot vorbi decât despre ceea ce am simţit pe pielea mea.

― Dar să-l lăsăm deoparte pe bunul doctor şi să discutăm doar despre ceea ce ţi s-a întâmplat ţie, Nicule.

― Ceea ce mi s-a întâmplat este cât se poate de limpede. Nu există nici o îndoială că am fost zgâlţâit zdravăn, într-un fel care nu este deloc firesc.

― N-ai avut nici o urmă de rană? întrebă Francisc.

― Nici una, şi totuşi am fost izbit cu o putere...

― Şi asta chiar în clipa în care ai pus mâna pe ferecătura punţii?...

― Da, de-abia am atins-o, că am fost ca paralizat. Din fericire, cealaltă mână, cu care mă ţineam de lanţ, nu s-a desfăcut, şi am alunecat până în fundul şanţului, de unde doctorul m-a ridicat, leşinat.

Franciscclătină din cap, ca un om pe care explicaţiile acestea îl lăsau neîncrezător.

― Haide, urmă Nicu Deac, n-am visat ceea ce ţi-am povestit şi, dacă vreme de opt zile am zăcut cât sunt de lung în patul ăsta, fără să-mi simt nici braţul, nici piciorul, n-ar fi înţelept să-mi spui că mi s-au năzărit toate astea!

― Nici nu-mi trece prin gând să spun aşa ceva, e sigur că ai avut parte de o zguduitură cumplită...

― Cumplită şi drăcească!

― Nu, în privinţa asta ne deosebim, Nicule, îl contrazise tânărul. Tu crezi că ai fost lovit de o făptură supranaturală, iar eu, eu nu cred, din simplul motiv că nu există făpturi supranaturale, nici cu gânduri rele, nici cu gânduri bune.

― Ai vrea, atunci, să mă lămureşti şi pe mine cum de-am păţit ce-am păţit?

― Încă nu pot, dar fii sigur că totul se va explica şi încă în felul cel mai simplu.

― Să dea Dumnezeu! zise pădurarul.

― Spune-mi, reluă Francisc, castelul acesta a fost întotdeauna al familiei de Gorj?

― Da, şi este al lor şi acum, deşi ultimului urmaş al familiei, baronului Radu, i s-a pierdut urma.

― Şi cam de când nu se mai ştie nimic de el?

― Cam de douăzeci de ani.

― De douăzeci de ani?...

― Da. Într-o zi, baronul a părăsit castelul, ultimul lui slujitor a decedat la câteva luni după plecarea sa, şi de atunci n-a mai fost văzut.

― Şi de atunci n-a mai pus nimeni piciorul în cetăţuie?

― Nimeni.

― Şi ce crede lumea de pe-aici?

― Crede că baronul Radu trebuie să fi murit prin străinătăţi şi că lucrul acesta s-a întâmplat la puţină vreme după ce a plecat.

― Se înşală, Nicule, baronul trăia încă, cel puţin acum cinci ani.

― Trăia?...

― Da... În Italia, La Neapole...

― L-ai văzut?

― Da, l-am văzut.

― Şi de cinci ani?...

― N-am mai auzit vorbindu-se despre dânsul. Tânărul pădurar căzu pe gânduri. Îi venise o idee, o idee căreia ezita să-i dea glas. În sfârşit, se hotărî şi, ridicând capul, cu sprâncenele încruntate:

― Nu-i de presupus, zise el, ca baronul să se fi întors în ţinut, hotărât să se închidă în cetăţuia lui?

― Nu... nu-i de presupus, Nicule.

― Aşa cred şi eu, ce interes ar fi avut să ascundă... să nu lase pe nimeni să pătrundă până la el?...

― Nici unul, răspunse Francisc de Telec.

Şi, totuşi, raţionamentul acesta începea să capete formă în mintea lui. Nu era oare posibil ca personajul acesta a cărui existenţă fusese întotdeauna atât de enigmatică, să fi venit să se refugieze în castel după plecarea sa din Neapole? Acolo, mulţumită superstiţiilor întreţinute cu iscusinţă, nu i-ar fi fost uşor, dacă voia, să trăiască absolut izolat să se apere de orice vizită inoportună, dat fiind că ştia care este starea de spirit a localnicilor?

Totuşi, Francisc consideră nepotrivit să le împărtăşească locuitorilor din Werst o asemenea ipoteză. Ar fi trebuit să le mărturisească fapte care-l priveau mult prea îndeaproape. Dealtfel, n-ar fi convins pe nimeni, lucru de care se convinse numaidecât, atunci când Nicu Deac adăugă:

― Dacă baronul Radu este cel care se află la castel, trebuie să credem că baronul Radu este Necuratul, fiindcă numai Necuratul putea să-mi facă una ca asta! Dornicsă nu se mai întoarcă pe acest teren, Francisc schimbă vorba. Dacă făcu tot posibilul să-l liniştească pe pădurar, în ceea ce priveşte consecinţele încercării sale, îl rugă stăruitor totuşi să nu o repete. Nu era treaba lui, era treaba autorităţilor, iar agenţii de poliţie din Alba Iulia vor şti cum să dezlege misterul castelul din Carpaţi.

Tânărul Francisc îşi luă atunci rămas-bun de la Nicu Deac, urându-i să se vindece cât mai curând, pentru a nu întârzia căsătoria lui cu Mioriţa, la care ţinea morţiş să fie de faţă.

Adâncit în gândurile lui, Francisc se întoarse la han, de unde nu mai ieşi toată ziua.

La şase, Ionas îi aduse cina în sala mare, unde, dovedind o discreţie demnă de toată lauda, nimeni din sat, nici jupanul Colţ nici altcineva, nu veni să-i tulbure singurătatea.

Pe la opt, Roşca îi spuse:

― Ai nevoie de mine, stăpâne?

― Nu.

― Atunci, mă duc să-mi fumez pipa pe terasă.

― Da, Roşca, da.

Pe jumătate culcat pe canapea, Francisc se lăsă din nou purtat de apa timpului în trecutul de neuitat. Se afla la Neapole, la ultima reprezentaţie de la teatrul San-Carlo... Îl revedea pe baronul de Gorj, aşa cum îi apăruse, scoţând capul din lojă, cu privirile aţintite cu ardoare asupra artistei, ca şi cum ar fi vrut să-i topească voinţa... Apoi, se duse cu gândul la scrisoarea semnată de ciudatul personaj care îl acuza pe el, Francisc de Telec, că o omorâse pe Stilla...

Furat de amintiri, Francisc se simţea prins, încetul cu încetul, în mrejele somnului. Dar se afla încă la hotarul dintre vis şi veghe, în starea aceea în care poţi percepe cel mai slab zgomot, când se produse un fenomen, ieşit cu totul din comun.

Pare că o voce, dulce şi unduitoare, se aude în încăperea în care Francisc e singur, cu desăvârşire singur totuşi.

Fără să se întrebe dacă visează sau nu, Francisc înălţă capul şi ascultă.

Da! S-ar zice că o gură s-a apropiat de urechea lui şi buze nevăzute lasă să le scape melodia expresivă a lui Stefano, inspirată de aceste cuvinte:

Nel giardino de mille fiori, Andiamo, mio cuore...

Romanţa aceasta, Francisc a mai auzit-o... Romanţa aceasta, de o inefabilă suavitate, a cântat-o Stilla, în concertul pe care l-a dat la teatrul San-Carlo, înaintea reprezentaţiei de adio...

Ca legănat, fără să mai ştie de el, Francisc se lăsă cotropit de vraja de a o mai asculta odată...

Apoi, cântecul se încheie şi vocea care scădea treptat, se stinse, odată cu vibraţiile moi ale aerului.

Dar Francisc se scutură de toropeală... Se ridică brusc... Îşi ţinu răsuflarea şi încearcă să mai prindă un ecou îndepărtat al vocii, care îi merse drept la inimă...

Totul e tăcere, înăuntru şi afară.

― Vocea ei!... şopteşte. Da!... Era vocea ei... vocea pe care am iubit-o atât!...

Apoi, revenind la realitate:

― Dormeam... şi am visat!





Capitolul XI



A doua zi, tânărul Francisc se trezi din zori, cu mintea încă tulburată de vedeniile nopţii.

Dimineaţa trebuia să plece din satul Werst şi s-o pornească pe drumul spre Cluj. După ce vizitase aşezările industriale Petroşani şi Livezeni, intenţia lui Francisc era să se oprească o zi întreagă la Alba Iulia, înainte de a poposi o vreme în capitala Transilvaniei. De acolo, drumul de fier urma să-l poarte prin provinciile Ungariei centrale, ultimă etapă a călătoriei sale.

Francisc ieşise din han şi, tot plimbându-se pe terasă, cu luneta lui la ochi, cerceta înfiorat, contururile cetăţuii, pe care soarele, la răsărit, o făcea să se profileze destul de limpede pe platoul Orgall.

Iar gândurile i se învârteau în jurul a două întrebări care nu-i dădeau pace. Odată ajuns la Alba Iulia, îşi va ţine făgăduiala făcută celor din Werst? Va anunţa poliţia despre ceea ce se întâmpla în castelul din Carpaţi?

Când se legase să readucă liniştea în sat, o făcuse cu convingerea intimă că acea cetăţuie slujea drept refugiu unei bande de răufăcători sau, cel puţin, unor indivizi suspecţi care, având tot interesul să nu fie dibuiţi, făcuseră tot ceea ce le stătea în puteri să împiedice orice apropiere.

Dar noaptea Francisc chibzuise, întorcând lucrurile şi pe-o parte, şi pe alta. În gândirea lui se produsese o schimbare bruscă şi acum pregeta.

Într-adevăr, în urmă cu cinci ani, ultimul descendent al familiei Gorj, baronul Radu, dispăruse fără urmă şi ce se întâmplase cu el nimeni nu putuse afla vreodată. Desigur, se răspândise zvonul că murise, la ceva vreme după plecarea sa din Neapole. Dar era oare adevărat? Ce dovezi existau în legătură cu moartea sa? Poate că baronul de Gorj trăia şi, dacă trăia, de ce nu s-ar fi întors în castelul strămoşilor săi? De ce Orfanik, singurul apropiat care era cunoscut, nu l-ar fi însoţit; şi de ce n-ar fi acest ciudat fizician autorul şi regizorul fenomenelor care nu încetau să semene spaima în tot ţinutul? Exact la asta se gândea tânărul Francisc.

Trebuie să fiţi de acord, ipoteza părea destul de plauzibilă iar, dacă baronul Radu de Gorj şi Orfanik îşi găsiseră refugiu în cetăţuie, e de la sine înţeles că au vrut să o facă de nepătruns, ca să-şi poată duce întrînsa viaţa singuratică, acesta potrivindu-se obiceiurilor şi caracterului lor.

Ori, dacă aşa stăteau lucrurile, ce atitudine trebuia să adopte tânărul Francisc? Ar fi oportun să se amestece în viaţa baronului de Gorj? Era ceea ce se întreba, cântărind argumentele pro şi contra, când Roşca se apropie de el pe terasă.

Găsi potrivit să-i facă cunoscute gândurile lui, în legătură cu acest subiect.

― Stăpâne, îi răspunse Roşca, se prea poate ca baronul de Gorj să fie acela care se dedă la toate aceste născociri diavoleşti. Ei bine, dacă aşa e, părerea mea e că nu trebuie să ne vârâm nasul unde nu ne fierbe oala. Fricoşii din Werst or vedea ei pe unde scot cămaşa, treaba lor. N-are rost să ne legăm la cap dacă nu ne doare, numai aşa, ca să liniştim satul.

― Fie, dacă mă gândesc bine, cred că ai dreptate, isteţul meu Roşca.

― Şi eu cred la fel, răspunse firesc oşteanul.

― În ceea ce-i priveşte pe jupanul Colţ şi pe ceilalţi, acum ştiu ce să facă pentru a isprăvi cu aşa-zisele duhuri din cetăţuie.

― Într-adevăr, stăpâne, trebuie doar să înştiinţeze poliţia din Alba Iulia.

― Pornim la drum după prânz Roşca, zise Francisc. ― Totul va fi pregătit până atunci.

― Dar înainte de a coborî din nou pe valea Jiului, vom face un ocol spre Pleşa.

― De ce asta, stăpâne?

― Aş dori să văd mai de aproape ciudatul castel din Carpaţi.

― La ce bun?...

― O toană, Roşca, o toană care nu ne va răpi mai mult de o jumătate de zi.

Roşca fu foarte contrariat de această hotărâre, care i se părea cel puţin inutilă. Tot ceea ce-i putea aduce aminte cu prea multă putere de trecut tânărului, ar fi vrut să ţină departe. De data asta fu în zadar: se lovi de hotărârea de neclintit a stăpânului său. Şi asta pentru că Francisc ― ca şi cum s-ar fi aflat sub o influenţă căreia nu i se putea împotrivi ― se simţea atras de cetăţuie. Atracţia aceasta de nestăvilit era, poate, legată, fără să-şi dea seama, de visul în care auzise vocea Stillei, când murmura trista melodie a lui Stefano.

Dar, visase, oare?... Da! Iată ce ajunsese să se întrebe, amintindu-şi că, în aceeaşi sală a hanului, se mai făcuse auzită o voce, după cum fusese asigurat ― vocea pe care, cu atâta nesăbuinţă, o sfidase Nicu Deac, neluându-i în seamă ameninţările. Aşa că, având în vedere starea de spirit în care se afla, nu-i de mirare că plănuise să se îndrepte spre castelul din Carpaţi, să urce până în dreptul vechilor sale ziduri, fără să aibă, dealtfel, de gând să pătrundă dincolo de ele.

E de la sine înţeles că Francisc de Telec era ferm hotărât să nu-şi dezvăluie intenţiile locuitorilor din Werst. Aceştia ar fi fost în stare să i se alăture lui Roşca în încercarea de a-l face să se răzgândească şi să se ţină departe de cetăţuie, aşa că îi recomandase oşteanului lui să-şi ţină gura şi să nu sufle o vorbă despre planurile sale. Văzându-l coborând din sat spre valea Jiului, toată lumea va crede că vrea s-o ia pe drumul spre Alba Iulia. Dar de sus, de pe terasă, observase că un alt drum şerpuia pe la poalele Retezatului, până la trecătoarea Vulcan. Se putea deci urca pe crestele Pleşei fără a mai străbate satul şi, în consecinţă, fără să fie zărit nici de jupanul Colţ, nici de ceilalţi.

Pe la prânz, după ce achită fără să se tocmească nota niţeluş cam umflată pe care i-o prezentă Ionas, însoţind-o cu cel mai fermecător surâs al său, Francisc se pregăti de plecare.

Jupanul Colţ, frumoasa Mioriţa, dascălul Homrod, doctorul Patak, ciobanul Frik şi mulţi alţi locuitori veniră să-şi ia rămas bun. Chiar şi tânărul pădurar se arătase în stare să-şi părăsească odaia şi se vedea cât de colo că nu va întârzia să se pună pe picioare, exinfirmierul atribuindu-şi toate meritele în această privinţă.

―Toate urările mele de bine, Nicule, îi spuse Francisc, atât ţie, cât şi logodnicei tale.

― Le primim cu recunoştinţă, răspunse fata, strălucind de bucurie.

― Drum bun, adăugă pădurarul.

― Da, aşa să fie! răspunse Francisc, al cărui chip se adumbrise.

Atunci, jupanul Colţ îi zise:

―Te rugăm să nu uiţi cumva de ceea ce ai făgăduit să faci pentru noi la Alba Iulia.

― N-am să uit, jupâne Colţ, îl linişti Francisc. Dar, în cazul în care voi întârzia pe drum, ştiţi calea foarte simplă de a vă descotorosi de musafirii nepoftiţi, iar curând castelul nu-i va mai inspira nici o teamă bravei populaţii a Werstului.

― Uşor de spus... şopti dascălul.

― Şi de făcut, i-o întoarse Francisc. În mai puţin de patruzeci şi opt de ore, dacă vreţi, jandarmii le vor veni de hac celor care se ascund în cetăţuie...

― Doar dacă nu cumva n-or fi moroi, după cum se pare, ţinu să remarce ciobanul Frik.

― Chiar şi atunci, răspunse Francisc, ridicând, imperceptibil, din umeri.

― Dacă ne-aţi fi însoţit, pe mine şi Nicu Deac, poate că n-aţi vorbi aşa, îi zise doctorul Patak.

― M-aş mira, doctore, răspunse Francisc, şi chiar de-aş fi fost prins de picioare ca dumneata, într-un chip atât de ciudat, în şanţul cetăţuii...

― De picioare... da, sau, mai degrabă, de cizme. Doar dacă nu crezi că... în starea de spirit... în care mă aflam... am... visat.

― Nu cred nimic, domnule, răspunse Francisc, şi nu voi încerca defel să-ţi explic ceea ce pare inexplicabil. Dar fii sigur că dacă jandarmii vin să cerceteze castelul din Carpaţi, cizmele lor, care sunt obişnuite cu disciplina, nu vor prinde rădăcini, ca ale tale.

După ce spuse toate acestea la adresa doctorului, tânărul primi pentru ultima oară omagiile hangiului, atât de onorat, pentru că onorabilul Francisc de Telec... etc. Salutându-i pe jupanul Colţ, pe Nicu Deac, pe logodnica sa şi pe locuitorii adunaţi acolo, îi făcu semn lui Roşca; după care coborâră amândoi, cu pas voinicesc, pe drumul din trecătoare.

În mai puţin de un ceas, Francisc şi oşteanul lui atinseră malul drept al râului, urcând pe firul apei dea lungul laturii dinspre răsărit a Retezatului.

Roşca se resemnase să nu-i mai facă nici o observaţie stăpânului său, pentru că s-ar fi obosit în zadar. Obişnuit să-i execute milităreşte ordinele, fără să crâcnească, dacă tânărul avea să se avânte în cine ştie ce aventură periculoasă, va şti el cum să-l scape, viu şi nevătămat.

După două ceasuri de mers, Francisc şi Roşca se opriră o clipă, să-şi tragă sufletul. În locul acela, Jiul valah, care devia puţin spre dreapta, se apropia de drum, cotind brusc. De cealaltă parte, pe cocoaşa Pleşei, se rotunjea platoul Orgall, la depărtare de o jumătate de milă, adică de o leghe. Trebuiau, deci, să părăsească Jiul, întrucât Francisc vroia să străbată trecătoarea pentru a merge în direcţia castelului.

Evident, evitând să treacă din nou prin Werst, ocolul acesta dubla distanţa care separa castelul de sat. Cu toate acestea, avea să mai fie până la asfinţit, când Francisc şi Roşca vor ajunge pe înălţimile platoului Orgall. Tânărul va avea deci vreme să cerceteze cetăţuia din exterior. Iar dacă va aştepta să se facă seară ca să coboare din nou pe drumul spre Werst, îi va fi lesne să-l urmeze, având siguranţa că nu-l vede nimeni. Intenţia lui Francisc era să înnopteze la Livezeni, un mic târg situat la confluenţa celor două Jiuri, şi să o pornească în ziua următoare mai departe, spre Alba Iulia.

Se odihniră o jumătate de ceas. Francisc, bântuit de amintiri, foarte frământat, de asemenea, la gândul că baronul de Gorj îşi tăinuia poate existenţa dincolo de zidurile castelului, nu scoase o vorbă...

Şi Roşca avu nevoie de multă stăpânire de sine pentru a nu i-o trânti de la obraz:

― E pierdere de vreme să mergem mai departe, stăpâne!... Să-i întoarcem spatele afurisitei ăsteia de cetăţui şi s-o luăm din loc!

Începură, amândoi, să urmeze talvegul văii. Trebuiră mai întâi să se înfunde într-un hăţiş de copaci care nu era tăiat de nici o potecă. În unele locuri pământul se surpase destul de adânc, deoarece, când vremea e ploioasă, Jiul uneori se revarsă, iar preaplinul se avântă în puhoaie vijelioase pe aceste terenuri pe care le transformă apoi în mlaştini. Fapt care le îngreuna mersul şi, în consecinţă, îi făcu să întârzie. Le trebui un ceas să iasă din nou pe drumul prin trecătoarea Vulcan, lucru care se întâmplă pe la orele cinci.

Coasta dreaptă a Pleşei nu era acoperită de blana deasă a pădurilor, pe care Nicu Deac nu le putuse străbate decât croindu-şi calea cu securea; dar avură de înfruntat dificultăţi de alt soi. Era grohotişul morenelor, prin care nu te puteai strecura decât cu multă precauţie, erau denivelări bruşte, falii adânci, blocuri învălmăşite şi înălţându-se, ca îngrămădirile de gheţuri, în fosta albie a unui gheţar într-o regiune alpină, era tot talmeş-balmeşul unui morman de bolovani uriaşi, pe care avalanşele îi făcuseră să se prăbuşească de pe piscuri, era în sfârşit, un adevărat haos, în toată grozăvia lui.

Urcarea talazului în asemenea condiţii mai ceru încă un ceas bun de eforturi epuizante. Se părea, întradevăr, că acea cetăţuie se putea apăra chiar şi numai prin sălbăticia locurilor din vecinătatea sa. Şi poate că, în sinea lui, Roşca nădăjduia că vor întâlni piedici de netrecut, dar n-a fost să fie aşa.

Dincolo de zona blocurilor de piatră şi a gropilor, creasta din faţă a platoului Orgall fu, în cele din urmă, atinsă. Din acel punct, profilul castelului se contura mai limpede în mijlocul pustietăţii mohorâte de care, de atâta amar de vreme, spaima îi ţinuse departe pe locuitorii ţinutului.

Ceea ce trebuie avut în vedere este că Francisc şi Roşca aveau să abordeze cetăţuia prin dreptul curtinei sale laterale, cea orientată spre nord. Dacă Nicu Deac şi doctorul Patak ajunseseră în faţa curtinei de est, asta se întâmplase pentru că, luând-o pe la stânga Pleşei, lăsaseră la dreapta torentul Doinei şi drumul trecătorii. Cele două direcţii formează într-adevăr un unghi foarte deschis, al cărui vârf este donjonul central. Dinspre nord, dealtfel, ar fi fost imposibil să pătrunzi în incintă, deoarece nu numai că acolo nu se aflau nici poternă, nici punte, dar curtina, construită ţinând seama de neregularităţile terenului, se ridica la o înălţime destul de mare. Prea puţin conta, în fond, că pe latura aceea nu puteai pătrunde, de vreme ce tânărului nici prin cap nu-i trecea să intre în castel.

Se făcuse şapte şi jumătate când Francisc de Telec şi Roşca se opriră la marginea platoului Orgall. În faţa lor se înălţa, înecat în beznă, sumbrul colos ale cărui ziduri întunecate se contopeau cu stâncile înnegrite de vreme. La stânga, incinta cotea brusc, în locul în care stătea de strajă bastionul de colţ. Acolo, pe o terasă, deasupra parapetului său crenelat, se chircea fagul ale cărui crengi răsucite stăteau mărturie străşniciei cu care sufla vântoasa dinspre sud-est.

Într-adevăr, ciobanul Frik nu se înşelase. Dacă era să te iei după ea, legenda nu-i mai dădea decât trei ani bătrânei cetăţui a baronului de Gorj.

Francisc contempla în tăcere ansamblul acestor construcţii, dominate de donjonul îndesat din centru. Acolo, fără îndoială, se mai ascundeau sub grămezile nedesluşite săli boltite, vaste şi sonore, lungi coridoare dedalice, mici fortificaţii îngropate în adâncurile pământului. Nici o locuinţă nu s-ar fi potrivit mai bine ultimului descendent al familiei Gorj, pentru a se îngropa într-o uitare căreia nimeni nu-i putea afla taina, decât acest vechi castel feudal. Şi cu cât se gândea mai mult, cu atât mai convins era tânărul că Radu Gorj aşezase între el şi lume meterezele castelului său din Carpaţi.

Nimic, dealtfel, nu trăda prezenţa unor oaspeţi în interiorul donjonului. Nici un fir de fum nu se depăna din hornurile sale, nici un zgomot nu răzbătea de dincolo de ferestrele închise ermetic. Nimic ― nici măcar un strigăt de pasăre ― nu tulbura misterul tenebrosului sălaş.

Vreme de câteva minute, Francisc îmbrăţişă lacom cu privirea incinta, răsunând odinioară de zarva serbărilor şi de zornăitul armelor. Dar nu scotea o vorbă; într-adevăr îi era bântuită mintea de gânduri apăsătoare, într-atât îi era de grea inima zbuciumată de amintiri.

Roşca, vrând să-l lase pe tânăr singur cu el însuşi, avusese grijă să se tragă de-o parte. Nu şi-ar fi îngăduit în ruptul capului să-l întrerupă. Dar când soarele se lăsă încet în spatele Pleşei, iar valea celor două Jiuri începu să se cufunde în întuneric, nu mai şovăi.

― Stăpâne, zise, s-a înserat. Curând se face opt.

Francisc nu păru să-l audă.

― E timpul s-o luăm din loc, nu se lăsă Roşca, dacă vrem să fim la Livezeni, înainte ca hangiii să-şi închidă hanurile.

― Roşca... într-o clipă... da... într-o clipă... sunt al tău, răspunse Francisc.

― Facem un ceas, stăpâne, până ieşim din nou la drumul trecătorii, şi, cum atunci va fi noapte, nu riscăm să fim văzuţi străbătându-l.

― Doar câteva clipe, răspunse Francisc, şi coborâm spre sat.

Tânărul nu se mişcase din locul în care se oprise, odată ajuns pe platoul Orgall.

― Nu uita, stăpâne, urmă Roşca, că noaptea ne va fi greu să trecem printre colţii de stâncă... Cu chiu, cu vai am răzbit ziua... Iartă-mă, dacă stărui...

― Da... să mergem... Roşca... Te urmez...

Se părea că Francisc fusese ţintuit în faţa cetăţuii, poate de una dintre acele tainice presimţiri pe care inima nu se pricepe să le ia în seamă. Să fi fost înlănţuit de pământ, aşa cum spunea că fusese doctorul Patak, în şanţ, la baza curtinei?... Nicidecum! Picioarele-i erau slobode de orice piedică, de orice capcană... Putea să se ducă şi să se întoarcă de-a lungul platoului şi, dacă ar fi vrut, nimic nu l-ar fi putut opri să dea ocol incintei, luând-o pe marginea şanţului. Şi poate că asta şi voia.

Chiar aşa gândi Roşca şi se hotărî să-i spună, pentru ultima oară:

― Vii, stăpâne?

― Da... da... răspunse tânărul. Şi nu se urni.

Deja, platoul Orgall se întunecase. Urcând spre sud, umbra sporită a muntelui acoperea ansamblul construcţiilor, ale căror contururi nu mai închegau decât o siluetă nedesluşită. Curând, nu avea să se mai vadă nimic, dacă nu se ivea vreo licărire la ferestrele înguste ale donjonului.

― Stăpâne... vino odată! repetă Roşca.

Şi Francisc avea, în sfârşit, să-l urmeze când, în dreptul bastionului, pe locul unde creştea legendarul fag, apăru o formă nedesluşită...

Francisc se opri, privind spre forma al cărei contur se îngroşa, treptat.

Era o femeie, cu părul despletit, cu mâinile întinse, înfăşurată într-un lung veşmânt alb.

Dar, straiul acesta nu era oare acela pe care îl purta Stilla, în scena finală din Orlando, în care Francisc de Telec o văzuse pentru cea din urmă oară?

Da! Era Stilla, nemişcată cu braţele desfăcute spre el, cu privirea-i atât de răscolitoare aţintită asupra lui...

― Ea!... Ea!... strigă.

Şi, năpustindu-se, s-ar fi rostogolit până la temeliile zidului, dacă nu l-ar fi oprit Roşca...

Năluca se mistui, dintr-o dată. Abia dacă Stilla se arătase preţ de un minut...

N-are a face! O secundă i-ar fi fost de ajuns lui Francisc să o recunoască, şi cuvintele-i ţâşniră de pe buze:

― Ea... ea... trăieşte!





Capitolul XII



Era cu putinţă? Stilla, pe care Francisc de Telec nu credea s-o mai revadă vreodată, tocmai i se arătase pe ridicătura de pământ a bastionului! Nu fusese victima unei iluzii, Roşca o văzuse şi el!... Era, într-adevăr, marea artistă, în costumul Angelicăi, aşa cum apăruse în faţa publicului, la reprezentaţia sa de adio de la teatrul San-Carlo!

Înspăimântătorul adevăr puse stăpânire pe tânărul Francisc. Aşadar femeia adorată, cea care urma să-i fie soţie, se afla închisă de cinci ani în mijlocul munţilor transilvăneni! Aşadar, cea pe care o văzuse prăbuşindu-se fără suflare pe scenă, supravieţuise! Aşadar, în timp ce fusese transportat, zbătându-se între viaţă şi moarte, la hotel, iar a doua zi, la Campo Santo Nuovo din Neapole, populaţia văzuse doar un sicriu gol!

Toate acestea păreau de necrezut, de neadmis, contrarii bunului simţ. Ţineau de miracol, erau neverosimile, iar Radu ar fi trebuit să şi-o repete întruna, cu încăpăţânare... Da!... Dar, un fapt era în afară de orice îndoială. Stilla fusese răpită de baronul de Gorj, de vreme ce se afla în cetăţuie!... Era în viaţă... de vreme ce tocmai o zărise deasupra zidului!... Certitudinea era absolută.

Tânărul încerca totuşi să-şi pună în ordine gândurile răvăşite, care se concentrau dealtfel întrunul singur: să i-o smulgă lui Radu de Gorj pe Stilla, de cinci ani prizonieră în castelul din Carpaţi!

― Roşca, spuse Francisc cu glas întretăiat, ascultămă... înţelege-mă, mai cu seamă... fiindcă mi se pare că-mi pierd minţile...

― Stăpâne... bunul meu stăpân!

― Cu orice preţ trebuie să ajung la ea... la ea!... Chiar în seara asta!...

― Nu... mâine...

― Astă seară, îţi spun! E acolo... M-a văzut aşa cum am văzut-o şi eu... Mă aşteaptă...

― Ei bine... merg cu tine...

― Nu!... Mă duc singur.

― Singur?...

― Da!

― Dar, cum ai să poţi pătrunde în cetăţuie, dacă Nicu Deac n-a putut?...

― Voi intra, îţi spun eu...

― Poterna este închisă...

― Pentru mine nu va fi... O să caut... o să găsesc o spărtură... voi trece...

― Nu vrei să te însoţesc, stăpâne... nu vrei?

― Nu! Ne vom despărţi, doar dacă ne vom despărţi, îmi vei putea fi de folos?...

― Te voi aştepta deci aici?...

― Nu, Roşca.

― Unde, atunci?...

― La Werst... sau mai degrabă... nu la Werst... răspunse Francisc. E de prisos ca oamenii de acolo să ştie... Coboară în târgul Vulcan şi înnoptează acolo... Dacă nu vin până mâine, pleacă de dimineaţă... adică... nu... mai aşteaptă câteva ceasuri... După care îndreaptă-te spre Alba Iulia... Acolo, dă-i de ştire şefului poliţiei... Povesteşte-i tot... În sfârşit, întoarcete cu nişte agenţi... Dacă trebuie, să ia cu asalt cetăţuia!... Eliberaţi-o! Ah! Dumnezeule mare!... Vie... În mâinile lui Radu de Gorj!...

Şi, în vreme ce tânărul bolborosea, gâfâind, toate aceste fraze, Roşca vedea cum sporeşte surescitarea stăpânului său, manifestându-se prin sentimentele dezordonate ale unui om care nu mai e stăpân pe el însuşi.

― Du-te, Roşca! strigă el pentru ultima oară.

― Asta vă e dorinţa?...

― Asta.

În faţa acestei porunci fără replică, lui Roşca nu-i rămânea decât să se supună. Dealtfel, Francisc se îndepărtase deja, iar întunericul îl şi înghiţise.

Câteva clipe, Roşca rămase locului, fără să se poată hotărî să plece. Se gândi atunci că eforturile lui Francisc se vor dovedi inutile, că nu va reuşi nici măcar să treacă de zid, că va fi silit să se întoarcă la Vulcan... poate mâine... poate în noaptea asta... se vor duce, atunci, împreună la Alba Iulia şi ceea ce nici Francisc, nici pădurarul nu izbutiseră să facă, vor reuşi oamenii autorităţilor... îi vor veni de hac lui Radu de Gorj... i-o vor smulge pe nefericita Stilla... vor scotoci cetăţuia din Carpaţi... nu vor lăsa piatră pe piatră, dacă va fi nevoie... chiar dacă toţi dracii din iad s-ar strânge laolaltă să o apere!

Şi Roşca o porni din nou în jos, pe pantele platoului Orgall, ca să iasă la drumul trecătorii Vulcan.

În vremea asta, mergând pe marginea şanţului, Francisc dăduse deja ocol bastionului de colţ din stânga.

Mii de gânduri îi treceau prin minte. Acum nu mai avea nici o îndoială în ceea ce priveşte prezenţa baronului de Gorj la castel, de vreme ce Stilla era sechestrată acolo... Doar el putea fi autorul... Stilla trăia! Dar cum să facă să ajungă la ea?... Cum să facă să o scoată din castel?... Habar n-avea, dar trebuia s-o facă... şi, cu orice preţ, o va face... Obstacolele pe care Nicu Deac nu izbutise să le învingă, le va învinge el... Nu curiozitatea era aceea care îl mâna în mijlocul ruinelor, ci pasiunea, dragostea pentru femeia pe care o regăsea în viaţă. Da! În viaţă!... După ce o crezuse moartă, i-o va smulge lui Radu de Gorj.

De fapt, Francisc ajunsese la concluzia că nu va putea pătrunde decât prin curtina de sud, unde se afla portiţa secretă la care ducea puntea. Aşa că, dându-şi seama că nu avea rost să încerce să escaladeze zidurile înalte, după ce coti pe lângă bastion, continuă să înainteze pe creasta platoului Orgall.

Ziua, n-ar fi fost greu. În toiul nopţii ― luna nu răsărise încă; o noapte îngroşată de negurile care se strâng între munţi ― era mai mult decât primejdioasă. Pericolului de a călca în gol, pericolului de a te prăvăli în şanţ, i se adăuga acela de a te izbi de stânci şi de a provoca prăbuşirea lor.

Francisc înainta mereu totuşi, urmând cât putea de aproape şerpuirile şanţului, pipăind cu mâna şi piciorul, pentru a fi sigur că nu se îndepărtează. Împins de o putere supraomenească, se simţea, în afară de asta, călăuzit de un instinct extraordinar care nu-l putea înşela.

Dincolo de bastion se desfăşura curtina dinspre sud, la care puteai ajunge folosind puntea, când aceasta nu era ridicată şi lipită de poternă. După ce treceai de bastion, obstacolele păreau să se înmulţească. Prins între stâncile uriaşe ce acopereau platoul, nu mai putu să se ţină după linia unduitoare a şanţului şi trebui să se îndepărteze de el. Închipuiţivă pe cineva încercând să se orienteze în mijlocul unei întinderi de felul celei de lângă Carnac, dar unde dolmenii şi menhirii ar fi aşezaţi la întâmplare. Şi nici un reper, nici o licărire în noaptea neagră ca smoala, care acoperea până şi vârful donjonului central.

Francisc înainta totuşi, când căţărându-se pe o piatră enormă, care-i bloca trecerea, când târându-se printre stânci, cu mâinile sfâşiate de scaieţi şi mărăcini, cu creştetul atins de perechi de hultani care se îndepărtau numaidecât, scoţând înfiorătorul lor ţipăt strident.

Ah! De ce nu bătea clopotul vechii capele, aşa cum bătuse pentru Nicu Deac şi pentru doctor? De ce deasupra crenelurilor donjonului nu se aprindea acea lumină intensă, care-i învăluise pe aceştia? Ar fi mers spre sunetul acela, ar fi mers spre lumina aceea, ca marinarul spre şuierul unui sirene de alarmă, sau spre strălucirea unui far! Nu!... Doar bezna adâncă ara cea care nu-l lăsa să vadă la mai mult de câţiva paşi.

Aşa trecu o oră. După declivitatea solului, spre stânga, din ce în ce mai pronunţată, îşi dădu seama că se rătăcise. Coborâse dincolo de poternă? Sau poate trecuse de punte? Se opri, lovind, înciudat, cu piciorul în pământ, frângându-şi mâinile. Încotro să se îndrepte? Ce furie îl cuprinse, la gândul că va fi silit să aştepte zorile!... Dar atunci va fi văzut de cei din cetăţuie... nu va putea să-i ia prin surprindere... Radu de Gorj se va pune în gardă...

Era noapte, era chiar noaptea în care trebuia să pătrundă în incintă, iar Francisc nu reuşea să se orienteze, învăluit în întuneric. Scoase un strigăt... un strigăt de disperare.

― Stilla... strigă el, Stilla mea!...

Era de crezut că prizoniera l-ar fi putut auzi, i-ar fi putut răspunde?... Şi totuşi, de douăzeci de ori la rând strigă numele pe care ecourile Pleşei i-l trimiseră îndărăt. Dintr-o dată, ochii îi fură străfulgeraţi. O licărire zgâria întunericul, o licărire destul de vie, a cărei sursă se afla, probabil, la o oarecare înălţime.

― Acolo e cetăţuia... acolo! îşi spuse.

Şi, într-adevăr, după poziţia sa, licărirea putea veni doar din donjonul central.

Dată fiind starea sa de surescitare, Francisc nu ezită să creadă că Stilla era aceea care-i trimitea acest semnal. Nu putea fi nici o urmă de îndoială, îl recunoscuse în momentul în care el însuşi o zărise pe terasa bastionului. Iar acum îi venea în ajutor, indicându-i calea pe care trebuia s-o urmeze ca să ajungă la poternă...

Francisc se îndreptă spre acea luminiţă, din ce în ce mai puternică, pe măsură ce se apropia de ea. Cum o luase prea la stânga, pe podişul Orgall, se văzu obligat să urce din nou vreo douăzeci de paşi la dreapta şi, după ce bâjbâi puţin, ajunse iar pe malul şanţului. Lumina strălucea în faţa lui, iar înălţimea la care se vedea dovedea că venea, într-adevăr, de la una dintre ferestrele donjonului.

Francisc urma, aşadar, să înfrunte ultimele obstacole ― de netrecut, poate! Şi chiar aşa era, întrucât poterna era închisă, iar puntea ridicată; trebuia să se lase să alunece până la baza curtinei... Dar pe urmă, cum se va descurca cu un zid ridicat la cincizeci de picioare deasupra lui?...

Francisc înainta spre locul de care era proptită puntea, atunci când poterna era deschisă... Puntea era lăsată. Fără să mai stea pe gânduri, Francisc trecu puntea care se clătina sub paşii lui şi împinse uşor uşiţa secretă...

Uşiţa se dădu în lături. Francisc se năpusti sub bolta întunecată. Dar de-abia intră, că puntea se ridică, blocând cu un pocnet sec poterna...

Francisc de Telec era de-acum prizonier în castelul din Carpaţi.





Capitolul XIII



Locuitorii ţinutului transilvan şi călătorii care urcă sau coboară trecătoarea Vulcan, cunosc doar aspectul exterior al castelului din Carpaţi. De la distanţa respectuoasă la care teama îi ţinea pe cei mai viteji locuitori din satul Werst şi din împrejurimi, înfăţişa privirilor doar mormanul uriaş de pietre al unei cetăţi în ruină.

Dar în interiorul incintei, cetăţuia era oare atât de şubrezită pe cât erai de înclinat să presupui? Nici vorbă. La adăpostul zidurilor lor trainice, clădirile rămase intacte ale vechii fortăreţe feudale ar fi putut găzdui încă o întreagă garnizoană.

Vaste săli boltite, pivniţe adânci, galerii fără număr, ale căror suprafeţe pietruite nu se mai zăreau de sub iarba înaltă, mici fortificaţii subterane unde lumina intra prin ferestruicile înguste ale curtinei, ca şi donjonul central cu trei etaje, cu odăi care încă mai puteau fi locuite, încununat de o platformă crenelată, se aflau între diversele construcţii ale incintei. Acestea se conturau în nesfârşite culoare întortocheate, urcând până la terasa bastioanelor, coborând în străfundurile infrastructurii, ici şi colo vedeai câteva cisterne în care se strângea apa ploilor şi al căror preaplin se scurgea către torentul Doinei, în sfârşit, lungi tuneluri, neastupate aşa cum se credea, care dădeau în drumul trecătorii Vulcan ― iată cum arăta, în ansamblu, castelul din Carpaţi, al cărui plan geometral oferea un sistem la fel de complicat ca acela al labirinturilor din Porsena, Lemnos, sau Creta.

Aidoma lui Tezeu, cel pornit s-o cucerească pe fiica regelui Minos, tânărul Francisc se simţea însufleţit de un sentiment imperios, irezistibil, care-i poruncea să

se avânte în meandrele fără capăt ale cetăţuii. Avea să dea de firul Ariadnei, care-i slujise de călăuză eroului grec?

Francisc n-avusese decât un singur gând, să pătrundă în incintă, şi reuşise. Poate că ar fi trebuit să se întrebe de ce puntea, ridicată până în noaptea aceea, părea să se fi lăsat anume ca să-l lase să treacă!... Poate că ar fi trebuit să se neliniştească atunci când poterna se închisese brusc în urma lui!... Dar nici că-i păsa. Se afla, în sfârşit, în castelul în care Radu de Gorj o închisese pe Stilla şi şi-ar fi jertfit viaţa ca să ajungă până la ea.

Galeria în care se repezise să intre, largă, înaltă, cu bolta teşită, se afla cufundată în cel mai desăvârşit întuneric, iar pardoseala cu lespezile dislocate nu îngăduia un mers prea sigur.

Francisc se apropie de peretele din stânga şi o luă pe lângă el, sprijinindu-se de un ornament a cărui suprafaţă acoperită cu salpetru i se sfărâma în mână. N-auzea nici un zgomot, în afară de cel al paşilor lui, care răsunau până departe. O adiere călduţă, încărcată de o duhoare de mucegai stătut, de loc închis şi dărăpănat, îl împingea din spate, ca şi cum la celălalt capăt al coridorului s-ar fi aflat o gură de aer.

După ce trecu de un stâlp de piatră care întărea ultimul colţ din stânga, Francisc ajunse la intrarea într-un culoar mai îngust. Atingea plăcile cu care erau placaţi pereţii, doar desfăcându-şi braţele. Înainta astfel, îndoit de spate, pipăind cu piciorul şi cu mâna, căutând să-şi dea seama dacă merge în linie dreaptă.

La cam două sute de paşi de stâlpul din colţ, Francisc simţi că o coteşte la stânga, după care, cincizeci de paşi mai încolo, o apucă în sens opus.

Culoarul ducea, oare, înapoi spre curtina cetăţuii, sau te purta spre baza donjonului?

Francisc încercă să iuţească pasul; dar în fiecare clipă era oprit, fie de o diferenţă bruscă de nivel care îl făcea să se împiedice, fie de un cot brusc, care îi modifica direcţia. Din când în când, dădea peste o deschizătură, găurind peretele, care făcea legătura cu ramificaţiile laterale. Dar totul era întunecat, insondabil, şi în zadar căutat să se orienteze în labirint, săpat parcă de nişte cârtiţe.

Franciscfăcu cale întoarsă de mai multe ori, dându-şi seama că a intrat în nişte fundături. Marea lui teamă era ca nu cumva vreo trapă care nu fusese închisă bine, să-i cedeze sub picior, făcându-l să se prăbuşească într-o capcană pentru nepoftiţi din care, oricât s-ar fi zbătut, n-ar mai fi putut să iasă. Aşa că, atunci când păşea peste o lespede care suna a gol, avea grijă să se prindă de pereţi, dar fără să se oprească, înaintând mereu, cu o ardoare care nu-i lăsa nici măcar răgazul de a chibzui.

Totuşi, întrucât Francisc nu avusese până acum nici de urcat, nici de coborât, se menţinea încă la nivelul curţilor interioare, amenajate între diversele corpuri de clădire din incintă şi exista posibilitatea ca galeria să ajungă în donjonul central, chiar lângă scară.

Negreşit, trebuia să existe o cale de acces mai directă între poternă şi clădirile cetăţuii. Cu siguranţă că aşa era, iar pe vremea când familia de Gorj locuia acolo, nu erai nevoit să străbaţi aceste coridoare interminabile. O a doua uşă, faţă-n faţă cu intrarea secretă, opusă primei galerii, se deschidea în locul destinat manevrelor militare, în mijlocul căruia se înălţa donjonul, dar acum era blocată şi Francisc nu reuşise să o găsească.

Trecuse o oră de când se învârtea la întâmplare, după cum îl duceau ocolurile, ciulind urechile, pândind încordat dacă nu se aude vreun zgomot îndepărtat, fără să îndrăznească să strige numele Stillei, pe care ecoul l-ar fi putut repercuta până la etajele donjonului. Nu se lăsa descurajat şi ar fi mers cât l-ar fi ţinut puterile, atâta vreme cât vreun obstacol de netrecut nu l-ar fi silit să se oprească.

Cu toate acestea, fără să-şi dea seama, Francisc era extenuat. Nu mai pusese nimic în gură de când plecase din Werst. Era mort de foame şi de sete. Mersul nu îi mai era sigur, picioarele începeau să-l lase. În aerul umed şi cald care i se lipea de piele, trecând dincolo de veşminte, gâfâia din greu, iar inima-i bătea nebuneşte, zbătându-i-se în piept.

Trebuie să fi fost aproape nouă când Francisc, întinzând piciorul stâng, nu mai întâlni solul. Se aplecă, iar mâna lui dădu peste o treaptă care ducea în jos, apoi, încă una. Era o scară. Scara se afunda către temeliile castelului; avea oare ieşire?

Francisc nu ezită să coboare, numărând treptele care se înşirau într-o direcţie oblică, în raport cu galeria. Şaptezeci şi şapte de trepte fură coborâte astfel, pentru a ajunge într-un al doilea tunel orizontal, care se pierdea în numeroase şerpuiri întunecate.

Francisc mai merse preţ de o jumătate de ceas şi, frânt de oboseală, tocmai se opri, când un punct luminos apăru la două-trei sute de paşi în faţa lui.

De unde provenea licărirea? Era, pur şi simplu, doar un fenomen natural, sau hidrogenul vreunui foc viu, care s-ar fi aprins la adâncimea aceea? Nu era, mai degrabă, un felinar purtat de una din persoanele care locuiau în cetăţuie?

― Ea să fie?... murmură Francisc.

Făcu legătura cu faptul că mai zărise o lumină, răsărită în calea lui, parcă anume ca să-i indice intrarea în castel, atunci când se rătăcise printre stâncile de pe podişul Orgall. Dacă Stilla fusese aceea care-i luminase una dintre ferestrele donjonului, nu tot ea căuta să-l călăuzească prin meandrele acestor catacombe?

Păstrându-şi cu greu cumpătul, Francisc se aplecă şi privi, fără să facă nici o mişcare.

O lucire, difuză mai degrabă, decât un punct luminos, părea să umple un soi de hipogeu, la capătul culoarului.

Francisc se hotărî să-şi grăbească înaintarea, mergând târâş, fiindcă de-abia se mai ţinea pe picioare şi, după ce trecu printr-o deschizătură îngustă, se prăbuşi pe pragul unei cripte.

Cripta, în bună stare, înaltă cam de douăzeci de picioare, se întindea pe o suprafaţă circulară, cu aproape acelaşi diametru. Nervurile bolţii susţinute de capitelurile a opt stâlpi masivi, străluceau în jurul unei chei pandantiv în centrul căreia era montat un glob de sticlă plin de o lumină gălbuie.

În faţa intrării încadrate de două coloane se afla o uşă care era închisă şi ale cărei piroane, cu capetele ruginite, arătau locul unde se aplica armătura exterioară a zăvoarelor.

Francisc îşi adună puterile şi se târî spre această a doua uşă, încercând să o zgâlţâie din ţâţâni. Uşa grea nici nu se clinti.

Cripta era mobilată cu câteva piese şubrezite şi desperecheate; un pat, sau mai degrabă un culcuş mizerabil, improvizat dintr-o inimă de stejar bătrân, peste care fuseseră zvârlite câteva aşternuturi, un scăunel fără spetează cu picioarele strâmbe, o masă fixată de perete cu scoabe. Pe masă se aflau tot soiul de obiecte de gospodărie, o stacană plină cu apă, o farfurie cu o ciozvârtă de vânat rece şi un codru de pâine, semănând cu pesmetul marinăresc, într-un colţ susura un mic bazin alimentat de o şuviţă de apă, al cărui preaplin se vărsa într-un canal de scurgere săpat la baza unuia dintre stâlpi.

Aceste pregătiri nu dovedeau oare că un oaspete era aşteptat în criptă, sau, mai degrabă, era un prizonier în această temniţă? Prizonierul să fi fost chiar el, adus acolo prin vicleşug?

În învolburarea gândurilor sale, aşa ceva nici nu-i trecu prin minte. Sleit de foame, de sete şi de oboseală, devoră alimentele de pe masă, apoi dădu pe gât toată apa din stacană; după aceea se lăsă să cadă de-a curmezişul patului improvizat, în care o odihnă de câteva minute îl putea face să-şi redobândească măcar o picătură de energie.

Dar, când încercă să-şi adune gândurile, avu impresia că se scurg, ca o apă care i s-ar fi prelins printre degete. Trebuia, mai degrabă, să aştepte zorile, ca să-şi reînceapă căutările? Voinţa îi era atât de amorţită, încât nu mai era stăpân pe faptele lui?...

― Nu, îşi spuse, n-am să aştept!... La donjon... trebuie să ajung la donjon chiar în noaptea asta!...

Brusc, lumina artificială revărsată de globul de sticlă încastrat în cheia de boltă se stinse, iar cripta se cufundă într-o beznă de catran.

Francisc vru să se ridice... Nu reuşi, iar mintea îi adormi, sau, mai degrabă, se opri dintr-odată, ca acul unui orologiu căruia i s-a rupt arcul. Fu un somn ciudat, sau, mai degrabă, o toropeală covârşitoare, o anihilare absolută a fiinţei care nu era provocată de o liniştire a spiritului...

Când se trezi, Francisc nu-şi putu da seama cât dormise. Ceasul i se oprise. Dar cripta era din nou scăldată într-o lumină artificială.

Francisc se îndepărtă de pat, şi schiţă câţiva paşi spre prima uşă: aceasta era în continuare deschisă; apoi, în direcţia celei de-a doua uşi: era în continuare închisă.

Vru să chibzuiască şi nu-i era prea lesne. Dacă trupul îşi revenise după eforturile din ajun, îşi simţea acum capul gol şi greu.

― Cât să fi dormit? se întrebă. Să fie noapte, să fie zi?...

În interiorul criptei nu se schimbase nimic, doar că lumina strălucea din nou, farfuria era din nou plină, iar stacana, umplută cu apă limpede.

Intrase cineva în vreme ce Francisc fusese cotropit de acea sfârşeală toropitoare? Se ştia că ajunsese în străfundurile cetăţuii?... Se afla în mâna baronului Radu de Gorj?... Era oare osândit să nu mai poată intra, cu nici un chip, în legătură cu semenii lui?

Nu era de crezut şi, dealtfel, avea să fugă, de vreme ce putea încă să o facă, avea să dea din nou peste galeria care ducea la poternă, va ieşi din castel!...

Să iasă?... Îşi aminti, atunci, că poterna se închisese în urma lui... Ei bine! Va încerca să ajungă la zidul incintei şi, printr-o ambrazură a curtinei, va căuta să se strecoare afară... Cu orice preţ, trebuia ca în mai puţin de un ceas, să se strecoare afară...

Dar Stilla... Va renunţa să răzbată până la ea?... Va pleca fără să o smulgă din mâinile lui Radu de Gorj?...

Nu, şi dacă nu va reuşi să-şi atingă singur scopul, o va face cu ajutorul agenţilor pe care Roşca trebuie să-i fi adus de la Alba Iulia în satul Werst... Vor lua cu asalt vechea incintă, vor scotoci cetăţuia din temelii până-n vârful turnurilor.

Odată hotărârea luată, trebuia, neîntârziat, să o pună în aplicare.

Francisc se ridică, se îndreptă spre galeria pe unde sosise, când un soi de foşnet se auzi în spatele celei de-a doua uşi a criptei.

Era, negreşit, un zgomot de paşi care se apropiau încet-încet. Francisc îşi lipi urechea de canatul uşii şi, ţinându-şi respiraţia, ascultă...

Paşii păreau făcuţi la intervale regulate, ca şi cum cineva ar fi urcat de pe o treaptă pe alta. Desigur că exista o a doua scară, legând cripta de curţile interioare.

Pregătindu-se să facă faţă oricărui eveniment, Francisc îşi trase din teacă cuţitul pe care-l purta la cingătoare, şi-l prinse strâns de plăsele.

Dacă era unul dintre slujitorii baronului de Gorj, se va năpusti, când va intra, asupra lui, îi va lua cheile şi-l va împiedica să-l urmărească; apoi, avântându-se prin noua ieşire, va încerca să ajungă la donjon.

Dacă era însuşi baronul Radu de Gorj şi-l va recunoaşte, cu siguranţă, pe omul pe care îl zărise în momentul în care Stilla se prăbuşea pe scena de la San-Carlo, îl va înjunghia fără nici o remuşcare.

În vremea asta, paşii se opriseră pe palierul din dreptul pragului. Francisc, neclintit, aştepta să se deschidă uşa... Uşa nu se deschise şi o voce de o nesfârşită blândeţe ajunse până la el.

Era vocea Stillei... Da! Dar puţin slăbită, cu toate inflexiunile ei, cu farmecul de nespus, cu modulaţiile mângâietoare, instrument admirabil al miraculoasei arte ce părea să se fi stins, odată cu artista.

Iar Stilla repeta melodia tânguitoare care-i legănase visul, când dormita în sala cea mare a hanului din Werst:

Nel giardino de mille fiori, Andiamo, mio cuore...

Melodia îl pătrundea până-n adâncul sufletului... O absorbea, o sorbea ca pe o licoare divină, în timp ce Stilla părea că-l pofteşte s-o urmeze:

Andiamo, mio cuore... andiamo...

Şi totuşi uşa nu se deschidea, să-l lase să treacă!... Nu putea, aşadar, să ajungă până la Stilla, s-o ia în braţe, s-o scoată din cetăţuie?...

― Stilla... Stilla mea! strigă.

Şi se aruncă asupra uşii, care nu cedă. Deja, vocea părea să se piardă... melodia să se curme... paşii să se îndepărteze.

Îngenuncheat, Francisc se lupta să clintească scândurile uşii, rupându-şi unghiile în ferecături, chemând-o necontenit pe Stilla, a cărei voce aproape nu se mai auzea.

Un gând înspăimântător îi trecu, în clipa aceea, cu iuţeala unui fulger, prin minte.

― Nebună!... răcni. E nebună, de vreme ce nu m-a recunoscut... de vreme ce nu mi-a răspuns!... De cinci ani închisă aici... în puterea acestui om... biata mea Stilla... şi-a pierdut minţile.

Se ridică, atunci, cu privirile rătăcite, dând din mâini, cu capul în flăcări...

― Şi eu... simt că-mi pierd minţile! repeta. Simt că o să ajung nebun... nebun ca ea...

Se învârtea prin criptă, zvâcnind ca o fiară în cuşcă...

― Nu! îşi spuse. Nu! Nu trebuie să-mi pierd capul!... Trebuie să scap din cetăţuie!... Voi scăpa...

Şi se repezi spre prima uşă... Aceasta tocmai se închidea fără zgomot... Ascultând vocea Stillei, nu băgase de seamă... După ce fusese închis în incinta cetăţuii, acum era închis în criptă.





Capitolul XIV



Francisc era sfârşit. Aşa cum, cu strângere de inimă, bănuise, facultatea de a reflecta, înţelegerea lucrurilor, inteligenţa necesară pentru a le deduce consecinţele acestora, îl lăsau, încetul cu încetul. Singurul sentiment care dăinuia în el era amintirea Stillei, urma lăsată în sufletul şi inima lui de melodia pe care ecourile criptei întunecoase nu i-o mai trimiteau înapoi.

Fusese victima unei iluzii? Nu, de o mie de ori, nu! Pe Stilla o auzise adineaori, pe ea o văzuse pe bastionul castelului. Atunci, acelaşi gând, gândul că era lipsită de raţiune, îl săgeta din nou, iar cumplita descoperire îl îndurera atât de adânc, de parcă ar fi pierdut-o a doua oară.

― Nebună! îşi repeta. Da!... Nebună... de vreme ce nu mi-a recunoscut glasul... de vreme ce n-a fost în stare să-mi răspundă... Nebună... Nebună!

Şi era cât se poate de verosimil!

Ah! Dacă ar fi putut s-o smulgă din cetăţuie, s-o ducă la castelul lui de lângă Craiova, să i se dedice în întregime, îngrijirile lui, dragostea lui ar face-o să-şi recapete judecata!

Iată ce îşi spunea Francisc, zguduit de un delir înspăimântător, şi mai multe ceasuri trecură, până să îşi recăpăta stăpânirea de sine.

Încercă atunci să judece la rece, să pună ordine în gândurile lui învârtejite.

―Trebuie să scap de aici... îşi spuse. Dar cum?... De îndată ce uşa se va deschide iar... Sigur!... Îmi aduc de mâncare în timp ce dorm... O să aştept... O să mă prefac că dorm...

Fu străfulgerat de o bănuială: poate îi strecurau în apa din stacană vreo substanţă soporifică... Dacă se cufundase într-un somn adânc, dacă nu mai ştiuse de el cine ştie câtă vreme, lucrul acesta se întâmplase doar pentru că băuse din apa aceea... Ei bine, n-o să mai bea... Nici de alimente n-o să se mai atingă... Unul dintre cei din cetăţuie nu va întârzia să-şi facă apariţia şi curând... Curând?... Cine să ştie?... Soarele urca, în clipa aceea, la zenit, sau cobora la orizont?... Era zi, era noapte?

Aşa că Francisc încercă să surprindă vreun zgomot de paşi, apropiindu-se de una, sau alta dintre uşi... Totuşi nici un zgomot nu ajungea până la el, aşa că se târa de-a lungul pereţilor, cu capul încins, ochii rătăciţi, urechile vâjâind, respiraţia grea, sub apăsarea unei atmosfere înăbuşitoare, care de-abia se primenea prin dreptul uşilor.

Brusc, în colţul în care se afla unul dintre stâlpii din dreapta, simţi pe buze o adiere mai proaspătă.

Să fi fost, oare, în locul acela, vreo deschizătură prin care pătrundea un pic din aerul de afară?...

Da... exista o ieşire, acoperită de umbra stâlpului, pe care n-aveai cum s-o vezi...

Să se strecoare între cei doi pereţi, să se îndrepte spre o lumină destul de slabă care părea să vină de sus, fu o treabă pe care tânărul Francisc o duse la capăt într-o clipă.

Acolo se rotunjea o curticică, nu mai largă de cincişase paşi, dar ale cărei ziduri se ridicau la peste o sută de picioare. Ai fi zis că e capătul unui puţ, care-i slujea drept curte interioară acestei celule subterane, prin care intra un pic de aer şi de lumină.

Francisc putea să se convingă că mai era încă zi. În dreptul orificiului superior al puţului se desena un fascicol de lumină, oblic faţă de nivelul ghizdului.

Soarele străbătuse cel puţin jumătate din drumul lui de fiecare zi, fiindcă fascicolul luminos începea să se subţieze.

Să fi fost ceasurile cinci ale amiezii. De aici, concluzia că somnul lui Francisc se prelungise cel puţin patruzeci şi opt de ore, şi nu mai putea exista nici o îndoială că fusese provocat de o băutură adormitoare. Ori, cum plecaseră, el şi Roşca, din Werst alaltăieri, pe 11 iunie, însemna că ziua de 13 era pe sfârşite...

Oricât de umed era aerul din curte, Francisc îl trase adânc în piept şi se simţi un pic uşurat. Dar, dacă sperase că o evadare era posibilă prin acel tub lung de piatră, îşi dădu numaidecât seama că se înşelase amarnic. Să încerce să se caţere pe pereţii netezi ca-n palmă era cu neputinţă.

Francisc reveni în interiorul criptei. Pentru că nu putea fugi decât pe una din uşi, vru să-şi dea seama de starea în care acestea se găseau.

Prima uşă, prin care venise, era foarte solidă, foarte groasă şi trebuie să fi fost închisă pe dinafară cu zăvoare prinse în belciuge de fier: ar fi încercat deci de pomană să forţeze canaturile. A doua uşă ― cea în spatele căreia se făcuse auzită vocea Stillei ― părea mai puţin conservată. Scândurile putreziseră pe alocuri... Poate că nu va fi foarte dificil să-şi croiască drum pe acolo.

― Da... pe aici... pe aici! se îndemnă Francisc, regăsindu-şi stăpânirea de sine.

Dar nu era vreme de pierdut, deoarece era de aşteptat ca cineva să intre în criptă, de îndată ce ar fi presupus că se află sub influenţa băuturii soporifice.

Treaba merse mult mai repede decât ar fi putut spera, pentru că lemnul din jurul armăturii metalice, care fixa zăvoarele de cadrul uşii, fusese mâncat de mucegai. Folosindu-se de cuţitul lui, Francisc reuşi să desprindă partea circulară, operând aproape fără zgomot, oprindu-se din când în când şi ciulind urechile să se asigure că de afară nu se aude nimic.

Trei ceasuri mai târziu, zăvoarele nu mai erau o piedică, iar uşa se deschise, gemând din balamale. Atunci, Francisc ieşi în curticică, să respire un pic de aer ceva mai curat.

În clipa aceea, fascicolul luminos nu se mai contura în gura puţului, ceea ce dovedea că soarele se lăsase deja dincolo de Retezat. Curtea era învăluită într-un întuneric adânc. Câteva stele străluceau în ovalul ghizdului, ca privite printr-un telescop cu ţeava lungă. Câţiva norişori se îndepărtau alene purtaţi de acele vânturi nehotărâre a căror forţă slăbeşte atunci când se înnoptează. Anumite nuanţe ale atmosferei indicau de asemenea că luna, rămasă doar la jumătate, trecuse de linia munţilor dinspre răsărit. Să tot fi fost ceasurile nouă seara.

Se întoarse să ciugulească ceva şi să-şi potolească setea cu apa din bazin, după ce o vărsă întâi pe cea din stacană. Apoi, prinzându-şi cuţitul la cingătoare, ieşi, trăgând uşa după el.

Şi poate că acum avea s-o întâlnească pe nefericita Stilla, rătăcind prin galeriile subterane... La gândul acesta, inima-i bătea să-i spargă pieptul.

Nu înaintă mai mult de câţiva paşi şi se împiedică de o treaptă. Aşa cum se aşteptase, din locul acela pornea o scară, ale cărei trepte le numără urcând ― doar şaizeci, faţă de cele şaptezeci şi şapte pe care trebuise să le coboare, ca să ajungă în pragul criptei. Mai lipseau deci cam opt picioare ca să revină la nivelul solului. Dar cum nu-i trecea prin cap vreo idee mai bună, decât s-o ţină drept înainte pe coridorul întunecos, ai cărui pereţi îi atingea uşor cu mâinile întinse, continuă să meargă.

Se scurse o jumătate de oră, fără să fi fost oprit nici de vreo poartă, nici de zăbrele. Totuşi, numeroase coruri îl împiedicară să-şi dea seama de direcţia în care se îndrepta, în raport cu curtina care se afla în faţa podişului Orgall.

După ce făcu un popas de câteva minute, să-şi mai tragă sufletul, porni, din nou, la drum; se părea că galeria e fără sfârşit, când îl opri un obstacol. Era un perete de cărămidă. Pipăind la diverse înălţimi, mâna-i nu întâlni nici cea mai îngustă deschizătură. Nu era nici o ieşire prin locul acela.

Nu-şi putu opri un strigăt. Tot ceea ce sperase se năruia, izbindu-se de acest obstacol. I se muiară genunchii, simţi că nu-l mai ţin picioarele, se prăbuşi de-a lungul peretelui.

Dar, la nivelul solului, dădu peste o crăpătură îngustă, iar cărămizile dezlipite abia se mai ţineau şi se clătinau sub apăsarea degetelor lui.

― Pe aici... Da!... Pe aici!... strigă Francisc.

Şi începu să scoată, una câte una, cărămizile, când auzi un zgomot de partea cealaltă. Se opri. Zgomotul nu încetăşi, în acelaşi timp, prin crăpătură se strecură o rază de lumină. Privi.

Acolo se afla vechea capelă a castelului. În ce stare jalnică de delăsare o aduseseră timpul şi uitarea: o boltă pe jumătate prăbuşită, ale cărei nervuri încă se mai uneau cu stâlpii gheboşi, două sau trei arcade ogivale ameninţate cu ruina, ferestrele dislocate cu cercevele gingaşe aparţinând goticului flamboyant şi, ici-colo, câte o lespede de marmură prăfuită sub care îşi dormea somnul de veci cine ştie ce strămoş al familiei de Gorj; un fragment din partea exterioară a absidei al cărei panou sculptat şi pictat aşezat în spatele altarului era zdrelit în câteva locuri, apoi un rest de acoperiş care fusese cruţat de rafalele de vânt ocrotind absida şi, în sfârşit, cocoţat deasupra portalului, clătinându-se, turnul clopotniţei, din înaltul căreia spânzura, până la pământ, o funie: funia acelui clopot ale cărui dangăte se făceau, uneori, auzite, spre cumplita groază a locuitorilor Werstului care întârziaseră pe drumul din defileu.

În capela pustie de atâta amar de vreme şi expusă intemperiile climatului din Carpaţi tocmai pătrunsese cineva, ţinând un felinar a cărui lumină îi bătea drept în faţă.

Francisc îl recunoscu de îndată.

Era Orfanik, acel personaj excentric, care reprezenta în exclusivitate anturajul baronului în timpul şederii acestuia în marile oraşe ale Italiei, acel personaj original pe care-l vedeai umblând brambura pe străzi, gesticulând şi vorbind singur, acel savant neînţeles, acel inventator mereu în căutarea cine ştie cărei himere care, negreşit, îşi punea născocirile în slujba lui Radu de Gorj!

Dacă Francisc mai păstrase până atunci unele rezerve în ceea ce priveşte prezenţa baronului în castelul din Carpaţi, chiar şi după apariţia Stillei, rezervele se prefăcură în certitudini, de vreme ce îl avea acum pe Orfanik sub ochii lui.

Ce avea de gând să facă, ce punea la cale în capela în ruină, la ceasul acesta înaintat din noapte?

Francisc încerca să-şi dea seama şi iată ceea ce văzuse destul de desluşit.

Orfanik, îndoit din spate, ridicase mai mulţi cilindri de fier, de care lega un fir desfăşurându-se de pe o bobină aşezată într-un ungher al capelei. Şi era atât de absorbit de munca lui, încât nici măcar nu l-ar fi zărit pe tânăr, chiar dacă acesta s-ar fi apropiat de el.

Ah! De ce crăpătura pe care începuse să o lărgească nu era îndeajuns de mare să-i îngăduie să treacă dincolo! Ar fi intrat în capelă, s-ar fi năpustit asupra lui Orfanik, l-ar fi obligat să-l ducă în donjon!...

Totuşi, poate că era fericit că nu putea să o facă, pentru că, în cazul în care ar fi dat greş, baronul de Gorj l-ar fi făcut să plătească cu viaţa secretele pe care de-abia le descoperise!

La câteva minute după venirea lui Orfanik, în capelă îşi făcu intrarea încă un bărbat.

Era baronul Radu de Gorj.

Înfăţişarea lui, de neuitat, era aceeaşi. Nu părea să fi îmbătrânit deloc, cu faţa pală şi alungită pe care felinarul o lumina de jos în sus, cu părul lung şi cărunt dat pe spate, cu ochii aruncând flăcări din adâncul orbitelor negre!

Radu de Gorj se apropie să verifice lucrarea de care se ocupa Orfanik.

Şi iată vorbele schimbate cu glas tăios de cei doi.





Capitolul XV



― Ai făcut legătura cu capela, Orfanik?

― Tocmai am terminat.

― Totul e pregătit în cazematele bastionului?

― Totul.

― Bastionul şi capela sunt de-acum legate direct cu donjonul?

― Sunt.

― Şi, după ce aparatul va degaja curentul, vom avea vreme să fugim?

― Vom avea.

― Ai controlat dacă tunelul care dă în defileul Vulcan e liber?

― Este.

Se lăsară atunci câteva clipe de tăcere, iar Orfanik, apucând din nou felinarul, lumină adâncurile capelei.

― Ah, vechea mea cetăţuie, strigă baronul, o să plătească scump cei care vor pătrunde aici!

Şi Radu de Gorj rosti cuvintele acestea, pe un ton care îl făcu pe tânărul Francisc să se înfioare.

― Ai auzit ce se spunea la Werst? îl întrebă pe Orfanik.

― Acum cincizeci de minute, firul mi-a transmis ce se vorbea la hanul Regele Matei.

― Vor ataca la noapte?

― Nu, abia în zori.

― De când s-a întors Roşca ăsta la Werst?

― De două ore, cu agenţii de poliţie pe care i-a adus de la Alba Iulia.

― Ei bine! De vreme ce castelul nu se mai poate apăra, repetă baronul de Gorj, cel puţin îi va strivi sub dărâmături pe Francisc de Telec, ca şi pe toţi cei care-i vor veni în ajutor.

Apoi, după câteva clipe:

― Şi firul, Orfanik? reluă el. Nu trebuie să se poată afla niciodată că făcea legătura între castel şi satul Werst.

― Nu se va afla; îl voi distruge.

După părerea noastră, a sosit vremea să explicăm anumite fenomene produse în cursul acestei povestiri, a căror origine nu va întârzia să fie descoperită.

La vremea aceea ― ţinem în mod deosebit să subliniem că evenimentele evocate s-au desfăşurat într-unul din ultimii ani ai veacului al XIX-lea ― utilizarea electricităţii, considerată, pe drept, „sufletul universului”,fusesedusăpânălaultimele perfecţionări. Ilustrul Edison şi discipolii săi îşi desăvârşiseră opera.

Între alte aparate electrice, telefonul funcţiona atunci cu o precizie atât de miraculoasă, încât sunetele, culese pe plăci, ajungeau liber la ureche, fără sprijinul cornetului acustic. Ceea ce se spunea, ceea ce se cânta, ceea ce se şoptea chiar, se putea auzi, oricât de mare ar fi fost distanţa, iar două persoane, despărţite de mii de leghe, stăteau de vorbă între ele, ca şi cum ar fi fost aşezate una lângă alta.

Deja de ani de zile, Orfanik, umbra baronului Radu de Gorj, era, în ceea ce priveşte aplicarea în practică a electricităţii, un inventator de prim ordin. Dar, după cum se ştie, admirabilele sale descoperiri nu fuseseră primite aşa cum meritau. Lumea savanţilor se încăpăţânase să vadă în el, în locul unui om de geniu în domeniul său, un biet nebun. De aici, ura implacabilă pe care inventatorul, respins şi dezgustat, o nutrea faţă de semenii săi.

În asemenea condiţii, Orfanik, fugărit de sărăcie, îi apăru în cale baronului de Gorj. Baronul îi încuraja cercetările, îşi deschise punga şi în cele din urmă, şi-l apropie, cu condiţia totuşi ca savantul să-i rezerve dreptul asupra invenţiilor sale, iar el să fie singurul beneficiar al lor. Una peste alta, cele două personaje, originale şi maniace fiecare în felul său, erau făcute să se înţeleagă. Aşa că, din clipa în care se întâlniră, nu se mai despărţiră, nici chiar când baronul de Gorj o urmărea pe Stilla prin toate oraşele Italiei.

Dar, în vreme ce melomanul se lăsa îmbătat de cântecul incomparabilei artiste, Orfanik nu avea altă preocupare decât să desăvârşească descoperirile făcute în domeniul electricităţii în ultimii ani, să perfecţioneze aplicaţiile lor practice, prin care să obţină cele mai extraordinare efecte.

După incidentele care puseră capăt carierei dramatice a Stillei, baronul de Gorj dispăru, fără ca nimeni să poată afla ce se întâmplase cu el. Or, părăsind Neapole, se refugiase în castelul din Carpaţi, împreună cu Orfanik, foarte mulţumit să se închidă acolo, alături de el.

Atunci când luase hotărârea să-şi îngroape existenţa între zidurile bătrânei cetăţui, intenţia baronului de Gorj fusese ca nici un locuitor din ţinut să nu bănuiască întoarcerea sa şi deci, nimeni să nu fie ispitit să-l viziteze. E de la sine înţeles că Orfanik şi el deţineau mijlocul de a-şi asigura din belşug cele necesare traiului la castel. Într-adevăr, exista o cale de comunicare secretă cu drumul prin trecătoarea Vulcan, şi astfel un om de încredere, vechi slujitor al baronului, pe care nu-l ştia nimeni, aducea, la date fixe, tot ceea ce i se cerea.

De fapt, ceea ce rămăsese din cetăţuie ― şi, mai cu seamă, donjonul central ― era mai puţin dărăpănat decât se credea şi chiar mai locuibil decât ar fi avut nevoie oaspeţii săi. Aşa că, înzestrat cu toate cele trebuincioase experienţelor sale, Orfanik s-a putut dedica trup şi suflet, folosindu-se de elementele pe care i le puneau la dispoziţie fizica şi chimia, unor lucrări a căror cutezanţă întrecea orice închipuire. Şi, atunci, îi veni ideea să le utilizeze, pentru a îndepărta eventualii intruşi.

Baronul de Gorj îi acceptă propunerea cu entuziasm şi Orfanik instală o aparatură specială, destinată să bage frica în oase, producând fenomene care nu puteau fi atribuite decât unei intervenţii diabolice.

Dar, în primul rând, era necesar ca baronul de Gorj să fie ţinut la curent cu ceea ce se spunea în satul cel mai apropiat. Exista, prin urmare, un mijloc de a auzi ce discută oamenii, fără ca aceştia să bănuiască nimic? Da, dacă se putea stabili o comunicaţie telefonică între castel şi sala mare a hanului Regele Matei unde obişnuiau să se strângă, seară de seară persoanele cu greutate din Werst.

Ceea ce Orfanik şi meşteri, pe cât de dibaci, pe atât de secret, în modul cel mai simplu cu putinţă. Un fir de aramă, în teaca lui izolantă, al cărui capăt pornea de la primul cat al donjonului, fu desfăşurat pe sub apele Doinei, până-n satul Werst. Odată isprăvită treaba asta, Orfanik, dându-se drept călător, veni să-şi petreacă o noapte la Regele Matei pentru a racorda firul la sala cea mare a hanului. Se înţelege că nu-i fu greu să tragă celălalt capăt, cufundat în albia torentului, la înălţimea ferestrei din spate, care nu se deschidea niciodată. După care, camuflând un aparat telefonic în frunzişul bogat, îl legă de fir. Or, aparatul acesta fiind conceput atât pentru a emite, cât şi pentru a recepţiona sunetele, drept urmare, baronul de Gorj putea auzi tot ceea ce se spunea la Regele Matei, şi putea face să se audă acolo tot ce-i trăsnea prin minte.

În primii ani, liniştea cetăţuii nu fu deloc tulburată. Faima rea de care se bucura era de ajuns pentru a-i ţine departe pe locuitorii Werstului. Dealtfel, se ştia că după moartea ultimilor slujitori ai familiei, fusese părăsită. Dar, într-o zi, pe vremea în care începe povestirea noastră, luneta ciobanului Frik îngăduise să se zărească, ieşind pe unul din hornurile donjonului, o şuviţă de fum. Din momentul acela, gura lumii nu se mai opri şi, ce-a urmat, se ştie.

Comunicaţia telefonică îşi dovedi atunci utilitatea, fiindcă baronul de Gorj şi Orfanik se putură informa în legătură cu tot ceea ce se petrecea la Werst. Prin fir aflară despre planul lui Nicu Deac de a se duce la cetăţuie şi tot prin fir un glas ameninţător se făcu auzit pe neaşteptate în sala mare de la han, somându-l să renunţe. Atunci, văzând că în ciuda avertismentului său, tânărul pădurar nu se dă bătut, baronul de Gorj hotărî să-i dea o asemenea lecţie, încât să-i piară pofta să mai calce vreodată pe acolo. În noaptea cu pricina, aparatura lui Orfanik, pregătită să funcţioneze oricând, crea o serie de efecte, menite să semene groaza în zonele din jur: dangătul clopotului din capelă, proiectarea unor flăcări intense care, în amestec cu sare de mare, le confereau tuturor obiectelor un aspect spectral, sirene formidabile din care aerul comprimat ţâşnea cu un vuiet înspăimântător, contururi fotografice ale unor monştri, înfăţişate cu ajutorul unor proiectoare puternice, plăci metalice plasate în iarba şanţului din jurul incintei, legate la baterii al căror curent îl atinsese pe doctor, care purta cizmele lui potcovite, în sfârşit, o descărcare electrică, produsă de bateriile din laborator, care-l dărâmase pe pădurar în clipa în care atinsese ferecătura punţii.

Aşa cum se aşteptase baronul de Gorj, după apariţia acestor fenomene inexplicabile, după încercarea lui Nicu Deac, cu un deznodământ atât de nefericit, groaza ajunse la culme şi, nici pentru bani, nici pentru aur, nimeni nu s-ar mai fi încumetat să se apropie ― nici măcar la două mile ― de castelul din Carpaţi, bântuit negreşit de duhuri de pe altă lume.

Radu de Gorj se putea socoti, aşadar, la adăpost de orice musafir nepoftit, când la Werst descinse Francisc de Telec.

În vreme ce acesta îi iscodea, fie pe Ionas, fie pe jupanul Colţ şi pe ceilalţi, prezenţa sa la han fu imediat semnalată, prin firul din apele Doinei. Ura pe care i-o purta baronul de Gorj tânărului Francisc se reaprinse, odată cu amintirea evenimentelor petrecute la Neapole. Şi nu numai că se afla în sat, la doar câteva mile de cetăţuie, dar iată că, de faţă cu notabilităţile, îşi bătea joc de superstiţiile lor absurde; distrugea reputaţia de cuib al nălucilor castelului din Carpaţi şi promitea să prevină autorităţile din Alba Iulia, pentru ca poliţia să vină şi să pună capăt tuturor acestor legende!

Aşa că baronul de Gorj se hotărî să-l atragă pe Francisc de Telec la castel, iar feluritele căi prin care reuşi lucrul acesta vă sunt binecunoscute. Vocea Stillei, transmisă cu ajutorul telefonului, îl făcuse pe tânăr să se abată din drum pentru a se apropia de castel; apariţia cântăreţei pe terasa bastionului îi insuflase dorinţa de neînvins de a pătrunde acolo; o lumină, ivită la una dintre ferestrele donjonului, îl călăuzise spre poternă, care era deschisă pentru a-l lăsa să treacă. În adâncul criptei, luminate electric, în care auzise din nou vocea atât de învăluitoare, între pereţii acelei celule în care alimentele îi erau aduse atunci când era cufundat într-un somn letargic, în închisoarea aceasta îngropată în străfundurile cetăţuii a cărei uşă se trântise în urma lui. Francisc de Telec se afla în puterea baronului de Gorj, iar baronul era convins că de-acolo nu va mai putea ieşi în veci.

Acestea erau rezultatele misterioasei colaborări a baronului Radu de Gorj cu complicele său, Orfanik. Dar, spre marele său necaz, baronul ştia că Roşca, neurmându-şi stăpânul în interiorul castelului, dăduse alarma, anunţând autorităţile din Alba Iulia. În satul Werst sosise o brigadă de agenţi, iar baronul de Gorj se afla în faţa unui duşman mult prea puternic. Într-adevăr, cum puteau, Orfanik şi el, să ţină piept unei trupe atât de numeroase? Metodele folosite împotriva lui Nicu Deac şi a doctorului Patak nu vor fi de nici un folos, din moment ce poliţia nu crede în intervenţii diavoleşti. Aşa că, de comun acord, luaseră hotărârea să facă praf şi pulbere cetăţuia şi nu mai aşteptau decât clipa de a acţiona. Un curent electric fusese pregătit pentru a da foc încărcăturilor de dinamită îngropate sub donjon, bastioane şi vechea capelă, iar aparatul destinat să declanşeze curentul trebuia să le lase baronului de Gorj şi complicelui lui răgazul de a fugi prin tunelul din trecătoarea Vulcan. Apoi, după explozia ale cărei victime urmau să fie tânărul Francisc şi mulţi dintre cei care vor escalada zidul din incinta castelului, aveau să fugă amândoi atât de departe, încât niciodată nu li s-ar mai fi dat de urmă.

Ceea ce tocmai auzise din conversaţia lor îi oferise lui Francisc explicaţia fenomenelor care avuseseră loc. Ştia de-acum că între satul Werst şi castelul din Carpaţi exista o linie telefonică. Aflase şi că bătrâna cetăţuie va fi distrusă în urma unei catastrofe, care trebuia să le fie fatală agenţilor de poliţie şi lui Roşca, şi chiar pe el îl va costa viaţa. Era, în sfârşit, la curent cu faptul că baronul de Gorj şi Orfanik vor avea timp să-şi ia tălpăşiţa, luând-o cu ei pe Stilla, inconştientă...

Ah! De ce nu putea pătrunde în capelă, de ce nu se putea năpusti asupra celor doi? I-ar fi doborât, i-ar fi lovit, i-ar fi împiedicat să mai poată face rău, ar fi oprit înspăimântătoarea distrugere!

Dar ceea ce era imposibil în acel moment, nu va mai fi, poate, după plecarea baronului. Atunci când vor părăsi amândoi capela, Francisc, repezindu-se pe urmele lor, îi va urmări până la donjon, iar acolo, cu ajutorul lui Dumnezeu, va face dreptate.

Baronul şi Orfanik erau deja în partea exterioară a absidei. Francisc nu-i slăbea din ochi. Pe unde aveau să iasă? Pe o uşă care dădea într-una dintre curiile incintei, sau printr-o galerie interioară care trebuia să lege capela de donjon, deoarece părea că toate corpurile de clădire ale cetăţuii comunicau între ele? Nu avea nici o importanţă, atâta vreme cât tânărul nu întâlnea un obstacol de care să nu poată trece.

În clipa aceea, baronul şi Orfanik mai avură un scurt schimb de cuvinte.

― Nu mai avem nimic de făcut aici?

― Nimic.

― Atunci să ne despărţim.

― Doriţi, în continuare, să vă las singur în castel?... ― Da, Orfanik, pleacă numaidecât prin tunelul din trecătoare.

― Dar dumneavoastră?...

― Voi părăsi cetăţuia în ultima clipă.

― Rămâne stabilit să vă aştept la Bistriţa?

― La Bistriţa.

― Rămâneţi aici, baroane, rămâneţi singur, dacă asta vă este vrerea.

― Da... pentru că vreau s-o mai aud... vreau s-o mai ascult încă o dată, în ultima noapte pe care-o mai petrec în castelul din Carpaţi!

Imediat după aceea, părăsiră capela.

Deşi numele Stillei nu fusese rostit, Francisc nu se putea înşela, despre ea vorbise baronul.





Capitolul XVI



Dezastrul era inevitabil. Francisc nu-l putea preveni, decât punându-l pe baron în imposibilitatea de a-şi pune planul în aplicare.

Erau ceasurile unsprezece noaptea. Fără teama că ar putea fi dibuit, Francisc se apucă din nou de treabă. Cărămizile peretelui se desprindeau destul de uşor, totuşi era atât de gros, încât trecu o jumătate de oră până când deschizătura fu îndeajuns de încăpătoare, încât să-i poată îngădui să treacă.

De îndată ce păşi în capela măturată de vânt, se simţi înviorat de aerul proaspăt. Prin spărturile naosului şi golul ferestrelor, cerul lăsa să se vadă norii uşori purtaţi de adierile nopţii. Ici şi colo, se zăreau câteva stele pe care strălucirea lunii, ridicându-se la orizont, le făcea să pălească.

Trebuia să dea de uşa din spate, prin care se făcuseră nevăzuţi cei doi. De aceea, străbătând pieziş naosul, se îndreptă spre partea exterioară a absidei.

În partea aceasta foarte întunecoasă, ferită de razele lunii, piciorul se izbea de rămăşiţele mormintelor şi de fragmentele desprinse din boltă.

În sfârşit, în capăt, după panoul sculptat şi pictat din spatele altarului, în apropierea unui colţ întunecat, simţi o uşă mucegăită cedând sub apăsarea mâinii lui. Uşa dădea într-o galerie care ar fi trebuit să străbată incinta. Pe acolo intraseră în capelă baronul şi Orfanik şi tot pe acolo tocmai ieşiseră.

De îndată ce pătrunse în galerie, se pomeni, din nou, înconjurat de o beznă de nepătruns. După ce coti de mai multe ori, fără să fie nevoit nici să urce, nici să coboare, fu sigur că se menţinuse la nivelul curţilor interioare.

O jumătate de ceas mai târziu, întunericul păru să se subţieze: o geană de lumină se strecura prin câteva deschizături laterale ale galeriei.

Acum, Francisc putea să meargă mai repede şi ajunse într-o cazemată spaţioasă, construită sub terasa bastionului, în dreptul colţului din stânga al curtinei. Cazemata era străpunsă de ferestruici înguste, prin care se revărsa lumina lunii. În faţă era o uşă. Uşa era deschisă.

Primul gând al lui Francisc fu să se ducă la una din ferestre, ca să respire aerul proaspăt al nopţii, măcar preţ de câteva clipe.

Dar, când să se retragă, i se păru că zăreşte douătrei umbre, mişcându-se, la marginea de jos a podişului Orgall, luminat până la pata de întuneric a brădetului.

Francisc îşi încorda privirile. Câţiva oameni se învârteau de colo-colo pe platou, puţin în faţa copacilor: fără îndoială, agenţii din Alba Iulia, aduşi de Roşca. Se hotărâseră deci să intervină noaptea, sperând să-i ia prin surprindere pe oaspeţii castelului, sau aşteptau acolo să se lumineze de ziuă?

Ce efort să-şi oprească strigătul, gata să-i ţâşnească de pe buze, să nu-l cheme pe Roşca; el sigur că l-ar fi auzit şi i-ar fi recunoscut de îndată glasul! Totuşi, strigătul ar fi pătruns până la donjon şi, înainte ca agenţii să fi escaladat zidul incintei, Radu de Gorj ar fi avut timp să-şi pună în funcţiune maşinăria infernală şi să fugă prin tunel.

Francisc reuşi să se stăpânească şi se îndepărtă de ferestruică. Apoi, după ce străbătu cazemata, trecu dincolo de uşă şi continuă să meargă de-a lungul galeriei.

Cinci sute de paşi mai departe, ajunse în pragul unei scări săpate în zidul gros. Se afla, în sfârşit, în interiorul donjonului, înălţat în mijlocul spaţiului pentru manevre militare? Era îndreptăţit să o creadă. Totuşi, nu părea să fie scara principală care ducea către etajele donjonului. Era alcătuită dintr-un şir de trepte circulare, dispuse ca spiralele unui şurub, în interiorul unei cuşti strâmte şi întunecoase.

Francisc urcă fără zgomot, ciulind urechile, dar nu se auzea nici un zgomot şi, după vreo douăzeci de trepte, se opri pe un palier. Acolo se căsca o uşă, dând în terasa care se întindea în jurul primului etaj al donjonului.

Francisc se strecură pe terasă şi, având grijă să se pitească în spatele parapetului, privi în direcţia podişului Orgall.

Maimulţi oameni se zăreau încă la marginea brădetului, şi nimic nu arătă că ar avea de gând să se apropie de cetăţuie.

Hotărât să-l găsească pe baron înainte ca acesta să dispară prin tunelul din trecătoare, dădu ocol etajului şi ajunse din nou în faţa unei uşi, unde spirala scării urca iar. Puse piciorul pe prima treaptă, îşi sprijini mâinile de pereţi şi începu să urce. Mereu, aceeaşi tăcere.

Apartamentul de la primul etaj nu era locuit. Francisc se grăbi să ajungă la palierele etajelor superioare. Când ajunse la al treilea palier, piciorul lui nu mai dădu de trepte. În locul acela, scara se termina, rolul ei fiind să slujească apartamentului celui mai de sus al donjonului, care încununa platforma crenelată unde flutura, odinioară, flamura baronilor de Gorj.

În stânga scării, zidul era străpuns de o uşă, încuiată în clipa aceea. Cheia era în broască. Prin dreptul ei, se strecura un fascicol puternic de lumină. Francisc trase cu urechea şi nu desluşi nici un zgomot în interiorul apartamentului. Lipindu-şi ochiul de gaura cheii, zări doar partea stângă a unei încăperi, aceasta fiind intens luminată, în vreme ce partea dreaptă era cufundată în întuneric. După ce învârti cu băgare de seamă cheia, împinse încet uşa, care se deschise.

O sală spaţioasă ocupa tot acest ultim etaj al donjonului. Pe pereţii ei circulari se sprijinea o boltă cu chesoane, ale cărei nervuri, întâlnindu-se în centru, se îmbinau, într-un stil arhitectonic greoi, într-un pandantiv. Tapiserii grele, vechi tapiserii cu personaje, îmbrăcau pereţii. Câteva mobile din alte vremuri, sipete, blidare, jilţuri, scaune fără spătar o decorau, într-un fel destul de artistic. La ferestre atârnau draperii groase, care nu lăsau să răzbată în afară nici un petic de lumină. Pe podea se întindea un covor de lână, care înăbuşea zgomotul paşilor. Sala era aranjată într-un mod cel puţin bizar şi, intrând, fu izbit, mai cu seamă, de contrastul pe care îl oferea, împărţită fiind între întuneric şi lumină.

La dreapta uşii, capătul se pierdea într-o beznă adâncă. La stânga, dimpotrivă, era o estradă, a cărei suprafaţă era îmbrăcată într-o ţesătură neagră, era scăldată într-o strălucire puternică, provenind de la vreun aparat de proiecţie a razelor, aşezat în faţă, în aşa fel încât să nu poată fi văzut.

La vreo zece picioare de estradă, despărţit de ea printr-un ecran, la înălţimea balustradei, se afla un jilţ străvechi cu spătarul înalt, pe care ecranul îl cufunda într-un soi de penumbră.

Lângă jilţ, pe o măsuţă, acoperită de un covor, o cutie dreptunghiulară, în cutie, cu o lungime de douăsprezece, cincisprezece degete şi o lăţime de cinci, şase, al cărei capac, bătut în nestemate, era ridicat, se găsea un cilindru de metal. Încă de la intrarea sa în sală, Francisc îşi dădu seama că jilţul era ocupat. În el, într-adevăr stătea cineva, neclintit, cu capul răsturnat pe spate, rezemat de spătar, cu pleoapele lăsate, cu braţul întins peste masă, cu palma sprijinită de partea anterioară a cutiei.

Era Radu de Gorj.

Oare pentru a se lăsa în voia somnului voise baronul să-şi petreacă ultima noapte la ultimul etaj al donjonului?

Nici vorbă!... Nu putea fi aşa, după cele spuse lui Orfanik, cuvinte pe care Francisc le auzise cu urechile lui.

Baronul era dealtfel singur şi, conform ordinelor pe care le primise, nu exista nici o îndoială că tovarăşul lui fugise deja prin tunel.

Dar Stilla?... Nu spusese Radu de Gorj că voia s-o audă pentru ultima oară în castelul din Carpaţi, înainte ca acesta să fie distrus de explozie?... Şi de ce s-ar fi întors în încăperea în care ea venea în fiecare seară, să-l farmece cu glasul ei?...

Unde se afla, aşadar, Stilla?... Francisc nici n-o vedea, nici n-o auzea...

La urma urmei, ce importanţă avea, acum când Radu de Gorj era în mâna lui!... Va şti el cum să-l facă să vorbească. Dar, având în vedere starea de surescitare în care se afla, n-avea să se repeadă la cel pe care-l ura cu aceeaşi îndârjire cu care îl ura şi acesta, la cel care i-o răpise pe Stilla... pe Stilla în viaţă şi cu minţile rătăcite... din pricina lui... şi va începe săl lovească?...

Francisc se duse şi se postă în spatele jilţului. Mai avea un pas până să-l înşface pe baronul de Gorj şi, cu ochii injectaţi, cu mintea împăienjenită, ridică mâna.

Brusc, ca din pământ, se ivi Stilla. Francisc lăsă cuţitul să-i cadă pe covor.

Stilla era în picioare, pe estradă, în plină lumină, cu părul despletit, braţele întinse, nespus de frumoasă în costumul alb al Angelicăi din Orlando, aşa cum i se arătase în bastionul cetăţuii. Ochii ei, aţintiţi asupra lui, îl pătrundeau până în adâncul sufletului...

Era imposibil ca Stilla să nu-l vadă, şi totuşi nu făcea nici un gest să-l cheme... nu întredeschidea buzele, să-i vorbească... Vai! Era nebună! Francisc era gata să se năpustească pe estradă, s-o prindă în braţe, să o ia de acolo...

Stilla începu să cânte. Fără să se ridice din jilţ, baronul de Gorj se aplecă spre ea. În culmea extazului, straniul dilettante îi respira vocea ca pe un parfum, i-o sorbea ca pe o licoare divină. Aşa fusese, odinioară, la reprezentaţiile teatrelor din Italia, aşa era şi acum, în sala aceasta, într-o singurătate absolută, în vârful donjonului care domina câmpia transilvană!

Da! Stilla cânta!... Cânta pentru el... doar pentru el!... Era ca o boare ridicându-se de pe buzele ei, care păreau că nu se mişcă... Dar, dacă-şi pierduse minţile, sufletul ei de artistă se păstrase neatins!

Francisc, de asemenea, se lăsă pătruns de vraja vocii pe care n-o mai auzise de cinci ani nesfârşiţi... Se cufundă în contemplarea înfrigurată a femeii pe care nu credea s-o mai vadă vreodată şi care era aici, în viaţă, de parcă prin cine ştie ce miracol ar fi înviat, dinaintea ochilor lui.

Iar cântecul Stillei nu era, între toate, acela menit să facă să vibreze mai intens strunele amintirii în inima lui? Da! Recunoscu finalul tragicei scene din Orlando, finalul în care inima cântăreţei se sfărâmase la ultima frază:

Innamorata, mio cuore tremante Voglio morire...

Francisc urmărea, notă cu notă, fraza inefabilă... Şi îşi spunea că de data asta, nu se va întrerupe, aşa cum se întâmplase la teatrul San-Carlo!... Nu!... Nu se va stinge pe buzele Stillei, aşa cum se stinsese la reprezentaţia de adio...

Francisc nu mai respiră. Toată viaţa lui era legată de cântecul acesta. Doar câteva măsuri şi cântecul se va încheia în toată puritatea sa fără pereche...

Dar iată că vocea începe să se-nmoaie... S-ar fi spus că Stilla şovăie, repetând cuvintele unei dureri sfâşietoare:

Voglio morire...

Se va prăbuşi, oare, pe estradă, aşa cum s-a prăbuşit, odinioară pe scenă?...

Nu se prăbuşeşte, dar cântecul se opreşte la aceeaşi măsură, la aceeaşi notă, ca pe scena de la SanCarlo... Scoate un strigăt... şi este acelaşi strigăt pe care l-a auzit Francisc în seara aceea...

Şi totuşi Stilla e tot acolo, în picioare, nemişcată, cu privirea ei adorată, privire care-l săgetează, cu toată dragostea din suflet...

Francisc se năpusteşte spre ea... Vrea s-o scoată din sală, s-o ducă dincolo de zidurile castelului...

În clipa aceea, dă nas în nas cu baronul, care tocmai se ridicase.

― Francisc de Telec! strigă Radu de Gorj. Francisc de Telec, care a reuşit să scape...

Dar Francisc nu îi răspunde şi, repezindu-se spre estradă:

― Stilla... Stilla mea, repetă el, tu, pe care te regăsesc aici... În viaţă...

― În viaţă... Stilla... în viaţă! strigă baronul de Gorj. Şi exclamaţia aceasta ironică se încheie cu un hohot de râs, din care răzbătu flacăra mâniei.

― În viaţă!... reluă Radu de Gorj. Ei bine! Să încerce atunci Francisc de Telec să mi-o răpească!

Francisc întinse braţul spre Stilla, ai cărei ochi erau aţintiţi cu ardoare asupra lui... În clipa ceea, Radu de Gorj se aplecă, luă cuţitul care-i scăpase din mâna lui Francisc şi-l îndreptă spre Stilla, neclintită... Francisc se aruncă asupra lui, încercând să abată lovitura care o ameninţa pe sărmana nebună... E prea târziu... cuţitul o loveşte în inimă...

Deodată, se aude zgomotul unei oglinzi care se sparge, sfărâmată în mii de cioburi care se împrăştie prin sală, şi, odată cu ele, Stilla dispare.

Francisc rămase fără grai... Nu înţelegea... Oare şia pierdut, şi el, minţile?

Atunci, Radu de Gorj răcneşte:

― Stilla i-a scăpat iar lui Francisc de Telec!... Dar vocea... vocea ei îmi rămâne... Vocea ei este a mea... doar a mea... şi nu va fi, niciodată, a altcuiva!

În clipa în care Francisc e gata să se arunce asupra lui Radu de Gorj, forţele îl părăsesc şi se prăbuşeşte, fără cunoştinţă, lângă estradă.

Radu de Gorj nu se sinchiseşte de el. Înşfacă de pe masă cutia, se năpusteşte afară din sală şi coboară la primul etaj al donjonului; apoi, ieşit pe terasă, îi dă ocol şi ajunge la cealaltă uşă, când se aude un foc de armă.

De pe celălalt mal al şanţului, Roşca trăsese în baron. Baronul nu este lovit, dar glonţul lui Roşca fărâmă cutia pe care o strângea în braţe. Scoate un strigăt înfricoşător.

―Vocea ei... vocea ei!... repetă. Sufletul... sufletul Stillei... zdrobit... zdrobit... zdrobit!...

Cu părul zbârlit, cu mâinile încleştate, începe să alerge pe terasă, strigând într-una:

― Vocea ei... vocea ei!... I-au frânt glasul! Să fie blestemaţi!

După care dispăru în spatele uşii, în clipa în care Roşca şi Nicu Deac încercau să escaladeze zidul incintei, fără să-i mai aştepte pe agenţii de poliţie.

Aproape imediat, o explozie formidabilă făcu să se cutremure întreg masivul Pleşei. Jerbe de flăcări se ridică până la nori şi o avalanşă de bolovani acoperă drumul Vulcanului.

Din bastioane, curtină, donjon, din capela castelului din Carpaţi, rămase doar, pe întinderea podişului Orgall, un morman de ruine fumegânde.





Capitolul XVII



După cum ne aducem bine aminte, potrivit conversaţiei dintre baron şi Orfanik, explozia nu trebuia să distrugă castelul decât după plecarea lui Radu de Gorj. Or, în momentul în care avusese loc, era cu neputinţă ca baronul să fi avut suficient timp să fugă prin tunel, pe drumul trecătorii. Orbit de durere, înnebunit de disperare, inconştient se tot întreba, să fi provocat pe loc catastrofa, fără să-i mai pese că prima victimă avea să fie chiar el? După cuvintele de neînţeles care-i scăpaseră în clipa în care glonţul lui Roşca lovise în plin cutia pe care o ducea, voise să se îngroape sub ruinele cetăţuii?

Oricum, a fost un noroc că agenţii, surprinşi de împuşcătura lui Roşca, se aflau încă la oarecare distanţă atunci când explozia zguduise muntele. Doar câţiva fuseseră atinşi de dărâmăturile căzute la poalele platoului Orgall. Doar Roşca şi pădurarul erau atunci la baza curtinei şi, într-adevăr, a fost o minune că ploaia de pietre nu i-a strivit.

Aşadar, explozia se produsese deja atunci când Roşca, Nicu Deac şi agenţii reuşiră să pătrundă, fără prea mare greutate, în incintă, urcând prin şanţul pe jumătate umplut de năruirea zidurilor.

La cincizeci de paşi dincolo de curtină un corp fu ridicat din mijlocul ruinelor, la baza donjonului.

Era cel al lui Radu de Gorj. Câţiva dintre bătrânii satului ― printre care şi jupanul Colţ ― îl recunoscură dintr-o ochire.

În ceea ce-i priveşte pe Roşca şi pe Nicu Deac, erau însufleţiţi de un singur gând: să-l găsească pe tânărul Francisc. Întrucât nu ieşise la iveală în intervalul de timp stabilit de comun acord cu oşteanul lui, însemna că nu izbutise să iasă din castel.

Dar Roşca nu îndrăznea să spere că scăpase cu viaţă, că nu era una dintre victimele catastrofei; aşa că plângea cu lacrimi fierbinţi, iar Nicu Deac nu ştia cum să-l liniştească.

După o jumătate de ceas de căutări, îl găsiră, totuşi, la primul etaj al donjonului, sub un arc butant al zidului care-l ferise să fie strivit.

― Stăpâne... bietul meu stăpân!

― Sărmanul de el! Acestea fură primele cuvinte pe care le rostiră Roşca şi Nicu Deac, când se aplecaseră asupra lui. Îl credeau mort, dar era numai leşinat.

Francisc deschise ochii; dar privirile lui rătăcite nu păreau să recunoască pe nimeni şi părea că nici nu aude.

Nicu Deac, care-l ridicase în braţe, îi vorbi din nou; nu-i dădu nici un răspuns.

Bolborosi doar ultimele cuvinte ale ariei Stillei:

Innamorata... Voglio morire...

Francisc de Telec nu mai era în toate minţile.





Capitolul XVIII



De vreme ce tânărul Francisc înnebunise, fără îndoială că nimeni, niciodată, n-ar fi avut explicaţia ultimelor evenimente care avuseseră ca scenă castelul din Carpaţi, fără dezvăluirile făcute în următoarele împrejurări.

Vreme de patru zile, Orfanik aşteptă, aşa cum rămăsese stabilit, ca baronul de Gorj să vină să-l întâlnească în târguşorul Bistriţa. Văzând că nu apare, îşi pusese întrebarea dacă nu fusese cumva o victimă a exploziei. Era împins de curiozitate, şi se întorsese să dea târcoale prin preajma cetăţuii.

Rău făcu, fiindcă agenţii de poliţie nu întârziară săl umfle, ajutaţi de indicaţiile lui Roşca, acesta cunoscându-l de multă vreme.

Odată adus în capitala comitatului, în faţa judecătorilor, Orfanik răspunse, fără să crâcnească, întrebărilor care îi fuseră adresate în cursul anchetei ordonate în legătură cu catastrofa.

Vom mărturisi, chiar, că tristul sfârşit al baronului Radu de Gorj nu păru să-l impresioneze prea mult pe savantul egoist şi maniac, care trăia doar pentru invenţiile lui.

Înainte de toate, la întrebările înfrigurate ale lui Roşca, Orfanik afirmă că Stilla murise şi că ― sunt chiar expresiile pe care le folosi ― era îngropată, şi bine îngropată, de cinci ani în cimitirul Campo Santo Nuovo din Neapole. Destăinuirea aceasta nu avea să stârnească mai puţină uimire, decât cele care au urmat.

Într-adevăr, dacă aşa stăteau lucrurile, dacă Stilla murise, cum se face că Francisc a putut să-i audă vocea în sala mare a hanului, ca apoi s-o vadă ivinduse pe terasa bastionului, iar, când se afla în criptă, să fie vrăjit de cântecul ei?... În sfârşit, cum de o regăsise în viaţă, în sala de la ultimul etaj al donjonului?

Iată explicaţia tuturor acestor fenomene, care păreau de neexplicat.

Vă aduceţi aminte de ce cumplită deznădejde a fost cuprins baronul de Gorj, atunci când se răspândise zvonul că Stilla luase hotărârea de a renunţa la cariera artistică, pentru a se căsători cu Francisc de Telec. Urma să fie văduvit de talentul admirabil al artistei, adică de toate bucuriile lui de dilettante.

Orfanik îi propuse atunci să strângă laolaltă, cu ajutorul aparatelor fonografice, bucăţile principale din repertoriul pe care cântăreaţa îşi propunea să le cânte la reprezentaţia de adio. La vremea aceea, aparatele fonografice erau admirabil perfecţionate, iar Orfanik le desăvârşise până într-atât, încât vocea umană nu suferea nici o deformare, nici în ceea ce priveşte farmecul, nici în ceea ce priveşte puritatea sa.

Baronul de Gorj acceptă oferta fizicianului. În loja cu zăbrele fură instalate în ultima lună, succesiv şi în mare taină, fonografe. Astfel, fură înregistrate pe plăcile lor cavatinele, romanţele din opere sau concerte, între altele, melodia lui Stefano şi aria finală din Orlando, întreruptă de moartea Stillei.

Iată de ce venise baronul de Gorj să se închidă în castelul din Carpaţi, unde, în fiecare seară, putea asculta cântecele înregistrate de minunatele aparate. Şi nu numai că o auzea pe Stilla, ca şi cum s-ar fi aflat în loja sa, dar ― ceea ce putea părea de-a dreptul de neînţeles ― o şi avea înaintea ochilor, ca şi cum ar fi fost vie.

Era un simplu artificiu optic.

Nuaţi uitat, probabil, că baronul de Gorj cumpărase un magnific portret al cântăreţei. Portretul o reprezenta în picioare, în costumul alb al Angelicăi, cu părul despletit. Or, cu ajutorul unor oglinzi înclinate potrivit unui anume unghi calculat de Orfanik, atunci când un focar puternic de lumină se reflecta pe portretul ei, Stilla se ivea, la fel de „reală” ca atunci când era plină de viaţă şi în toată splendoarea frumuseţii ei. Graţie acestui aparat, transportat noaptea pe terasa bastionului, o făcuse să apară Radu de Gorj, atunci când voise să-l atragă în mrejele lui pe Francisc de Telec; graţie aceluiaşi aparat o văzuse tânărul pe Stilla în sala de la ultimul etaj al donjonului, în vreme ce fanaticul ei admirator se lăsa fermecat de vocea şi de cântecele ei.

Acestea sunt, foarte pe scurt, informaţiile pe care le dădu Orfanik, într-un mod mai detaliat în cursul interogatoriului. Şi trebuie spus că, plin de o mândrie fără pereche, se declară autorul tuturor acestor invenţii geniale, pe care le dusese până la cel mai înalt grad de perfecţiune.

Totuşi, chiar dacă explică, din punct de vedere fizic, toate aceste fenomene, sau mai degrabă „trucuri”, Orfanik nu putu să-şi explice de ce baronul de Gorj nu avusese răgazul de a fugi, înainte de explozie, prin tunelul trecătorii Vulcan. Dar când află că un glonte sfărâmase obiectul pe care-l ducea în braţe Radu de Gorj, înţelese. Obiectul era aparatul fonografic, cu ultimul cântec al Stillei, cel pe care Radu de Gorj voise să-l asculte încă o dată, în sala de la ultimul etaj al donjonului, înainte de distrugere. Or, zdrobirea aparatului însemna şi zdrobirea vieţii baronului care, înnebunit de disperare, voise să se îngroape sub ruinele cetăţuii.

Baronul Radu de Gorj a fost înmormântat în cimitirul din Werst, cu toate onorurile cuvenite vechii familii, care sfârşea odată cu el. În ceea ce-l priveşte pe tânărul Francisc, Roşca l-a dus la castelul de lângă Craiova, unde şi-a dedicat întreaga viaţă îngrijirii stăpânului lui. Orfanik i-a dăruit cu plăcere înregistrările cu celelalte cântece ale Stillei şi, atunci când Francisc auzea glasul marii artiste, părea ca se deşteaptă dintr-un somn adânc şi îşi recăpăta luciditatea de odinioară, ca şi cum sufletul lui ar fi încercat să retrăiască amintirile unui trecut de neuitat! Câteva luni mai târziu, tânărul Francisc avea să scape din mrejele nebuniei şi, datorită lui, au fost cunoscute amănuntele ultimei nopţi la castelul din Carpaţi.

Să spunem acum că nunta fermecătoarei Mioriţa şi a lui Nicu Deac a avut loc la opt zile după catastrofă. După ce au primit binecuvântarea preotului din satul Vulcan, mirii s-au întors la Werst, unde jupanul Colţ le pregătise cea mai frumoasă odaie din casă.

Totuşi, deşi toate aceste diverse fenomene au primit o explicaţie naturală, nu trebuie să vă închipuiţi că tânăra femeie a încetat să creadă în apariţiile fantastice de la castel. În zadar încearcă Nicu Deac s-o aducă cu picioarele pe pământ ― ca şi Ionas dealtfel, care ţine să-şi întoarcă muşterii la Regele Matei ― Mioriţa nu poate fi scoasă din ale ei, cum nu pot fi convinşi nici jupanul Colţ, nici ciobanul Frik, nici dascălul Homrod şi nici ceilalţi locuitori ai Werst-ului.

Vor trece, de bună seamă, mulţi ani, până când oamenii aceştia de treabă vor renunţa la superstiţiile lor.

Totuşi, doctorul Patak, lăudăros cum îi stă în fire, nu conteneşte să-i repete cui vrea să-l asculte:

― Ei bine! Ce v-am spus eu?... Duhuri în cetăţuie? De parcă există duhuri!

Cu toate acestea, nimeni nu-l ascultă, şi e rugat chiar să tacă atunci când se întrece cu gluma.

Altminteri, dascălul Homrod îşi întemeiază şi acum lecţiile pe studiul legendelor transilvane. Multă vreme de acum încolo, tânăra generaţie din satul Werst va crede că duhurile de pe lumea cealaltă se perindă, necontenit, pe la ruinele castelului din Carpaţi.

Francisc se opri, privind spre forma al cărei contur se îngroşa, treptat. Era o femeie, cu părul despletit, cu mâinile întinse, înfăşurată într-un lung veşmânt alb. Dar straiul acesta nu era oare acela pe care îl purta Stilla, în scena finală din Orlando, în care Francisc de Telec o văzuse pentru cea din urmă oară? Da! Era Stilla, nemişcată cu braţele desfăcute spre el, cu privirea-i atât de răscolitoare aţintită asupra lui...

― Ea!... Ea!... strigă. Şi, năpustindu-se, s-ar fi rostogolit până la temeliile zidului, dacă nu l-ar fi oprit Roşca...

Năluca se mistui, dintr-o dată. Abia dacă Stilla se arătase preţ de un minut... N-are a face! O secundă iar fi fost de ajuns lui Francisc să o recunoască, şi cuvintele-i ţâşniră de pe buze:

― Ea... ea... trăieşte!





{1} Protagonistul dramei pastorale Amintas, de Tasso. (N.tr.)

{2} Clopotniţă construită, de obicei, separat de biserică. (N.tr.)

{3} Denumirea dată mortierelor în Evul Mediu. (N.tr.)

{4} Tun mic cu tragere directă în Evul Mediu. (N.tr.)

{5} Maşină de război cu care se aruncau bolovani asupra cetăţilor în Evul Mediu. (N.tr.)

{6} Tun de asediu în evul mediu. (N.tr.)

{7} Retezatul se înalţă la o altitudine de 2496 de metri, iar Parângul ― la o altitudine de 2519 de metri, deasupra nivelului mării. (N.tr.)

{8} Porţiune din zid cuprinsă între două ziduri ale unei fortificaţii. (N.tr.)

{9} În original Rudolph le Noir. (N.tr.)

{10} În limba română în original. (N.tr.)

{11} În limba română în original. (N.tr.)

{12} În limba română în original. (N.tr.)

{13} În limba română în original. (N.tr.)

{14} În text Rudolph de Görtz. (N.tr.)

{15} Haiducul, în limba maghiară în original. (N.tr.)

{16} În original ― Szamos-Uyvar. (N.tr.)

{17} În limba română în original. (N.tr.)

{18} În limba română în original. (N.tr.)

{19} În limba română în original. (N.tr.)

{20} În limba română în original. (N.tr.) 21 În limba română în original. (N.tr.)

{21} Afluent al lui Hermos, bogat în nisip aurifer; a stat la baza averii lui Cresus, ultimul rege al Lidiei, vestit pentru bogăţia sa; în sens figurat, izvor al bogăţiei. (N.tr.)

{22} În limba română în original. De fapt, un bulibaşă. (N.tr.)

{23} În limba română în original. (N.tr.)

{24} În limba română în original în text (N.tr.)

{25} În limba română în original în text (N.tr.)

{26} În limba română în original în text (N.tr.)

{27} În limba maghiară, pârâiaş. (N.tr.)

{28} În limba română, în original. (N.tr.)

{29} În limba germană, în original. (N.tr.)

{30} În limba română, în original. (N.tr.)

{31} Lăudăroşenii, fanfaronade; de la Rodomont, personaj creat de Ariosto. (N.tr.)

{32} Eroi din romanele scriitorului american Fenimore Cooper (17891851). (N.tr.)

{33} În original Nyad. (N.tr.)

{34} Materiale rezultate în urma sfărâmării rocilor. (N.tr.)

{35} Persoană sau animalul care suferă de nictalopie, tulburare de vedere în urma căreia vede normal doar noaptea, sau la o lumină slabă. (N.tr.)

{36} Jules Verne foloseşte termenul de „transsudation”, „transsudaţie”, trecere a unui lichid prin porii vasului; trecerea plasmei din sânge în ţesutul intestinal, sau într-o cavitate naturală a organismului. (N.tr.)

{37} Monstru fabulos, cu gheare de leu, aripi de vultur şi coadă de şarpe. (N.tr.)

{38} Animal fabulos în mitologie, jumătate cal, jumătate vultur. (N.tr.)

{39} Monstru marin fabulos, în mitologiile scandinave. (N.tr.)

{40} Care produce şi răspândeşte lumina. (N.tr.)

{41} Tetanic, care se referă la tetanie, sindrom manifestat prin contracţia muşchilor şi înţepenirea membrelor, în urma unor boli, sau în stări fizice excepţionale. (N.tr.)

{42} Cea mai de seamă operă lirico-meditativă a lui Victor Hugo, datând din 1856. (N.tr.)

{43} Deschizătură în pereţii unei fortificaţii, făcută pentru a permite utilizarea armelor de foc. (N.tr.) 45 Tun de tip vechi, cu ţeava lungă. (N.tr.)

{44} Cominatoriu, juridic, care conţine ameninţarea cu o sancţiune, care ameninţă cu pedeapsa în caz de contravenire, la o clauză; aici, în sensul larg de „ameninţător”. (N.tr.)

{45} Victor Hugo – „Ce que dit la bouche d’ombre” (Ce spune gura de umbră). Vers din Au bord de l’infini (În pragul infinitului, în „Les Contemplations”). (N.tr.)





