Versuri


Ion Luca Caragiale

Editura Bestseller



Carte electronică publicată cu sprijinul Ministerului Afacerilor Externe – Departamentul Politici pentru Relația cu Românii de Pretutindeni.





Pe oceanul vremii


Rime de lux

Un an, de când cu tine pe-al vremii ocean

Plutind, viața-mi pare un cântec...O ,ce an!

Ce an de fericire! Și noi ce putem oare?

Să-l pironim?! ... În vremurire începute moare,

Și moartea-i ca calăul, de bine ne desparte!

O, timp, Saturn! te-ndură, și ține-ne des parte!

Rentinerește visul, iubirea noastră mare-

Un vas sub cer albastru și pe-o albastră mare!

Atâtea calde inimi ăstan trecu legând,

Că parcă văd pe-același amant reculegând,

Fugind de-a lungul vremii, pribagă, Messalina!

Ce-mi pasă că la urmă mă bagă messa Lina?

Amici! Ș-a voastre bunuri pe veci perdute vi-s,

Când ziceți: “Taci, Chimeră, că nu sper! du-te vis!”





Ploaie de primăvară


I. Pastel optimist

Când plouă lin în primăvară,

Toți zic: „Să dea Domnul să dea!”

Și de te culci pe prispă-afară,

Mai vezi pe cer și câte-o stea...

E cald, și ploaia răcoroasă

Ozon în aerul curat

În urmă-i lasă; drăgăstoasă

Natura-i toată un pupat.

Se pupă corbi, de bucurie

Că au scăpat de iarnă grea,

Se pup' brabeți cu gălăgie,

Și iată și o rândunea...

Și-o barză calcă cu măsură

Cu pasul grav, explorator,

Se plimbă chiar prin bătătură

Cu aerul nepăsător.

Când plouă toate germinează,

Pământul liber de zăpezi,

Spălat de ploi se decorează

Cu mii de mii de muguri verzi.

În țarini grâul încolțește,

În dealuri via o desgrop;

De ploaie tot se-nveselește

Pe orice frunză e un strop.

Și soarele o caldă rază

Trimite pe furiș prin nori;

Iar flori și pasări ca să-l vază

Se-nalță, zboară către zori.



II. Pastel pesimist

Tot plouă! A! ce primăvară!

Cum curge fără să mai stea!

Se-ntinde ceața grea pe-afară

Pe cerul sumbru nici o stea.

E frig... și apa mocirloasă

Infectă aerul curat,

La câmp e baltă mlăștinoasă

Și codrul doarme întristat.

Sunt triști și corbii-n deal la vie,

Cobesc din nou a iarnă grea;

Plouate vrăbii cad o mie,

Nu vezi zburând o rândunea.

O barză, cu pas de măsură,

Sosește ca explorator...

Și plouă... plouă...-n bătătură,

Pustiu... Departe pleacă-n zbor.

Tot plouă, plouă, inundează...

Mai vin și ape din zăpezi,

Umflate apele spumează,

Torente curg din codri verzi.

În țarini grâul putrezește,

Sub piatră-n deal vii se îngrop;

De ploi plugarul sărăcește,

Mălai, făină, nu e strop.

Și soarele o slabă rază

Când o mai pierde printre nori,

O tristă baltă luminează

Fără apus și fără zori.





Sonete





SONET


D-lui Agostino Mazzoli, bariton absolut, cu ocaziunea beneficiului său în opera Ernani

Ești rege, și, pe tronu-ți, în plină strălucire

Apari ca totdeauna, și gat-a ne-ncânta;

Supușii te salută, zicându-ți în unire:

Talentul e coroana ce sta pe fruntea ta!

E sărbătoare astăzi, splendidă sărbătoare.

Mai mult ca totdeauna supușii-ți sunt fideli.

Coroana-ți, astă-seară, e mai strălucitoare.

O! niciodată, rege, nu vei afla rebeli.

Da: regii-și pierd mărirea. În piepturi astăzi bate

Dorința cea sublimă de sacra libertate.

Urăște lumea sceptrul. A fi supus e trist!

Decât să servi un rege, durere nu-i mai mare,

Dar... lumea se supune, c-o nobilă-avântare,

Când sceptrul este arta și regele artist.





SONET


Unui cavaler de industrie

Fals, malonest, venale, hidos ești, cavalere!

Prea bine ți-au zis uniiCoțcar Coțcarovici ;

Figura ta, ce-nspiră dizgust și desplăcere,

Impertinintă, vilă, tot palme parcă cere:

Cum dracul fruntea-n lume cutezi să mai rădici?

Vestitele-ți scandaluri azi nu mai sunt mistere.

De când, ca paraziții, te-ai pripășit p-aici,

Nu vezi, când vrei prin lume și tu ceva să zici,

Cum fug toți d-ale tale cuvinte deletere?

În loc să-ți vezi rușinea, stigmatizat cum ești,

Și, dându-te căinței, să plângi și, de durere,

Să-ți dai în piept cu pumnul, ai cutezat, mizere

P-o pată de nimica, să-njuri pe cei onești...

Fals, malonest, venale, hidos ești, cavalere!





SONET


Contimpuranilor mei

Fără de graiuri gure și ochi făr' de priviri,

Făr' de mișcare forme, și încă, vai! ce este

Mai sec în astă lume și mai nemernic, țeste

Făr' de gândiri și inimi lipsite de simțiri!

Așa ne pomenirăm, dodată, fără veste,

Trecând p-aci, prin jocul capricioasei firi.

Bizar! Ființe fără ființă, trecem peste

Pocitul vis al unei smintite-nchipuiri

În vreme de-njosire, în tină și din tină,

Ne căpătarăm locul l-a soarelui lumină;

Zadarnic ne născurăm și făr' să trebuim!

Păsemne-așa ne scrise pustia de ursită:

Păcum ne fuse vremea meschină ș-umilită,

Meschini și mediocri să fim și să murim!





Șarla și ciobanii


(Poveste)

Acum vro șeapte sau opt ani,

Niște ciobani

Căutau să pripășească

Un dulău, ca să păzească

Pe oi

De lupi. - Vai de noi!

Vor zice-ndată unii liberi-cugetători:

N-are să vie-o vreme

Când oile să n-aibă de lupi a se mai teme?

Zău, după mine, de multe ori

Cugetătorii-liberi sunt

Ființe prea ciudate;

O clipă nu te lasă s-ai parte decuvânt.

Să n-apuci, din păcate,

Să-ncepi cu dânșii vorba, c-apoi să te mai ții

Sute și mii

De cugetări înalte și reflectări profunde

De mult rabd, îns-acuma voiesc a le răspunde

Da, domnii mei,

Cu prea mare dreptate

Aveți cuvinte de pietate

Pentru miei...

Sau oi... dar, docamdată,

Liberi-cugetători,

Ascultați povestea cu ciobanii; ori...

Eu voi tăcea ca să v-ascult.

Nu zău! îmi place foarte mult

S-aud palavre lungi și late,

Și despre-aceasta probe pot da necontestate:

La Cameră sunt nelipsit.

Și, la tot ce s-a vorbit

În Atheneu

Eu

Am fost cel mai fidel dintre auditori.

Fac haz pe oratori...

Dar... să lăsăm acestea,

Și povestea

Începută să urmăm:

Ciobanii noștri, așadară,

Plecară

Dulăul să-și găsească.

Umblară cât umblară

Și detere-n sfârșit

D-o javră jigărită,

De foame leșinată, cu părul năpârlit.

Cum îi văzu,

Potaia-afurisită

Își puse coada-ntre picioare, făcu trei tumbe și-ncepu

Să se tăvălească,

Să se lingușească,

Să chelălăiască,

Ca toți câinii nemțești

Când, leșinați de foame, doresc să-i miluiești.

Li se făcură milă de șarlă: o chemară,

Șarla-i urmă,

Și-astfel cu toți plecară.

O duseră la stână și șarl-aci jură

Pe lege. - Cum se poate?

Dar șarlele n-au lege, ș-arfi de necrezut,

Veți zice; fugi d-acolo! -Știu bine-aceste toate,

Dar iacă s-a putut!

Șarla jură pe lege, onoare, conștiință,

Nu râdeți de,... să fie un câine de credință.





Unui poetastru


— Tânărul X... are darul

D-a scrie-n poezie.

— Dar... carte ceva știe?...

— A-nvățat abecedarul!





Unui amic înecat în datorii


Ești mâncat de cămătari,

Cum e lemnul vechi de cari

Și țara de prinți coțcari!...





Jalba hoților din închisori




Dați-ne drumul din pușcărie,

Dați-ne posturi,

Cu bune rosturi,

Dați-ne voie la tâlhărie,

C-a sta în lanțuri

Când alții danțuri

Trag fără frică sus la putere,

Și când ei fură

Fără măsură,

E anarhie!... însă... tăcere:

Ei au putere!...



Dați-ne drumul, căci, cum se poate

Noi în catene,

Pe când în pene

Dânșii se umflă, și peste gloate

Pun pungășeala

Și târnuiala?...

Noi stăm la umbră pentru nimica

Și... dânșii fură

Fără măsură

Și, ei sunt liberi!... Nu cunosc frica,

Nu e nimica!...



Dați-ne drumul: e nedreptate

În pușcărie

Ca să ne ție

Colegii noștri! Oh! ce păcate!...

A noastră școală

A rămas goală,

Căci toți elevii au chilipire,

Au berechete,

Grase budgete...

Iar noi, acilea în amorțire

Stăm în lihnire!...



Dați-ne drumul! fără zăbavă!

Dați-ne posturi

Cu bune rosturi,

Dați-ne totul: fiți de ispravă!

La tâlhărie

Țara să fie

Pe mâna noastră a tuturor,

Iar nu voi care

Ați făcut stare

S-o smulgeți singuri ca din topor!...

Dați-ne drumul cu mare zor!...





Versuri


Amicului C. D.



Ce-mi spui de poezie, d-acea chimeră tristă,

Când lumea d-astăzi, rece și materialistă,

Își râde de chimere și de puterea lor?

Credințele d-acuma condamnă poezia

Ca rătăcirea, crima, păcatul, erezia

Ce merită să poarte disprețul tuturor.

Ascultă-mă și crede: de vei simți vrodată

Că pieptul tău nutrește scânteia cea sacrată,

Să știi că mizerabil vei trece pe pământ;

În timpurile noastre, decât să cânți, mai bine

De pietre sparge-ți lira ș-apoi sufocă-n tine

Fugoasa-ți inspirare și-al tău nebun avânt.

De-acum, stăi noaptea singur, citește, studiază,

Și de veghiare palid, mereu, mereu veghează,

Plecat pe cărți bătrâne consumă-ți anii toți,

Sacrifică-ți vederea, cătând fără-ncetare

Ca să găsești ideea funestă pentru care

S-alerge-n valuri sute de mii de sacerdoți;

Obiectul ei să fie, desigur, omenirea,

Iar scopul, abrutirea, mizeria, tâmpirea!

— Acolo sacerdoții cu toți vor aținti. —

Ideea ta pământul în lung și-n lat să-ncingă,

Prin vorbă sau prin spadă, cu-ncetul ea s-atingă

Și polul miazănoapte și polul miazăzi.

Sau, nu! Muncește-ți mintea, gândește-te, combină,

Inventă-o monstruoasă, teribilă machină,

Concepere fatală, ce, demn-a se chema

Flagelul omenirei, pornind într-o clipire,

Ca fulgerul, turbată și numai c-o lovire

Armate formidabili să poată sfărâma.

Atunci tiranii lumei, văzând a ta lucrare,

Vor alerga cu toții să-ți dea, prin admirare,

Averi, măriri și nume, s-ajungi nemuritor:

Iar bietele popoare, nenumărabili brute,

Tâmpite d-o nedemnă și lungă servitute,

Te vor mări, fii sigur, ca și tiranii lor.

Adesea mă concentru și cuget cum, odată,

În Grecia, mulțimea, de cântu-ți fărmecată,

Tăcută, strânsă-n juru-ți, Omere, te-asculta

Așa, bătrân rapsode!… Și te numea Poetul,

Căci între toți mortalii tu posedai secretul

Cum se-nstrunează lira, cum trebui a cânta.

Erai bătrân, dar mândru; pe fruntea ta senină

Lucea-n splendoarea toată scânteia cea divină

Ce zeii, spre-a lor fală, voiseră să-ți dea.

Umblai după-ntâmplare, și numai a ta muză

Și cultul ce-ți dau grecii le-aveai drept călăuză:

Orb, tu nu vedeai lumea, dar lumea te vedea.

Rapsode, vino și-astăzi, și, de mai poți, te-nspiră,

Te-ncearcă să mai farmeci mulțimea cu-a ta liră

Și cu scânteia sacră ce-aveai pe fruntea ta

Dac-ai trăi, desigur, ți-ai renega și muza,

Și geniul, și lira, și mută ți-ar fi buza;

Mânia lui Achile mă jur de-ai mai cânta.

Căci de cumva, bătrâne, nevrând să știi de lume,

Cântând, ai vrea și-acuma să sapi frumosu-ți nume

Pe-a timpilor eternă columnă de granit,

Amar ți-ar fi plătită sublima nebunie:

Mulțimea, fără milă, ți-ar zice-n ironie

Și fără să te-asculte: „Sărmanul e smintit!”

Și chiar daca p-alocuri, prin lungă căutare,

S-ar mai găsi ființe ce sacra ta cântare

Ar mai putea-nțelege și-ar mai putea simți,

Invidia nedemnă, barbară și perfidă,

Ori ignoranța crudă, profană și stupidă

— Virtuțile moderne — pe loc te-ar amuți.

Ce-mi spui de poezie, de-acea chimeră tristă,

Când lumea d-astăzi, rece și materialistă,

Își râde de chimere și de puterea lor?

Credințele d-acuma condamnă poezia

Ca rătăcirea, crima, păcatul, erezia

Ce merită să poarte disprețul tutulor.





Mandatul


Acrostih

Mandatul este visul,

Un vis realizat,

Când fără-ntârziere

Îl iei și l-ai scontat.

Atunci de bucurie

Să joci, să cânți te-apuci,

Și ca să fii mai comod,

Te lași numa-n papuci.

Nimica nu te doare,

Și totul meprizezi,

Căci posedezi mandatul

Și mergi ca să-l scontezi.

Da! da! el să trăiască!

Sau daca nu, murim;

Căci fără dânsul oare

Putem noi să trăim?

Amor și fericire

Le ai în buzunar,

Când ți-ai scontat mandatul,

Și nu mai ai habar.

Tutunul abundează,

Țigări de Bektemis –

O! te realizează

Mai iute, dulce vis!

Unică consolare!

O! Preaiubit mandat,

De tine toți slujbașii

Viața ne-am legat!

La minister cu toții,

Mandatul să luăm,

Să ni-l scontăm degrabă,

Și-apoi... să ne-mbătăm!!!





Iarna


Negreșit că, sus în ceruri

Soarele fiind aprins,

Nu se simte frigul, gerul

Care astăzi ne-a cuprins.

Negreșit! Focul din soare

Nu-l plătește Dumnezeu,

Însă noi plătim, sârmanii,

Lemne și cărbuni mereu.

Doamne, de-ai veni-ntr-o noapte

Pe pământul înghețat

Ca să vezi cât e de jalnic

Să tot tremuri nencetat,

Tu, care-ți iubești făptura,

N-ai mai zice un cuvânt

Și-ai opri crivățul aspru

Să mai sufle pe pământ!





Cochetărie


I-am dat drumul de la moarte

Și, mă rog, priviți la el –

Fluture-ușurel la fizic,

La moral mai ușurel!

Stă... Nu pleacă... Cum să plece?

S-a zbătut, e șifonat:

Cum să ias-un june-n lume

Negătit, nepieptănat?

Uite-l cum se dichisește,

Cu ce grije se pudrează,

Fulgii tineri din bărbie,

Fir cu fi cum și-i frizează!

Stă să-și facă toaleta

Coconașu ! –n loc să zboare...

Ce ți-e cu cochetăria

La ființele ușoare!





Epigrame


Unui senator

Cănit? Și crezi că ăsta-i chipul

Să-ntinerești în adevăr?...

Ca Venerii să fii discipul

Mai va ceva pe lângă păr!

Unui clubman

La cărți, c-un as ești asasin,

"Cu spada-n luptă, spadasin;

Dar fără spadă, fără as,

Tu singur spune: ce-ai rămas?

(Moftul Român, 24 Iunie 1901)

Doamna cu evantai

Pe canapeaua elegantă

Se-ntinde doamna nonșalantă

Și c-un papyrus se evantă

De atmosfera ambiantă.

Făt-Frumos cu Moț în Frunte

Zi că-i dragoste, și pace !

Te-a vrăjit ? atât ți-a fost :

Din pocit, frumos îți face,

Și deștept din ăl mai prost.

"Convorbiri critice", 1908, 15 decembrie





Doi academici


Istorică pereche –

Așa prieteni, zic și eu!

Ce legătură veche!

Ureche jură-ntr-un Hăsdeu,

Hăsdeu într-o ureche!





Parol doner


Sfat... Ileana, ce de-o vreme

S-a-nălțat spălătoreasă,

Stă la vorbă cu Dumitru

Ce-a ajuns fecior în casă.

„Mă Dumitre, ian ascultă,

Mă gândesc întotdeauna

Ce-i „parol doner” aceea

Ce și-o spun boierii-ntr-una?”

„De, Ileano, e o vorbă

Nici de bine, nici de hulă,

Cum ar fi la noi, de pildă...

Cum să zic...? Astă căciulă!”





Unei copile


Madrigal

Când erai micuță-n școală,

Mi-era drag să fiu școlar.

Azi, când tobă ești de carte,

Azi m-aș prinde toboșar!





Nea Istrate


— Bună ziua, nea Istrate.

— Se-nvârtește masa, frate.

— Nea Istrate, tu ești surd.

— Am vorbit ieri cu un cârd.

— Nea Istrate, ori ești beat?

— Mi-a răspuns cum l-am chemat.

— Nea Istrate, ce vorbești?

— Cum îi chemi, răspuns primești.





Excelsior


Dedicată ilustrului autor al sublimului hop:

SIC COGITO, Domniei-sale Domnului B. P. HĂSDEU, Prezidentul Consiliului de Administrație al Primei Societăți Spiritiste Române



Precum suav-aromă

a florilor plăpânde

De zefir se ridică,

se-nalță și se-ntinde

Pe ape și câmpii;

Precum raza de soare

prin spațiuri străbate

Și duce-a ei lumină

pe globuri depărtate

L-a sferelor copii,

Astfel acum în ceruri

creștina voastră rugă

A străbătut ca raza

cu-a fulgerului fugă

L-al lumii creator,

Și spiritele bune

l-a lui sfinte picioare

Prea bucuros supus-au

pioasa adorare

De voi făcută-n zori.

Atuncea, stând în tronu-i

puterea cea divină

Căreia și Archangheli

și Serafimi se-nchină,

Noi ruga oferim...

Tăcerea este mare,

sublimă sărbătoare!

Puternicul părinte

va face-ncoronare

Preasfântului Efrim!

Tăcerea Christ o rupe

cu-accentele-i divine;

El binecuvântează

p-Efrim care ne vine

În misii pe pământ,

Și-i zice: «Mergi acuma,

cu sfânta armonie

Ridică și îndreaptă

căzuta Românie

Prin șapcă și cuvânt!»

Sfântul Efrim purcede,

cu șapca de rigoare,

În țara românească

el vine să doboare

Al viciilor zbor.

Iubirea și dreptatea

el vrea să stabilească,

În inima umană,

el vine să-ntărească

Speranța-n viitor!

La București sosește,

Speranță-i iese-n cale,

Strigându-i vesel:“Nihil

sine Hasdeo! Vale!

Iubitule Efrim!

Ce vrei tu? vrei diurnă?

vrei două lefuri bune?

Inspectorate? premii?

și misii? ce vrei? spune!

Ce vrei - îți oferim!”

Efrim, d-emoțiune,

nimic alt nu mai poate

Speranții să răspunză,

decât: “Le vreau pe toate!”

...Pe toate le și are...

Și-așa, trimisul nobil

al lui Christos, Efrim,

S-a rencarnat pe lume.

Toți strigă: “Aferim,

Efrim! și la mai mare!”





Magnum Mophtologicum


Un împărat își puse-n gând

Să facă-o mare carte,

În care vorbele pe rând

Să aibă toate parte.

Voia un falnic monument,

Un magnum oarecare...

Atunci chemă pe un bătrân,

Limbistul cel mai mare —

Un om ce știe pe de rost

Nu numai ce-i pe lume,

Ci câte se petrec și-n cer

Din fir în păr anume —

Și-i zise: “Știu, de istorie

De mult că te-ai lăsat

Și că d-acuma numai limbii

Pe brânci te-ai consacrat...

Fă-mi dar și mie ce te rog,

Te voi plăti cu aur,

Posterității să lăsăm

Un magnum, un tezaur.”

“Prea bucuros, măria-ta,

Primesc ce-ați poruncit,

Și, ca să dau dovezi de limbă,

Mă simt prea fericit.”

Și s-a pornit bătrânu-atunci

La lucru cu ardoare...

Dar, vai! păcat! s-a-nțepenit

Cu limba în a mare.

Oricum, noroc că-i spiritist —

Lucrarea lui înaltă,

Speranță-avem: o va sfârși

Din lumea cealaltă...





Ion Prostul


Era pe vremea când purtau

Cocoanele niște turnuri

Ș-un malacof piramidal

Și alte multe umpluturi...

Ion Ciornei, un țopârlan,

Un românaș de viță veche,

Purtând suman, purtând ițari

Și-o țurcănească pe ureche,

A fost luat la militari...

Da-n loc să dea de greu și el

Ion ajunse vistavoi,

Noroc! la domnul Colonel.

Băiat voinic, făcea de toate:

Era rândaș, spălătoreasă,

Și vizitiu și bucătar,

Și sofragiu și fată-n casă.

Ion putea fi orișice,

Mă rog, și doică-ar fi putut;

Dar moașa casii l-a aflat

Că are laptele bătut.

Așa, Ion cu colonelul

Lucra-ntr-o seară la grăpat.

Când iată doamna înfoiată

Sus în balcon s-a arătat.

Ion numaidecât se-ntoarse

Si se opri pe gânduri dus,

Uitându-se plin de mirare

La malacoful cel de sus.

Don'Colonelul îl întreabă:

– Ce te-ai holbat așa, țigane?

– Mă mir, trăiți, don'Colonel,

Mă mir de ce văz la cocoane;

Cu malacofu-așa umflat

Cum poți s-o pupi? că nu se poate

Nici să te-apropii. - Măi ce prost!

Țigan! când vreau s-o pup, și-l scoate.

– Și-l scoate? a răspuns Ion;

– Așa ți-e vorba?... A-o-leu!

– Așa, trăiți, don' coronel...

Așa... o pup și eu!





Erato, scapă-mă!


Terzine acrobatiste-simboliste

Icoană din ramă,

Când glasu-mi te cheamă,

Tu vino și ia-mă.

Ah! și bine mi-i!

Căci la tine mi-i

Dorul inemii...

Gândurile-o dor

De scumpu-i odor:

Mai las-o! o, dor!

Ca pe calde azimi,

Vino să te razimi,

Mintea luminează-mi.

Dorurilor zi-le:

Sunteți niște-azile

Unor sfinte zile!

Vino, adorato,

Fericirea arat-o...

Scapă-mă, Erato!





Suveran și curtezan


Satiră democratică

Un împărat odinioară -

Și suveranii-s muritori! -

Avea din fire slăbiciunea

Că strănuta prea deseori.

Acest cusur, la urma urmii,

D-ei căuta, nu-i vr-un păcat,

Dar sunt cusururi populare

Ce nu merg la un împărat.

Ce leacuri nu-ntrebuințase!

Ce rugăciuni la Dumnezeu,

Protector tronurilor! - geaba:

Sărmanul strănuta mereu!

Un curtezan intim l-întrebă:

– De ce ești tot posomorât

Și tot mâhnit, mărite doamne?

– Nu știi cât sunt de amărât!

Strănutul meu leac nu găsește,

Vai! mă sfiesc, nu pot să ies,

La Cameră, Senat, paradă:

Se simte că strănut prea des.

Din pricina strănutăturii

Eu sunt un prinț nenorocit!

– De ce, măria-ta? întreabă

Curteanul său cel favorit.

– Cum? nu-nțelegi? - Ba da; dar, Sire

Ori să strănuți, ori ce să faci,

La toți, Măria Ta, ca mire,

La toți miroase-a odagaci!





Cameleon-femeie


Sonet decadent, simbolist-vizual-colorist.

Icoană străvezie, în cadrul sumbru-al vieții,

Cu părul ei sur-galben, cu ochi închis-albaștri,

Sclipi deodată clară, vis roz al tinereții,

Cum în obscure-azururi apar pribegi blonzi aștri.

O văz fugind prin codrul cel verde de jugaștri —

Era Erato albă iluminând poeții. —

De-a ei priviri focoase ar fi roșit sihaștri

Păliți, chlorotici, vineți de greul bătrâneții.

Purta bacanta-mi nuferi, bujori și violete,

Învesmântată magic în daurite plete

Și-n varii polichrome bibiluri și altițe...

Îmi arunca pupila-i divine curcubee;

Dar eu, nebun! zic: „Spectru! Cameleon- femeie!

Fugi! sufletul ți-e negru și mațele pestrițe!”





Moartă!...


Baladă



Danga-langa, sună clopot...

O îngroapă pe-o regină

Dintr-o nobilă tulpină...

Cine vine iute-n tropot?

Danga-langa, sună clopot.

La sicriu el se așază:

“O! mai zi-mi o vorbă numa!

Ah, viața e ca spuma

Ce o clip-abia durează...”

La sicriu el se așază.

Ea...stă, mută, nemișcată...

El... o plânge scrâșnitor...

E pierdut nebunu-amor!

Ochii ei la el nu cată...

Ea stă mută, nemișcată.

În castelul cel cernit,

Plâng și zidurile mute,

Se bocesc pietre tăcute...

E un plânset nesfârșit

În castelul cel cernit.

Picură din ceară picuri...

Plâng și jalnicele torțe,

El e istovit de forțe...

Zile! nopți! timp! ce nimicuri!

Picură din ceară picuri!

“O! te-ndură, Doamne sfinte!...

Poate-n lume să trăiască

Un viermuș clocit în iască.

Și ea nu?... crude părinte!

O! te-ndură, Doamne sfinte!”

Un episcop Psalmodie

Lângă capul junei fete

Adornat în blonde plete...

Ah! ce crudă parodie!

Un episcop Psalmodie...

“Ah! te blestem, provedință!

Doamne! crud îngrozitor!...

Mi-ai răpit al meu amor...

Mi-ai distrus a mea credință:

Ah! te blestem, provedință!

Stinsă-i scumpa ei viață

Și nimic n-o mai învie...

“Unde-i Dumnezeu?... Să vie!

Să-l stupesc eu drept în față:

Stinsă-i scumpa ei viață!”

“Vaiet, bocet... inutile!

Ea e moartă... Lacrimi multe

Moartea nu vrea să le-asculte:

Blestemi în zadar, copile!

Vaiet, bocet... inutile!”

*

Au venit ca s-o ridice...

“Ah! mai stați! e prea degrabă!

Unde-o duceți?” el întreabă.

“Locu-i nu mai e aice:

Au venit ca s-o ridice!”

“S-o ridice?... nu se poate!

(Strigă el, nebun, pierdut)

Sunt aici!... Voi... n-ați știut?

Piară lumea! piară toate! ...

S-o ridice?... nu se poate!

Îmi bat joc de Dumnezeu

Și nu-l las să mi-o răpească!

Dânsa trebui să trăiască!

Să trăiască! da! vreau eu!...

Îmi bat joc de Dumnezeu!”

“E nebun! prelatul zice,

Luând ochii de pe carte;

Dați nebunul într-o parte,

Iar pe ea să mi-o ridice...

E nebun!” prelatul zice;

Și groparii o ridică.

El tot plânge, plânge, plânge.

Buza-și mușcă pân' la sânge,

Un cuvânt făr' să mai zică...

Și... groparii o ridică.

*

Danga-langa, langa-danga!...

...S-a sfârșit! Convoiul pleacă.

O! viață!... lume!... Dacă

Langa-danga, danga-langa...

El își vâră-n pieptu-i spanga!





Criticilor mei


Sonet olimpian simbolist

Indignatio facit...

De critică mi-e scârbă! Cunosc simbolul vorbii.

Posteritatea dreaptă mă judece ș-acuze!

Surâsul să se stingă pe veștedele buze:

N-aud acorduri surzii, nu văd scânteia orbii!

Eu singur....!... ș-apoi chorul întreg de nouă muze!

Cu glasul invidiei să croncănească corbii,

Eu am să strig, felibru trufaș,urbi et orbi

A voastră larmă poate d-abia să mă amuze!

Mă duc în mantia-mi largă înfășurat ca Dante:

Când tactu-l bate-Apollo, maestrul meu divin,

Viața-i sinfonie, amorul - sfânt andante...

Eu cânt! Ce-mi pasă mie! Nu știu de unde vin,

Nici unde merg: traduc doar-un cântec din senin

În rime simboliste și abracadabrante!





Amiaza maura


Simbolistă-orientală

În aer e lene... Amiază de vară.

E pâclă greoaie de plină Sahară.

Ca tigru-ntre două tigrese rivale,

Ce scuipă de turbă și sânge și bale,

Ahmet stă-ntre două geloase neveste:

Fatme - o minune, Biulbiul - o poveste!

Biulbiul este blondă, Fatme este brună;

O patimă oarbă și alta nebună.

Ahmet simte bine că fierbe în ele

O ură cumplită, o ură de-acele

Ce lasă din treacăt în neagra lor cale

Ruine și sânge și moarte și jale.

Sunt două extreme, sunt două-antiteze...

Pornirea vrăjmașe, el vrea s-o calmeze:

“Pe-Allah strălucitul! pe sântul profet!

Pe stele și lună! (răcnește Ahmet

Ș-apucă hangerul) Fatme! un ciubuc!

Mergi!”

“Nu vreau!!”

«Zic: du-te!!»

“Stăpâne... mă duc!”

...Fatme se supune și pleacă fierbând,

Cu zâmbet pe buze, cu blestem în gând…

Fatme e departe... Emirul Ahmet

Cu blonda Biulbiulă vorbește-n secret!

*

În aer e lene... Amiază de vară...

E pâclă greoaie de plină Sahară.

Biulbiul doarme-acuma deplin liniștită.

Fatme se întoarce... Figura-i, pălită

De focul ce-o arde, cu jale zâmbește.

Ahmet ia ciubucul și țintă-o privește.

“... Nebuno - el zice - te-apropie bine:

Cât n-ai fost aicea vorbii tot de tine...”

“Știu... Doarme acuma potrivnica mea:

Stăpâne, vorbește-mi și mie de ea!”

Biulbiul doarme dusă... Emirul Ahmet

Cu bruna Fatmea vorbește-n secret...

Și bruna, la rându-i, de vorbă sătulă,

Adoarme alături cu blonda Biulbiulă.

Emirul de vorbă și dânsu-i sătul –

De-o parte-i Fatmea, de alta-i Biulbiul.

Ca tigru-ntre două tigrese rivale

Ce dorm obosite, zdrobite de șale,

Adoarme-ntre două domoale neveste:

Fatme - o minune, Biulbiul - o poveste…

... Și-n aer e lene... Amiază de vară...

E pâclă greoaie de plină Sahară!





Moartea protestantului


Baladă

Cunigunda e geloasă:

Eginhardt întârziază –

Iată-a dimineței rază...

Ce senină și frumoasă!

Un cal roib în vale paște,

Este calul favorit,

Deșelat și obosit –

Ce idee neagră naște!?

Cunigunda e femeie –

Ah! ce gând îngrozitor!...

Vrun catolic?... Un omor?...

Un duel?... A! ce idee!

Ea scoboară trepte-trepte,

Dusă de-un funebru gând

Și pe Dumnezeu rugând:

„Doamne sfinte! Doamne drepte!”

Din donjon până-n devale

E o cale-atât de lungă!...

Când, sărmana! O s-ajungă

Ținta pasurilor sale?

A sosit acum la poartă:

„Hai! deschide! nu mă ține!”

Poarta scârțâie-n țâțâne –

A ieșit... A! crudă soartă!

Iată calul...Unde-i dânsul? ...

E lungit mai la o parte:

Moartea! moartea îi desparte...

Și, gândind, o umflă plânsul.

„Eginhardt al meu! viteze!

Dacă tu ești mort – vorbește!

Inima mi se topește...

Poate-a ta să mă trădeze?”

Plânge Cunigunda vașnic

Și-l mângâie pe viteaz

Și-l sărută pe obraz,

Când, deodată, strigă strașnic

Eginhardt cel elegant:

„Noch a’ Krieg’l, repetir:

Aber nicht vo Bragadir!

...Luther!!... Ich bin protestant!”





Eros


E primăvară... Sus pe Atlas,

între pământ și luna plină,

Fug nouri străvezii la vale

cernând ușor o bură fină...

Un leopard adult simțește

deodată-n sânu-i o văpaie!

Din creștet până-n vârful coadii,

în creiere și-n măruntaie,

Îl furnică un neastâmpăr

nesuferit și nențeles...

Din nările lui dilatate,

suflări adânci și grele ies;

Din ochii-i injectați de sânge,

îi pică lacrime fierbinți:

El ghearele-și înfige-n carne,

scrâșnește crunt ieșit din minți,

Se zvârcolește-n salturi stranii...

răcnește covârșit de chin –

Îi crapă pieptul sub lucrarea

nemilostivului venin...

Ridică botu-n sus să soarbă

răcoarea nopții cuputere

Și vede-n călătorii nouri

un cârd de tinere pantere.



S-au dus și nourii și luna -

- pe Atlas soarele e sus -

Acu... bolnavul de az-noapte

lâng-o panteră doarme dus.

Da! da!in cauda venenum -

ilustrul Darwin bine-a spus!





Da... nebun!


Îmi vin adeseoară furii:

voi să sdrobesc această harfă

Și, din informele ei țăndări,

un auto-da-fe să fac!

Decât a fi prostituită

și cântul meu a fi o marfă,

Să piară coardele în flăcări!...

de-acu pe veci eu voiu să tac!



Desprețuiesc onori, avere;

De slavă m-am hrănit destul!

Alt orizont privirea-mi cere:

De-așa nimicuri sunt sătul!

Să nu-mi azvârle-atotputinții

Nici o favoare... Nu! n-o vreu!

Am o comoară-n fundul minții;

De-ajuns îmi sunt acuma eu!

Trec astăzi ignorat prin lume,

Dar, trainic, las în viitor

Un semn, o glorie, un nume

Acestui imbecil popor!

Să lingușesc telurici patemi?

Reptilă eu?... Prea mândru sunt!…

Apollo calea demnă-arate-mi

Pe-acest tâmpit, senil pământ.

Mulțime brută și ingrată!

Cu-a mea cântare nu putui

În viață-mi să te mișc o dată...

Și-odat'... o să-mi ridici statui.

“A! ești nebun!” mi-au zis mișeii.

“Da, sunt nebun!” răspuns-am eu…

Ca voi strigau și fariseii

Crucificând un Dumnezeu!

Tenebre fără fund mă-nghită,

De-oi face din divina harfă

O palidă prostituată

Și din cântarea mea o marfă!

Pe coardele acestei lire,

Voi întona un cânt sublim:

Poet sunt! nu voi umilire...

Poeții... nu ne umilim!





Discreție


Nu vreau să știi că te iubesc;

Voi suferi tăcut, discret –

Cochetele desprețuiesc

Pe-un franc poet!

Da-n veci închipuirea ta

Din sufletul meu n-o să moară,

Și niminui n-oi arăta

A mea comoară...

Căci te iubesc, deși nu-ți spun:

Nu! n-ai s-o afli niciodată...

Și arz de dorul tău nebun,

Mult adorată;

Dar tac, nu-ți spun că te iubesc:

Știu bine că pe-un franc poet

Cochetele-l desprețuiesc...

Tac – sunt discret!





Thalasa


Arama rânjitoare a lunii sparge norii,

O voce străvezie răsună-n minaret,

În umbra pimentată palpită sicomorii,

Cu brațul peste mare adoarme un poet.

Potasice principii lovind topuzu-i gol,

Cu tensiuni rezolvă contactul noțiunii,

Cuprins de-o împietrire de antic discibol

Ridică fruntea-i cheală spre clarul disc al lunii.

E Thalasa, efebul de-origine-anonimă,

E Thalasa, aedul, adolescent prepus,

Îl stăpânește Eros cu vraja lui sublimă,

Și mințile-i abstrage cum stă cu fața-n sus.

Și-acum, când de lumină un sentiment confuz

Se culcă peste lume ș-o-mbracă-n poezie,

Aedu-și ia în mână spasmodicul topuz

Și-azvârlă către stele stropiri de ambrozie.





Glic


Glic!

Face gâtul sticlei glic!

Draga mea, ești un simbol;

Zâmbetu-ți e raiul gol...

Tu ești mare, eu sunt mic.

Glic!

Glic!

Tu bei vin și eu beau bere,

Asta nu face nimic;

Un simbol ești în picere,

Est pahar ție-ți ridic:

Glic!

Glic!

Ești o nimfă, sunt un faun;

Face gâtul sticlei glic!

Pentru ce te uiți sub scaun?

N-ai să poți vedea nimic.

Glic!





Finis


Sonet simbolist decadent

Un meteor!... Bizară auroră boreală

Din polul nord la polul d-amiază... Din Zenit

Până-n Nadir cutremur... iar sfera siderală

Cămin imens, chaotic, jăratic infinit!

A! ce amenințare meschină și banală!

Nu mă-ngrozește! – zice poetul prigonit –

Un fenomen ca altul!... Nuanță infernală,

Văzduh aprins ... Desigur, Iehova-a-nnebunit!

Ei, și?... Balanța-i strâmbă și judecata nulă!

Nici psalm, nici Laudamus, dar nici accent de hulă,

Din coardele-mi măiestre d-acu n-or mai ieși!

Se răsucesc și crapă ai lumii vechi pilaștri:

Catapeteasma cade!... Macabru danț de aștri!...

În loc deTot, Nimica !... Ei, bravo, zău!... Ei, și...?





Triolete simboliste


Pornind din vremuri de demult

Un glas de trâmbiță mai sună,

Și-așa de drag mi-e când l-ascult

Pornind din vremuri de demult.

În al vieții trist tumult

Și-n dragostea-mi inoportună,

Pornind din vremuri de demult,

Un glas de trâmbiță mai sună.



Apocaliptica gândire

De azi e înțeleasă mâni;

Tiranilor, ce prevestire!

Le cad topuzele din mâni!

O apă-ntreaga omenire,

Nici robi de-acu și nici stăpâni:

Apocaliptica gândire

De azi va fi-nțeleasă mâni!





Din carnetul unui poet simbolist


Fragmente selecte



O, rimă, Muza mea! O, rimă!

A! pentru-o rimă-aș face-o crimă:

De fac crima,

Eu fac rima!



De ce mă tragi tu de păr, tată,

Când mama, vai! e depărtată?



O! Lina mea-i săracă

Pribagă Messalina!

...Ei și?... ce-mi pasă dacă

Mă bagă mesa Lina



A! de n-aș fi fost un laș,

Mă jur pe lira mea că l-aș...

O! dar niciodată n-aș...

Nu c-aș fi laș!... sunt fin, mi-e naș!

Cu lumea trebui a fi fin:

Nu mi-ar fi naș – nu i-aș fi fin.





Filozoful Blagomirea


Filozoful Blagomirea ține-n mână adevărul,

Și de-aceea se muncește a seca tot călimărul

Și-a schimba cerneala neagră într-un foc aprins de fraze,

Care-n veci de veci să deie întunericului raze

Și să lumineze mintea robilor și celor șchiopi,

Osândiți să rătăcească sau mereu să dea în gropi.

Cât mult bine poate face cu-un nimica Blagomirea!

Dac-ar ști ce o așteaptă, negreșit că omenirea

Ar veni la Blagomirea implorându-i să consume,

În hârtie și cerneală, cât de mult, oricâte sume.

Numai să-i arate-ntregul adevăr adevărat,

După care pân-acuma ea-n deșert a alergat.

Făr-această rugăminte, Blagomirea-ntr-una scrise,

Până când - vai, țării noastre! - ochii-i pe vecie-nchise...

Multe-s operele sale, cam vreo sută de volume

Despre legile eterne și stăpâne peste lume,

Dar cuprinsul lor e simplu: Blagomirea s-a muncit

Ca să spuie “Tot e totul” și sărmanul a murit...





Declarație simbolistă


Domnișoară!

Gându-mi zboară

Spre o fire

Cu simțire

Dulce ca de rai ceresc.

Domnișoară

Rumeoară!

Firea ce în gând zăresc

Și la care

Sărutare

Gându-mi duce, căci ... iubesc...

Pe cosițe,

Prin altițe

Și prin sânu-i rumeor,

Ești tu Ida,

Ești candida

Pentru care să și mor

De ai cere,

Cu plăcere

Primesc... însă, nu mă-nsor!





Ruga spiritistului


Dedicată d-lui B. P. Hăsdeu, prezidentul Primei Societăți spiritiste Române, de un Inițiat



Tu, spirit coborât din cer,

Înalță al meu suflet,

Să-mpodobesc c-un adevăr

Macabrul meu resuflet;

Să mă despart din timpul meu

Și, spirit, să fiu altul,

Și să mă văz râzând mereu,

Râzând din tot înaltul.

Cel lut, acum nensuflețit,

Rămas fără de limbă,

să-l văz un chip de om pocit

Ce viermii-l rod și-l schimbă.

Atâtea patimi l-au izbit,

Că-n lumea toată nu e

Un altul mai nefericit,

Un Christ bătut în cuie.

Deși trecu el viața lui

În veselii și glume,

În istorie totuș nu-i

Mai tristă pildă-n lume.

Ș-acuma tremur d-un fior,

Căci parcă îl contemplu

Cum stă, pierdut și rugător,

În spiritistul templu.

O! vezi-l, spirite suprem,

În patima-i deșartă,

Deși e lutul un blestem,

Dar spiritul îl iartă.

Pe veci remâne pur încai

Oriunde el va trece:

În față-i limba-i fără grai

Și istoria-i rece!





Primăvara





Pastel optimist


Când plouă lin în primăvară,

Toți zic: “Să dea Domnul, să dea!”

Și de te culci pe prisp-afară,

Mai vezi pe cer și câte-o stea...

E cald, și ploaia răcoroasă

Ozon în aerul curat

În urmă-i lasă; drăgăstoasă

Natura toată-i un pupat.

Se pupă corbi, de bucurie

Că au scăpat de iarna grea;

Se pup' brabeți cu gălăgie,

Și iată și o rândunea...

Și-o barză... calcă cu măsură

Cu pasul grav, explorator,

Se plimbă chiar prin bătătură

Cu aerul nepăsător.

Când plouă toate germinează;

Pământul liber de zăpezi,

Spălat de ploi, se decorează

Cu mii de mii de muguri ve'zi...

În țarini grâul încolțește,

În dealuri via o dezgrop;

De ploaie tot se-nveselește,

Pe orice frunză e un strop.

Și soarele o caldă rază

Trimite pe furiș prin nori;

Iar flori și pasări ca să-l vază

Se-nalță, zboară către zori.





Pastel pesimist


Tot plouă! A! ce primăvară!

Cum curge fără să mai stea!

Se-ntinde ceața grea p-afară,

Pe cerul sumbru nici o stea.

E frig... și apa mocirloasă

Infectă aerul curat,

La câmp e baltă mlăștinoasă

Și codrul doarme întristat.

Sunt triști și corbi-n deal de vie,

Cobesc din nou a iarnă grea;

Plouate vrăbii cad o mie,

Nu vezi zburând o rândunea.

O barză, cu pas de măsură,

Sosește ca explorator...

Și plouă... plouă...-n bătătură,

Pustiu... Departe pleacă-n zbor.

Tot plouă, plouă, inundează...

Mai vin și ape din zăpezi;

Umflate, apele spumează,

Torente curg din codrii ve'zi.

În țarini grâul putrezește,

Sub piatră-n deal vii se îngrop;

De ploi plugarul sărăcește,

Mălai, făină, nu e strop.

Și soarele, o slabă rază

Când o mai pierde printre nori,

O tristă baltă luminează

Fără apus și fără zori.





Sonet brutal


Simbolist-instrumentalist

Zenitul polichrom se irizează-n spasm,

Și lungi și partice cobor din el săgeți;

Iar eu, citind adânc pe frescuri din pereți,

Văd conturându-se din alte vremi un basm.

Da!Homo... fui ! da, viața mi-e sarcasm!

Sunt toate vechi, nimic nou nu mai poți să-nveți!

Când toate intră-n ea ca lichidu-n bureți,

De Calipige n-am de loc entuziasm!

Lucească ochii ei în focuri de smarald,

Pembele varii dungi aștearnă-și în bibiluri,

Îi curgă lacrime în van de sânge cald!

...A! prea brutală-a fost când m-a metodoxit!...

Mă tachinează-n van cu amplele-i profiluri:

Vai! Faunul, răpus de Eros, a murit!





Baladă


Simbolistă macabră

Sub fosforescența sumbră

A unui vechi candelabru,

Iată un schelet, o umbră,

Este bardul cel macabru.

Ceasul bate miez de noapte,

Și din negre galerii

Se arată-n triste șoapte

Ai macabrului copii,

Și s-aude ca de clopot

Un glas surd și subteran

Resunând funebru-n ropot:

Leg an d-an, leg an van d-an!

Iar la jalnicul lor cântec,

Glas adânc, lugubre lire,

Din nou naște ca din pântec

Și începe să se-nspire.

Harfa lui macabră-nstrună

Și toți morții se deșteaptă,

Iar băieții împreună

Stau uimiți, de-i vis ori faptă.

O sublimă-mprovizare

Cu accent suprauman:

„Unde-i vremea noastră oare?

Leg an d-an, leg an van d-an!

Am ajuns acum eu, bardul

Simbolist al omenirii,

Să mă uite bulevardul

În caverna părăsirii!

Cincinate! Cincinate!

Și tu, Mirceo! Dus ni-i vacul!

Unde flori au fost rimate

Răsărit-a azi spanacul!

Căci învins-aBalamucul –

Fiica Romei e nebună! –

Și Maimuța și Ciubucul

Și-au dat mâna împreună!

Dar veni-va timpul

Gropii mele să se-nchine:

Țara va deshide-Olimpul

Ca să intru eu cu mine!!”





Pohod la șosea


De mult se vorbea,

Se tot auzea

Că are să fie

Mare bătălie

Și că-n București,

Au de gând să vie

Oștile rusești,

Căci de-aici se poate

Laolaltă toate

Lesne să pășească

În țara turcească.

Vreme a trecut,

Și nu s-a văzut

Un muscal măcar;

Toți îi așteptau

Însă în zadar:

Rușii nu soseau.

Trecu ce trecu

Și cam începu

A se arăta

Pe ici pe colea,

Câte-un ofițer

Singur și stingher —

Când se pomeni

Lumea într-o zi

(Mai alaltăieri)

Că sosesc aci

Mii de ofițeri:

Să calci unde vrei

Te-mpiedici de ei.

Tot muscali de soi

Gata de război,

Care toți firește

Vorbesc muscălește,

Și care au vestit

Cum că negreșit

Peste prea puțin

Toți muscalii vin.

Vestea zboară iute,

În zece minute

S-a dat sfoară-n țară,

Că va să sosească

La șosea afară

Oastea muscălească...

Și iată-n sfârșit

Că a și sosit!

La zi-ntâi de Mai

A pornit alai,

Gloată peste gloată

Merge lumea toată,

Claie pe grămadă,

Pe muscali să vadă.

Astăzi, știu că are

Tramvaiul cătare.

Dinjos de Teatru

Urcă și coboară,

De par-că-i la moară,

Câte trei și patru

Ba și cinci vagoane

Pline de cocoane,

Umflate, gătite

Și sulemenite.

Iar pe tramvai sus

Grămadă s-au pus

Sumă de monșeri

Amploiți, becheri,

Tot galant gătiți,

După cum îi știți.

Mahalale-ntregi

— Zdraveni și betegi —

Tineri și bătrâni,

Calfe și stăpâni

Cu-ai lor ucenici,

Cu toți mari și mici;

Slujnici, jupânese

Și negustorese;

Apoi mărginașii

Și meseriașii,

Târgoveți mulțime

Și mitocănime

— Toți din Capitală,

Dau cu socoteală —

Cu-ale lor femei

Încet după ei,

Au pornit cu toți

— Să-i numeri nu poți —

Cu prăsila lor:

Toți să vadă vor

Oștile rusești

Lângă București.

Sub cer călduros

Merg încet pe jos,

De zăduf și soare

Sunt plini de sudoare.

Cam pe la nămiez

Or s-ajungă, crez.

Toți din mahalale

Duc în mâini basmale

Cu fel de mâncări,

Și pe urma lor,

Urma tuturor,

Pe două cărări

Vine-un popă beat,

Frânt și asudat

De mult ce-a umblat

Și pe gât a dat...

Iar pe urma lui,

Un copil mucos

— Nu se știe-al cui —

Tare obosit

De-ai lui rătăcit,

Plânge obidos,

Și pe nas, pe bot,

E mânjit de tot.

Toți cu toții dară,

La șosea afară,

S-au dus să privească

Oastea muscălească.

Căței și purcei

Merseră și ei,

După cum scris este

La orice poveste.

Numa-ntr-o chilie,

Singură, pustie,

O babă rămase,

Care de ani șase

Ologită sta

În chilia sa.

Numai ea rămasă

Singură acasă

Și în mahala

Biata se văita

Și se tânguia:

— „Oameni buni! (striga)

Mi-aduceți și mie

Pomană să fie!

Măcar un cazac...

Nu de altceva

Ci numai de leac!”





În curând


Terra! Terra!

Ca Phoenix, pasărea măiastră,

Tu din cenușa-ți re-nviezi;

Necontenit în zare-albastră,

Tot mai strălucitor te vezi!

O! Ideal! divină torță!

Tu ne-ai condus prin întuneric;

Un pas să facem n-aveam forță

Făr-de reflectul tău feeric!

Pierdeam al minții echilibru

Pe mările făr-de liman,

Eu, iritabilul felibru,

Profet al genului uman,

De n-ai fi fost tu, Tramontana,

Făr, de scăpare cunoscut...

Vai! omenirea fu, sărmana!

Ca un corăbier pierdut!

Pierdut, da! însă totdeauna.

Luptând cu-același dor și foc,

Bravând cu plâns și râs furtuna

Cu-aceleași gânduri de noroc!

Văzând un val ce îl înghite

Un orizont din nou deschis,

Ce, clar și sincer, îi promite

A-i isbândi eternul vis,

Sclipit-ai sfântă stea polară,

Cu raze de speranță pline,

Felibrilor ce te cântară,

Rapsozilor-profeți... și-n fine...

Dar pesimiștii vin să-mi zică;

„Închipuire or miraj!

Noi nu mai credem în nimică,

Noi, am pierdut orice curaj!

Tu Tramontana-ți strălucită

Și-acel liman nu sunt, poete,

Decât oaza-nchipuită

De ochii îmbătați de sete.”

Să vie! Pe felibru-ntrebe-l

Când vom sosi limanul?... Când?

Felibrul, sigur ca și Bebel,

Le va răspunde: „În curând!





Crucea și semiluna


Luna strălucește ca o lampă mare,

Revărsând splendoarea-i până-n depărtare.

La ospățul falnic, strânsă-i oaste multă;

Toți vorbesc în parte, nimenea n-ascultă.

Dar ca și stejarul mândru de la munte,

Mircea-și netezește nobila sa frunte,

Și ca și stejarul mândru când înfruntă

Crunta vijelie, Mircea se încruntă.

Și, apoi, se scoală deodată-n picioare

Și cu glas puternic le strigă: „Tăcere!

Ați uitat voi oare pe al vostru Domn,

Ce-și visează țara chiar în al său somn?

Cum acele vremuri sfinte le uitați,

Când pe Mircea-Vodă voi îl respectați?

Ce? sunt oare altul, sau voi sunteți alți?

Sunt pitici acuma brazii cei înalți?

S-a surpat Carpatul și, din rădăcină,

Stânca se preface într-o moale tină?

Nu mai curge Istrul în largul său pat,

Și patriotismul vostru v-a secat?

Mâine este lupta, lupta cea de moarte,

De la care-atârn-a României soarte!

Glorie sau moarte vom întâmpina;

Însă jur pe ceruri nu vom dezarma!

Căci ce este moartea dacă nu e viață?

Dacă n-o privește un român în față?

Nu mă tem de moarte, sunt ostaș de seamă;

Chiar de veșnicia-i nu vreau să am teamă!

Vrea ca să ne-ncalce mândru Baiazid;

Va vedea că Mircea nu-i un invalid!

Ce e drept, mă cheamă Mircea-cel-Bătrân,

Dar am suflet tânăr, că mă știu român.

Vrea ca să ne-ncalce cruntul Baiazet,

Fluturând șalvarul marelui profet;

Vrea ca să ne-ncalce, socotind barbarul

C-are să ne-nsufle frică cu șalvarul...

Ei bine! atuncea, noi să-l încălțăm!

Și al României nume să-nălțăm!

El insultă crucea; nu-nsult semiluna;

Sincera credință respect totdeauna;

Însă vai d-acela ce p-a mea lovește!

Chiar ca d-un perete capul își isbește!

Mâine-n două ceasuri voi ca să sfârșim,

Să zdrobim odată pe-acest Ilderim!

Da! să știe bine cruntul ienicer

C-aici se-ntâlnește cu un zid de fier,

Zid compus din piepturi brave oțelite,

În a țărișoarei dragoste călite!

Poate-avea el oaste cât frunză și iarbă,

Eu ridic din umeri și îmi râz în barbă;

Căci, nu numai țara mi-apăr până mor,

Și-al creștinătăței sunt apărător;

De-a mea misiune sacră-s conștient:

A Europei strajă sunt în orient.

Deci, năframă albă într-un băț să puneți

Și la turc să mergeți îndată, să-i spuneți,

Că capitulați bucuros semnez;

Altfel, nici o vorbă! nu voi să tratez!

Mergeți dar cu toții, bravii mei ostași!

Sigur sunt că mâine unul n-o fi laș!

Fiți îndată gata atât vă mai zic:

Fiți la înălțime! și mai mult — nimic!”

Și zicând acestea, cupa lui ridică;

Din ochi, două lacrimi în cupa lui pică,

Lacrimi de iubire pentru țara sa,

Ce numai eroul știe a vărsa.

Oastea e-n picioare; arme zăngănesc,

Și de luptă bravii toți se pregătesc.

După ce se face sfânta rugăciune,

De Mitropolitul, pentru națiune,

Se închin vitejii; caii lor nechez;

Cu arme sfințite toți se întrarmez.

Chiar în zori de ziuă lupta s-a încins:

Ilderim trufașul se declară-nvins;

Vede că nu merge nazuri a mai face,

Armele depune, solicită pace,

Și semneaz-acele vechi capitulații,

Drepturile sacre-ale acestei nații...

Crucea-nvingătoare pe cer strălucește,

Iară semiluna de groază pălește!

Istrul și Carpatul, într-un sfânt avânt,

Gloria română împreun-o cânt!





Grația domniței


Tânăra Domniță a încălecat:

Pentru prima oară merge la vânat,

Cu-al ei mire june, tocmai sus în munte,

Să vâneze ciute, cerbi cu coarne-n frunte.

Tinerime-aleasă toți voinici băieți,

Intrarmați cu paloș, suliți și săgeți,

Îi urmează veseli. Zgomotul e mare;

Cornul suflă-ntr-una la patru hotare.

Se începe goana. Tânăra copilă

Tremură de spaimă, tremură de milă,

Văzând că-mprejuru-i acea tinerime

Face-atâtea jertfe cu așa cruzime.

Totdeun-un suflet c-al ei delicat

Cu cruzimi de-acestea greu va fi-mpăcat!

Pe când lăcrimează, iată că de-odată,

Din desiș, în față-i un cerb se arată,

Cu bogate coarne, cu pasul ușor,

Asudat de goană, cu ochi rugător,

Vine și-ngenuchie l-ale ei picioare

Grație imploră, ca să nu-l omoare.

Dar și al ei mire, iată-l că sosește,

Arma-n sus ridică și ochind țintește,

Ca un vultur aprig, cu sulița-i lungă,

Pe cerb, drept în coaste, vrea ca să-l străpungă.

„Nu! strigă Domnița! Nu da, dragul meu!

Pe-acest cerb, sărmanul, vreau să-l mântui eu;

Căci mie-n genuche, el s-a prosternat,

Convins că de mine poate fi salvat!

Mie în genuche a venit să ceară

Grație... Eu nu pot ca să-l las să piară!”

Și zicând acestea ea a dezsarmat

Brațul ce-al său mire ține ridicat.

Mirele-i se lasă-ndată-nduioși,

Către cerb se-ntoarce cu blândețe, și,

Când vin toți curtenii cu armele-ardicate,

Junele îi zice: „Mergi în libertate!”

Mult poate femeiea!... cu grația sa.

Orice răutate ea va dezarma!





În gondolă


La San Marco în piață,

Dulce curge-n carnaval,

Ca un vis, a noastră viață

Lin șoptește-al mării val.

— Vino, vino, gondoliere,

Ia-ne, du-ne-ncet-încet,

Sub a lunii scâteiere...

Cântă, scumpul meu poet!

Doarme-albastr-Adriatică;

Dorul tău îmi vei cânta...

Nu te teme de nimică...

Ești al meu și sunt a ta!

Doarme-acum și crudu-mi gâde

În palatu-i aurit;

De gelosul meu poți râde,

De demult l-am adormit,

— Pentr-un zâmbet, o privire

De la tine, scump odor,

Partea-mi dau de nemurire,

Dau chiar patrie, onor!

Vezi tu luna de pe ceruri

Cum străluce mângâios,

Învelind tot în misteruri?

Pentru mine-i de prisos.

Tu ești singura-mi lumină,

Luna mea d-acum tu ești.

Dogaresa mea divină!

Spune-mi, spune: mă iubești?

— Te iubesc ca o nebună;

Fă cu mine orice vrei;

Dacă-s pentru tine lună,

Tu ești soare-n ochii mei!

Dă-mi căldura ta suavă,

De-al ei foc să mă topesc...

Sunt a ta fidelă sclavă;

Te iubesc! da, te iubesc!

Înainte, gondoliere

Du-ne, du-ne-ncet-încet!

Sub a lunii scânteiere,

Cântă, scumpul meu poet!

— În Veneția duioasă,

Dulce-i viața-n carnaval!

Pentr-o inim-amoroasă,

Cântă, râde-al mării val!





Steaua


Cu mâini subțiri și reci,

i-ai dat fior fierbinte:

Să treacă veci de veci,

Eu tot l-oi ține minte.

Credeam că s-a oprit

În cale mersul lumii,

Că tot a-ncremenit

Ca trupul unei mumii.

Odată m-ai atins

Ș-apoi te-ai dus departe;

O stea pe cer s-a stins...

Păreri au fost deșarte.

Oriunde-acum sclipești

În depărtări albastre.

Tu nu ești unde ești,

Perdută printre astre.

Te ține-aci mereu

A mea închipuire:

Tu vei muri, ci eu

Ți-oi da o nemurire.





Idila


Ia vezi toanta de Mărie,

Ce gătită! cum și-a dat

Pe obraz cu rumenie

Și pe cap cu alifie:

Să se mire toți în sat.

Ia te uită și Ilie,

Ce flăcău bun de pețit!

Cu ițari noi de dimie

Și cu flori la pălărie,

Și cu cisme s-a-nnoit.

— Fă Mărie, nu dai laba?

— Nu ți-o dau, măcar să mori!

— Fă, te rog! — Mă rogi degeaba...

— Apoi dac-așa ți-e treaba,

Te iau altfel, și... ori, ori.

— Mă! se vede nu ți-e bine...

Fii de treabă nu fii prost:

Intri-n iad, sărac de tine!

Ai uitat, nu ți-e rușine

Că acum suntem în post!

— Dacă-i post, de ce la Nică

Ochii toată ziua-ți caști?

— Meri te plimbă! Ce-i adică.

Numai ochii? Tu... n-ai frică!

Tu așteaptă pân-la Paști...

Și-a plecat pătruns Ilie...

Ce mândrețe de flăcău!

Cu ițari noi de dimie

Și cu flori la pălărie.

Și îl strânge-o cismă rău.





Amicului meu Gion


Marea cu talazurile La mer avec ses vagues

Lumea cu necazurile! sau Le monde avec ses blagues!

Ei, da, Gion!... Academia

este oarbă ca toți orbii...

Declarămu-ne-mpotrivă-i

și strigăm urbi et orbi,

Că ctitoriceasca țâfnă

îi dă brânci p-un povârniș,

Care-o duce drept la baie...

E un fel de va t' fair' fiche,

Ce se face cu-atât brio,

cu-acel sans-gen', ma parole:

Cum un Kubelik ar face-o

pizzicând coarda de sol,

Cum pe piano mica Cionca,

acest genial copil,

Cu drăguțele-i mânuțe,

ar obține-un triplu tril...

Dar, pe sfânta pomenire-a

reposatului blajin!

Pe-a lui clasică-adiată

de blagocestiv creștin!

— Înțelege fiecine

cum e Take-Anastasiu

Ot Tecuciu! — nimeni nu vede

cum-că niente non va piu!

Cum ritos s-ar zice-n limba

lui Alighieri Dante?

Încetați nebunul scherzo!

treceți într-un demn andante,

Sau lasciam' ogni speranza

tocm-acuma-n toiul verii,

Cum s-ar zice-n bella lingua

a lui Dante-Alighieri!

Ctitoricește mendre

pot în fine să dea greș,

Ctitorul chiar dacă-i omul

a-și ciopli de tout bois fleche

Sau ca Bosco, de celebră,

europeană amintire,

S-aibă mii de buzunare

și -pe plac -c-un sul subțire —

Să-ți slujească la comandă

— scamatoricesc tertip —

Peste Milcov cum s-ar spune,

din același singur șip —

Orice fină băutură

bere, vin, rachiu sau bragă...

Dar, per Bacco! spune-mi oare

unde suntem, frate dragă?

Ce comedie-i aceasta?

Bine! știu o-academie

E sufficietemante

rimă la scamatorie

Și-așa dar și prin urmare,

pe Minerva și Apollo!

Ctitorul Mitiță Bosco-l

vom numi de-acuma-ncolo,

Și turbați aplauda-vom

trucurile-i fel de fel:

Bravo! secretar perpetuu,

eternel! sempiternel!

Și promit c-o să petrecem

bine... A, dar sapristi:

Domnii mei, nu cumva oare

v-ați jurat a mă prosti?

Auzi hal de ctitorie?

— ctitorie-boscărie,

Alandala coconara!

halima, nu istorie!

Bietul Dună răposatul,

mare-al vremii caraghios,

Dac-ar mai trăi, Mitiță

Bosco l-ar lăsa pe jos!

Auzi, xenamoraseală!

Auzi lume! mais pour s.r,

Nu mai e ramolisire

— c'est du cr.tinisme pur!

A! dar imortalii noștri

sunt copilăriți cu totul!

De s-o apuca Mitiță

să le cânte cu fagotul,

Mâni, le vine fantezia

să pornească chi lo sa?

O chindie, un macabru

terza-perza hopsasa!

A! mi-ar trebui-nțeposul

stylum al lui Juvenal,

Nu penița mea cea boantă

și condeiul meu banal,

Sau măcar, dacă n-am stylum,

de-aș fi-avut măcar noroc

Să posed și eu ca Lica

Brândușel ac de cojoc,

Și să mursic și să ustur

imortalele mumii,

Ce cu schepsis și cu tropos

papă sutele de mii,

Pe când pentr-un biet teatru

— ierte-l Domnul pe-Aristia

Fondatorul! sau mai bine,

nouă, ierte-ne prostia! —

Pe când, zic, pentru teatru,

prăpădit ca vai de el,

Cum am spune vechi-grecește

hlemande marel to del

Nu putu găsi ministrul

supereminent Haret,

Nici măcar lescaie frântă

în mirificu-i buget,

Ș-asta, când? când, Melpomeno?

când, o Thalie română?

În momentul când Teatrul

se găsește-n fine-n vână,

Și când soarta, dup-atâtea

tribulații în zadar,

După un ursuz, se-ndură

să-i trimită un veinard,

Pe amicul meu Sihleanu,

pe veselnicul Potan

Noul gheneral dirŹctor...

Ma parol' c'est .patant!

A! dar nu sunt prepuelnic,

nici hapsan mațepestrițe!

Hipersensibilitatea

ramolitei jupânițe

Ce se cheamă-Academia,

n-ași voi s-o iritez

Cercetez fără de-a crede

și crez făr-să cercetez...

Mai la urmă

„frunzuliță

lobodă...” ce-mi pasă mie

De teatru-comedie,

boscărie-academie?

Ce sunt eu, să lupt cu ghiujii?

un gag. ca Galilei,

Să caz jertfă la prigoană

ad majorem gloriam Dei

Ca să strig e pur și muove!?

Nu că nu pot je n'veux pas!

Am copii, nevastă, soacră,

sluji și griji Kai ta lip.;

Sunt micuț și slab, n-am slujbe!

struggle for life, amicul meu!

Numărul stultorum nu voi

să-l mai augmentez și eu;

Să pornesc campanii stranii

cu armure rococo,

Stranii pe cât de bizare

— deci rămân tot statu-quo:

Nu sunt eu nebun, în versuri

lungi de șaisprece silabe

Să contrariez acuma

pasiunea unei babe;

Că-l iubește pe Mitiță

Academia bătrână,

Lasă să-l iubească, dac-a

apucat-o el la mână!

Astfel dar, să nu te superi

că grăbesc a încheia;

E și vreme; vorba lungă

prea mult spațiu văd că-mi ia...

Și-apoi, mi-a fugit și Muza

— perfida și insipida —

Scuză-mi, Gion, acest pripelnic

indigest olla podrida!





Ab irato


Nu-mi măsur bine versul? Ce? Cum? Auzi acolo!

Dar ritmu-mi curge-n vine! și rima? je m'en moque

Nici pot gândi aminteri! Mi-e tată bun Apolo!

Vrei strălucită probă? Iat-un sonet ad-hoc.

Nu sunt corist! Sunt maistru-n recitativ și solo !

Băcane, râzi ca prostul și nu m-asculți de loc...

Ei da! nu-mi plac nici mie măslinile de Volo!

Ironic sunt — am ace pentr-ori-și-ce cojoc.

Băcan stupid! Te fulger!... Inspiră-mă, Erato,

Dă-mi aspră vină pentru sonetu-mi ab-irato —

Să-l sfarăm cu prestigiul divinei poezii:

Tu? imbecil nemernic! Tu să mă iei la vale?

La scârnava-ți tarabă zic un aeternum vale...

Eu? Eu am rima justă —tu? False terezii!





Mauvaise Humeur


Madam Beer casierița

La cantor stă supărată...

Cățelușa-i favorită,

Mufi, e cam constipată.

Un client îi spune nu știu

Ce cuvânt galant, ce moft;

Madam Beer răspunde tristă:

„Las-mi-n baș-! agu n-am boft!”





O ședință la "Junimea" în ajunul Anului Nou


Berbantul Ghermani, cel dintâi sosit, se plimbă agitat prin salon și învârtind bastonul cântă:

Ființa-mi jună duios te cere,

Scoțând suspinuri neîncetat,

Iar tu, iubito, vreo mângâiere

Nu-i dai să fie mai ușurat.

Jak Negruzzi, intrând, cu vocea stinsă :

La jocuri cu Lucsița ades mă întâlneam,

Când ea era copilă și eu copil eram,

Aveam în tot momentul certări și împăcare,

Eu mă certam prin semne și ea cu vorbă tare.

Menelaos, după ce a ascultat uimit, dus, transportat cu gândul în Câmpina-Wagon:

Aferim, bre, Jak,

Ce craidon, ce drac,

Mare șarlatan,

Îh! Aman, Aman!

Jak Negruzzi:

Un fruct este puterea, ce-nșeală la privit,

Frumoasă-i este coaja, dar miezu-i putrezit .

Menelaos, exclamând cu regret:

Putere!... oh! puterea,

Ioc, puterința mea.

Marghiloman, copilul Eyolf al lui Titu, intră călare pe băț:

Frunză verde de susai,

Oh! vai!

Ca mâni vine luna mai

Și-alergările de cai,

Hi, hai!

Tache Laurian apare cântând:

Nevastă, bărbatul tău

Prăpădi-l-ar Dumnezeu,

Căci p-acasă nu-l mai ții,

Și se ține de prostii.

No, frache, No!

Ștefan Mihăilescu:

S-au dus Tachii amândoi,

Vai de noi!

În comisii n-om mai fi,

Candidați n-om mai trânti,

Și nici n-om mai întâlni,

Candidate durdulii,

Cu ochi negri, ochi căprii...

. . . . . . . . . . . . . . . . . . . .

Orologiul cu cuc, hărăzit clubului de conu Lascar, cântă 12 ore.

Carp proorocul intră ca un duh și văzând fața junimei, o infierează cu cuvintele poetului:

Du-te, du-te, du-te de unde-ai ieșit,

Pasăre de pradă, ziua a sosit.

Titus Livius Barbișonus, care se oprise-n prag, cu mâna stângă sprijinită de brațul drept, iar cu făcătoarea de cruci ținându-și elegantul și elocventul său barbișon, încruntând schopenhauerica sa frunte, adaugă cu vocea cavernoasă a unui alt pater al lui Hamlet:

„Alles bis hier,

Alles ist hin”.

În vremea asta cineva de afară se aude fluierând o arie din Rotarul de Pascaly, care se sfârșește așa:

S-a dus, măre, dura, dura,

Peste mări și peste văi,

S-a dus, măre, dura, dura,

Ciocoimea de lingăi.

A scăpat iar biata țară,

Și-ăl sărac, și-ăl impilat...

În sală... o tăcere Negruzziască!





O, Nirvana!


Apocaliptică, în stil de axion

O, bucură-te, neființă,

Că slava-mpărăției tale,

Din biruință-n biruință,

Vestit-a vecinica ta cale,

Și pururea ai zămislit

Un dor de ducă nesfârșit!

Din firea lucrurilor toate

Ai izvorât în ochii minții

Și-ai dat noroadelor cercate

Atotputerea năzuinții,

De-ți cântă azi ca nimănuia:

„Mântuitoare! Aliluia!”

Purcede slava de la tine,

Izbăvitoareo nențeleasă

Din lumile așa senine,

Tu vecinica Morții crăiasă!

Și ție uneia, smerit

Ne proslăvim desăvârșit!





Sfânt-Ion


Baladă haiducească

Frunzuliță chimionu,

Chimionu, anasonu,

Mai dă, doamne,-un Sfânt-Ionu,

Să prăznuim patraonu

Cu Jenică Arionu!

Să mai mergem la fiatru

Să văz doi jandari cât patru!

Că era mare-mbulzeală

De-mi venise amețeală;

Că Jenică Arionu,

Pasămite-i farmazonu,

A tras la loja de sus

Și drept în față ne-am pus,

La lojă de beletaj,

Unde-i mai mare blamaj!

C-apoi stam și petreceam

Și în lojă chef făceam,

La poliție nici gândeam,

La poliție, bat-o vina!

Că ea e toată pricina,

Ea cu colonel Algiu,

Ursuzu și belaliu,

Nu i-aș mai vedea chipiu!

Că toamna când petreceam

Ș-ăl mai mare chef făceam,

Iacă-i domnu colonel

Ne poftește frumușel

Să mergem la ceai cu el,

Și la ceai și la cafea,

La soarea cu refenea,

Și ne-ncântă, ne descântă,

Bată-l măiculița sfântă!

El tot haide! noi tot ba!

Ne-a-ntețit cu dragostea;

Noi trăgeam, el ne-mpingea,

Tot așa și iar așa

Pân-am ajuns în antrea.

Aici, hop! și comisari,

Ipistați, sergenți, jandari

Cu niște chivere mari,

Măiculiță, ce vlăjari!

Nalți d-un stânjen fiștecare,

De jurai că sunt călare.

Noi nu vream de loc, ei: „Hai!

Hai la domnu polițai,

Să vă trateze cu ceai,

Și cu ceai, și cu cafea,

La soarea cu refenea!”

Și ne-a dus, măre, ne-a dus

Când pe jos și când pe sus,

Și la secție ne-a pus

Pe saltea și pernă moale,

De le simț ș-acu la șale,

Și de-acolea mai la vale,

Unde, ce să vă mai spui?

Unde-i pasă omului,

Unde-i greu voinicului,

La-nnodatul bumbului!

Dacă văzui și văzui

C-am căzut pe mâna cui?

Pe mâna Algiului,

Ce m-apucai de făcui?

Sai din loc și poc! și paf!

Am făcut o lampă praf!

Și pe urmă ce făceam?

Ca un leu mă repezeam

Și cu pumnii dam în geam,

Și trăgeam și iar trăgeam

Până când mi ți-l spărgeam.

Atuncea Algiu numa

Văzu că s-a-ngroșat gluma,

Și cum este el șiret,

A recurs la marafet

Și ne-a turnat la secret

Cam pe lângă cabinet;

Și pe loc a poruncit,

Că zicea că am răcit,

Să ne tragă de năjit

Cum se trăgea mai-nainte,

Cu curea și spirt fierbinte,

Cât lumea s-o ținem minte

Nu-l mai ține, doamne sfinte!

Și cum stam noi la secret

Cam pe lângă cabinet,

Pasămite că de jos

Ne venea în sus miros;

Că unde-ncep să strănut,

Și cu Jean să mă sărut

Și să-i urez la mulți ani,

Sănătate, chef și bani,

Și fiatru permanent

La lojă cu-abonament,

La lojă de beletaj,

nde-i mai mare blamaj.

Da' pesemne-amoniacu

Făcu efect, lua-l-ar dracu!

Că ne trecu uluiala

Ș-am rămas doar cu zăpreala.

Și când ne-am fost luminat,

Iacă-i vine și Scarlat

„Ce-ați făcut?” ne-a întrebat.

„Ce să facem! am zis noi;

Eram Ioni amândoi

Am cinstit, măre, cinstit,

Patraonu-am prăznuit,

La fiatru c-am venit,

Lojă bună c-am găsit.

Să vedem și noi Voivodu1,

Cum l-a văzut tot norodu,

Da' polițaiu, nerodu,

Pasămite era beat!

Dânsul de bucluc ne-a dat.

Da' acu dă-ne tu drumul,

Că ni s-a risipit fumul,

Și fiatru s-a închis,

Nu mai ai nimic de zis!”

Și atunci bietul Scarlat,

Pe loc drumul ne-a și dat.

Da' Orăscu ca Orăscu

Ce te faci cu mai — Orăscu2?

Cu Hășdău și Odobescu

Și cu Anghel Demetrescu?

D-apoi lasă-te pe mine,

C-am să-i regulez eu bine.

Că din secție ieșind,

Am fost doi tot la un gând,

Cum avem și-un patraon,

1 Voievodul țiganilor, operetă.

2 Titu Maiorescu, atunci ministru al Instrucțiunii Publice

și al Cultelor.

Și eu și el tot Ion.

Sache și cu Arion!

Și-am strigat și eu și el

„Hai degrabă la Purcel!”

Ș-aci, tot la un gând iar,

Am cerut câte-un pahar,

Un pahar de turburiu

Să ne treacă de Algiu,

Ursuzu și belaliu,

Nu i-aș mai vedea chipiu!

Să ne dregem la stomac,

Arză-l focu-amoniac!

Și nu știu ce-mi vine mie

„Ad-o coală de hârtie

Ș-un condei frumos!” și scrie!

Scriu și scriu și la minut

Un raport am așternut

Contra colonelului,

Contra polițaiului;

Ș-am să merg la minister

Cu raportul meu, să cer

Să-l scoață din prefectură

Că s-a dat la băutură

Și prea face tevatură.

27 februarie 1897, atelierele tipografiei „Epoca”





Prea sărac


Pauverte, pauverte, c'est toi la courtisane... (MUSSET)

Am zis iubitei mele: „Vino

La câmp, s-auzi un pitpalac”.

Ea: „Da, îmi place pitpalacul...

Dar nu merg: tu... ești prea sărac”.

Plimbându-mă-n singurătate,

O odă gloriei eu fac:

Dar gloria se depărtează

„De ce fugi?” zic. — „Ești prea sărac!”

Mă duc atunci la masa verde,

Să-ncerc norocul — poate fac

O lovitură... Dar norocul

„Pleacă, îmi zice; ești sărac!”

Mă duc acasă melancolic.

Stau trist, visând într-un ceardac,

Și pițigoiul din grădină

Îmi fluieră: „Ești prea sărac!”

Mă duc la editor c-o carte.

E iarnă, frig — voi să mă-mbrac;

Dar editorul mă respinge:

„Nu te-editez; ești prea sărac!”

Atunci, voii de disperare

Să mă atârn de un copac,

Dar craca fuse prea subțire,

Mi-a zis trosnind: „Ești prea sărac!”

A! sărăcie! Monstru palid,

Când oare am să-ți viu de hac?

Și sărăcia îmi rânjește

Sardonică: „Ești prea sărac!”

Îmi place către primăvară

Să mănânc ochiuri cu spanac.

— Și nici spanac, nici ochiuri simple

Nu pot să gust... sunt prea sărac!

În post simțesc, pe la Teatru,

Dureri de inimă. Ce fac?

Nu pot să intru und-se iese,

Roșind îmi zic: „Sunt prea sărac!”

Atunci — o constipațiune:

Ah! doftore, ce să mă fac?

„Siminichie”.

„Nu se poate.

„De ce?”

„De ce? Sunt prea sărac”.

Mă duc la revoluțiune

Și caut leac, și poc! și pac!

„Ce cați aci?” strigă bandiții.

„Sunt dizident!”

„Ești prea sărac!”

Am vrut să-mi fac și eu pomană

C-un cerșetor, c-un biet ciuntac,

Dar el, râzând, mi-a zis: „Te lauzi!

S-o văz, n-o crez... Ești prea sărac!”

Adesea o revoltă-mi vine

Că nu sunt nici turc, nici turlac1,

Aș vrea să stric, să sparg la geamuri,

Dar mă opresc... Sunt prea sărac.

Nu! Orșice să fac, văz bine

Că pentru mine-i tot un drac!

În mediul social de astăzi

Sunt prea pârlit, sunt prea sărac.

Oriîncotro d-acu m-oi duce,

Nu pot cu soarta să mă-mpac;

Mi-e veșinică dușmană — veșinic

Îmi spune: „Piei! Ești prea sărac!”

Sărac! Da! Nu e loc în lume

Pentru-un sărac! dar... ce să fac?

Să mor!... Dar un revolver costă...

Chiar pentru moarte, prea sărac...

Dar mor în fine și groparul

Îmi ia cadavrul și, posac.

Șoptește între dinți în silă:

„După ce-i greu... e și sărac!”

Am renviat apoi, și iarăși

Ca mai-nainte strofe fac...

1 Amețit de băutură, cherchelit; zăpăcit, năuc.

Un critic fără milă-mi spune:

„Ai început iar prea sărac!”

Și nu știu cum să aflu-acuma

L-aceste strofe un capac...

Aș vrea o inspirațiune,

Nu pot sfârși... sunt prea sărac!

Alerg atunce pentru rimă

La Dicționarul lui Cihac...

Vai! Nici acolo nu se află,

Și bietul Cihac e sărac!

De ce nu vrei tu, soartă sumbră,

Zâmbind, să nu mai fiu sărac?

Cum aș dormi acum la umbră

Cu burta-n sus într-un hamac!





Unui filozof pleșuv


Măiastră-i natura, ea tot chibzuiește

Și toate le pune la loc potrivit:

Deasupra o lună, sub care domnește

O noapte adâncă și fără sfârșit.





Cântec studențesc


Barometrul se tot lasă –

Vezi numa cum vremuiește ...

Ș-apoi ? parcă mie-mi pasă ?

Încă un pocal ! – Noroc !

Să se lase cât poftește,

Că eu nu mă las de loc.

Și de-i vorba de lăsate,

Apoi lasă-te pe mine !

Să se lase el cât poate,

Eu tot știu că l-am rămas :

Că, să nu dau de rușine

Până-n pimniță mă las !

La el consecvență nu e,

Că-z, cum vremea i s-arată,

Când se lasă, când se suie;

Pe când eu, mă rog frumos,

Dacă m-am lăsat odată,

Singur nu mă scol de jos!





Litanie


Pentru sfârșitul lumii

Trageți clopotele!

Trageți clopotele!

Faceți zi și noapte rugăciuni!

Scoateți moaște și icoane

făcătoare de minuni!

Trageți clopotele!

E sfârșitul lumii!

Ceasul judecății a sunat.

Sfintele asezăminte

din adânc s-au clătinat.

Trageți clopotele!

Stă gheena gata...

Iadul toate căngile și-a-ntins:

Clocotește smoala neagră

pe jăraticul încins.

Trageți clopotele!

Ardeți ceara și tămâie,

Ridicați la cer litanii!

Toți cu frunțile-n țărână,

bateți sute de metanii!

Trageți clopotele!

Suflă duhul diavolului,

molipsind pe mari și mici:

Antichrist [1] străbate lumea

cu oștiri de eretici.

Trageți clopotele!

Ocoliți-l

Și huliți-l!

Toți cu groază și din toată inima

Îmbălați-l,

Blestemași-l,

Să fie anaftema!

Și scrâșniți și-n piept vă bateți

pravoslavnici mici și mari!

Trageți clopotele!

Trageți clopotele, clopotari!

Maica Domnului Slăvita

Ce-a născut pe Nefăcut,

Apăra-ne!

Apăra-ne!

Apăra-ne de ispita

Fiului lui Belzebut.





Petiție către guvern


Ați aruncat pe lefegii

În drum cu dame și copii,

Le-ați smuls modestul lor dejun,

Le-ați smuls chiar francul de tutun.

Miniștri cruzi! Mai bine v-ați

Fi hotărât să suprimați

Atâtea mii de sinecuri,

Nu pânea de l-atâtea guri!

Pe nevoiașii cei infimi

Nu trebuia ca să-i suprimi!

Guvern, pornit pe suprimat,

Ascult-al meu deziderat.

Suprima apa, vil lichid,

Al broaștelor nectar stupid;

Suprimă apa din buget,

Să bem doar bere și mischet .

Ah, te implor ca un milog,

Suprimă soacrele, te rog

Suprimă-le ff. urgent

Și îți ridic un monument!

Guvern! suprimă - ești dator! –

Pe orișicare creditor:

Voi proslăvi numele tău

Când voi scapa d-acest călău!

Suprimă pe acei băieți

Care-și dau ifos de poeți

Și prin gazete zilnic fac

Plantații vaste de spanac!

Suprimă pe orice păgân

Ce n-a citit Moftul român

Și n-a fost atât de levent

S-achite un abonament





