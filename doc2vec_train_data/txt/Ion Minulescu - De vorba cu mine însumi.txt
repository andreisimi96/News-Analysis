De vorbă cu mine însumi


Ion Minulescu

Editura Bestseller

Foto: Simonovics



Această carte electronică, a fost publicată cu sprijinul Ministerului Afacerilor Externe – Departamentul Politici pentru Relația cu Românii de Pretutindeni.





De vorbă cu mine însumi


Lui Tilică Ioanid

Vorbesc cu mine însumi, cum aș vorbi c-un frate

Întors rănit din lupta cu zilele de ieri,

Și parcă tot nu-mi vine să cred că n-am dreptate ―

Că El și Eu nu suntem decât același frate,

Și-aceeași rană-i doare pe ambii scutieri.

Armurile alt’dată pătate de rugină

Azi par mai sclipitoare decât oricând,

Iar spada,

Încrucișată-n luptă de-atătea ori,

E plină

De sângele netrebnic al celor ce cad prada

Aceluiași proteic și veșnic Torquemada.

Vorbesc cu mine însumi și-mi zic:

― De ce mă minți

De-atâția ani de-a rândul că tu ești cel mai mare

Din toți îmblânzitorii cohortelor barbare,

Că-n gestul tău palpită străvechile altare,

Iar vasta catedrală, zidită de părinți,

Cu-ntreaga-i melodramă de Dumnezeu și sfinți,

O poți schimba-ntr-o clipă,

De nu ți-ar fi rușine

De bărbile lor albe,

De mine

Și de tine?

Vorbesc cu mine însumi și-mi zic:

― De-atâția ani,

De când mă porți spre-același sublim necunoscut,

De ce mă minți cu-aceleași îndemnuri de temut

Și-mi profanezi credința cu-același prefăcut

Surâs ―

Citit pe buze de josnici curtezani?

De ce din armonia supremelor cântări

Azi nu se mai aude decât grozavul urlet

Al celor ce se-neacă în descărcări de tunet

Departe,-n cine știe ce profunzimi de mări!...

. . . . . . . . . . . . . . . . . . . . . . . . . . . . . . . . . . . . . . . . . . . .

. . . . . . . . . . . . . . . . . . . . . . . . . . . . . . . . . . . . . . . . . . . .

Mă simt așa de singur, c-aproape-mi este frică

Să mai vorbesc cu mine,

Și-mi zic:

― Ascultă, frate,

Ascunde-ți rana,

Uită c-ai fost rănit și tu ―

Tu, ce-ai strivit atâția ce nu se mai ridică ―

Te scutură de greul armurii-nsângerate;

Iar celui ce te-ntreabă de-ți sunt sau nu-ți sunt frate

Răspunde-i: „Nu”.





Trec vagabonzii


lui George Arghirescu

Trec vagabonzii,

Trec stăpânii grădinilor fără stăpâni,

Trec antipozii fericirii patriarhalilor bătrâni,

Trec anonimii omenirii,

Trec corifeii poeziei și preistoricii gândirii,

Trec regii primului dezastru și-nvinșii primului regret,

Trec vagabonzii ―

Parodia nedumeririi lui Hamlet.

Voi nu i-ați cunoscut nici unul,

Dar ei pe voi v-au cunoscut,

Ei ― cei goniți de câinii voștri ―

V-au cunoscut

Când v-au cerut

Ce nu le-ați dat,

Voi ― sclavii primei rușini și-ai primului păcat...

Trec vagabonzii ― însetații de cer,

De mări

Și de păduri...

Voi ce-i priviți cum trec pe-alături de voi,

Nepăsători

Și orbi,

Ca niște regi Oedipi,

Fiți mândri

Că-n negrul vostru stol de corbi

S-au coborât de unde nu știți

Și-acești câțiva răzleți vulturi...

Fiți mândri și le-ntindeți mâna,

Și dacă v-o resping scârbiți,

Voi ― umiliți ―

Îngenuncheați ca-n fața unor atotputernici iertători,

Căci vagabonzii sunt enigma eternului „de-atâtea ori”,

Și ei de-atâtea ori vă iartă,

De câte ori îi necinstiți!...





Nocturnă (Ce cap de Rege-Saltimbanc părea azi-noapte luna!)


lui Eugen Lovinescu

Ce cap de Rege-Saltimbanc părea azi-noapte luna!

Un negru nor, ce desemna pe cer o spadă de Toledo

Mânat de vânt, s-apropia

De saltimbancul ce râdea...

Dar Regele-aștepta furtuna

Ca și Polonius, tăcut și nemișcat după perdea...

O spadă-ntinsă amenința regatul stelelor etern ―

Și totuși, Regele râdea...

Râdea vois,

Deși pe cer,

Învinse, stelele piereau ―

Piereau ca cei îngenuncheați

În fața celor ce nu iartă,

Ca luptătorii dezarmați,

Pe care-nvingătorii-i poartă

De-a lungul țărilor supuse

Prin sânge,

Foc

Și fier!...

― Ia seama, Sire!

Regii sunt supuși acelorași ursite,

Ca și soldații morți în lupta pentru capriciul unui

Rege.

― Ia seama, Sire,

Cântărește-ți necântăritele cuvinte,

Privește-n jurul tău soldații

Ce mor

Și nu-ți pot înțelege

Nici nebunia,

Nici plăcerea...

În glasul morților învață sentința care nu te minte,

Că Regii sunt, ca și soldații, supuși acelorași ursite...

Și scrută-i, Sire, dacă vrei!...

Dar Regele privea spre ei

Nepăsător,

Privea spre stele, cum le stingea pe rând furtuna...

Ce cap de Rege-Saltimbanc părea azi-noapte luna!...





Spre soare


Plutește drept înainte, și dacă

pământul pe care-l cauți nu există

încă, fii sigur că Dumnezeu îl va

crea într-adins pentru a-ți răsplăti

îndrăzneala





Regina Izabela către Cristofor Columb


Noi vom porni-ntr-o zi de sărbătoare

Spre-naltele contururi crenelate

Din care-ntâile priviri de soare

Își varsă-n vid imensa lor cascadă

Și-n care seara-și urcă resemnarea,

Cu gestul unei păsări mari de pradă

Ce-și pregătește-n taină răzbunarea

Învinselor aripi însângerate.

Superbi, ca cei ce-nveșmântați în zale

Porneau pe drumul Sfântului Mormânt,

Noi vom porni-ntr-o zi de sărbătoare

Spre-naltele contururi feudale;

Căci drumurile noastre duc spre Soare,

Și soarele preface verbu-n cânt.

Și vom porni cu-ntreaga majestate

A celor ce, pornind de nouă ori,

Purtară prin orașe-ndepărtate,

Mai mult învinși decât învingători,

Fantasmagoricele lor armate

De cai și călăreți halucinați,

Cu flori de crin pe mantii presărate

Și vulturi albi pe scuturi încrustați.

Spre soare deci ― spre soarele de vară,

Monarhul orbitorului zenit...

El ne va strânge-armata răzlețită

Și-o va-ndruma din nou spre răsărit.

El va topi păpușile de ceară

Și gestul lui de bronz va desemna

În spațiu o Golgotă prăbușită

Și magilor de mâine-o nouă stea.





Romanța soarelui


lui Mihail Sadoveanu

Răsar,

Mă-nalț,

Cobor

Și-apoi dispar,

Și-apusul meu e totuși răsărit...

Sunt vagabondul zilei de-a pururi solitar ―

Portret unic și veșnic, expus în infinit.

Cu magica-mi baghetă uriașe ―

Stăpâna hotărârilor eterne ―

Deștept măturătorii albelor orașe

Și-adorm întârziații negrelor taverne...

Dau fluviilor grații de reptile,

Dau mărilor priviri fosforescente,

Iar munților din zare, aspecte de gorile,

Și brazilor, pe coaste, poziții indecente.

Dau fructe noi smochinilor uscați,

Dau bronzului figură omenească,

Iar Regilor ―

Pe socluri de marmură-nșirați ―

Poruncitoare gesturi, ca-n veci să

poruncească.

Iar când cobor,

Când calda-nfiorare

Se zbate-n cupa recelui repaos,

Azvârl sămânță nouă în vechile tipare

Și-ascult Perpetuarea cum fredonează-n haos!...





Glasul morilor


lui Grigore Tăușanu

Glasul morilor de apă,

Glasul morilor de vânt,

Glasul morilor severe care macină Romanța

Zilelor de mâine,

Glasul dătător de pâine,

Care-mbracă-n alb veșmânt

Năzuința și speranța.

Glasul morilor severe care-ngroapă

Și dezgroapă

De sub piatră-același Cânt,

Glasul morilor de apă,

Glasul morilor de vânt,

Să-l asculți de dimineață, până-n seară,

Ore-ntregi și zile-ntregi,

Să-l asculți supus ca-n clipa când vorbește inspirarea

Să-l cunoști,

Să-l înțelegi,

Să-l înveți pe dinafară

Și să-l cânți și tu cu apa,

Și să-l cânți și tu cu vântul,

Căci e glasul-n care Cântul

Plămădește-ndestularea!...

Iar când noaptea amuțește glasul morilor,

Târziu,

Când prin scocuri, nemișcată, apa doarme ca-n sicriu,

Când prin aripi vântul trece cu aceeași nepăsare

Suverană,

Ca prin pânza zdrențuită-a unei nave,

Și când piatra morii-ți pare

O pecetie domnească

Dezgropată din arhiva prăfuitelor hrisoave,

Tu să te gândești la grâul care face să-ncolțească

Iarna,

De sub piatra morii, năzuința și speranța,

Și să-ți amintești de glasul care macină Romanța

Zilelor de mâine ―

Glasul dătător de pâine!





Romanța iahturilor


Iahturile albe,

Iahturile roșii,

Iahturile negre,

Iahturile celor înfrățiți cu marea,

Înfrățiți cu vântul

Și cu resemnarea ―

Iahturile vieții

Ancorară-n port

Dimineața-n clipa când cântau cocoșii.

Iahturile albe ancorară-n dreapta,

Iahturile roșii ancorară-n stânga,

Iahturile negre ancorară-n mijloc.

Iahturile albe aduceau cu ele

Cântece și-ovații,

Marșuri triumfale,

Pilde de-ndrăzneală și de vitejie,

Toată chintesența unei generații,

Tot ce cântă glonțul,

Tot ce scrie spada ―

Clipa ce-nfrățește

Sângele cu ploaia,

Rana cu zăpada.

Iahturile roșii aduceau cu ele

Vaiete și lacrimi,

Flamuri sfâșiate,

Scuturi găurite,

Săbii ruginite

Și armuri pătate

De noroi și sânge,

Și figuri schiloade,

Mute

Și-ncruntate ―

Mute ca sentința luptelor pierdute,

Triste ca fantoma gloriei defuncte.

Iahturile negre aduceau cu ele

Liniștea deplină,

Miros de tămâie,

De făclii de ceară

Și de flori funebre,

Pe catarguri două flamuri lungi de doliu

Și pe bord stigmatul stinsului orgoliu.

Dar după trei zile

Și după trei nopți,

După trei apusuri

Și trei răsărituri

Iahturile negre morții-și debarcară;

Pe când cele albe

Și cu cele roșii

Ancorele grele greu le ridicară

Și din port plecară

Dimineața-n clipa când cântau cocoșii.

Încotro?

Spre care țărmuri depărtate?

Încotro?

Spre care zări însângerate?...

Încotro?

Spre care lupte-apropiate?...

Unele spre dreapta,

Altele spre stânga,

Iahturile vieții iarăși au pornit...

Dar în largul mării

Iahturile albe

Și cu cele roșii,

Iahturile celor înfrățiți cu marea,

Înfrățiți cu vântul

Și cu resemnarea ―

Iahturile vieții

Naufragiară

Dimineața-n clipa când cântau cocoșii!...





Romanța nordică


lui Mihail Samarineanu

În portul blond al unei mări din Nord,

Au debarcat corsarii bruni din Sud.

Și-n portul blond al unei mări din Nord,

Greoaiele otgoane se aud

Cântând barbar, cântând în dezacord

Cu albatroșii tristului fiord.

În portul blond bătrânii mateloți

Privesc tăcuți la noii debarcați,

Și-n portul blond bătrânii mateloți

Par niște blonzi copii, înfiorați

De cântecele brunilor piloți,

Încremeniți cu mâinile pe roți.

Artiști pribegi și oaspeți nepoftiți,

Bătuți de vânt și-adesea de noroc,

Artiști pribegi și oaspeți nepoftiți,

Corsarii bruni repetă-același joc,

Și-n porturile blonde-abia sosiți,

Pornesc din nou și-n veci netălmăciți.

Și-n timp ce-albastrul mării uniform

Le-adoarme-n cânt tristețile de ieri,

Și-n timp ce-albastrul mării uniform

Deșteaptă-n ei eterne primăveri,

În portul blond, ca-ntr-un ghețar enorm,

Autohtonii tremură... și-adorm!...





Prin gările cu firme-albastre


lui Emil Gârleanu

Tristețea trenului ce pleacă

Noi n-am trăit-o niciodată,

Căci ― călători ades cu trenul

În clipa când plecăm din gară,

Noi stăm pe loc ―

Doar trenul pleacă!...

Doar trenul pleacă,

Trenul singur

Ne poartă nerăbdarea mută,

Bagajul visurilor noastre

Și setea noilor senzații,

Pe infinite paralele,

De-a lungul verzilor plantații

De mătrăgună și cucută,

Pe schela podurilor albe,

Prin noaptea negrelor tunele

Și gările cu firme-albastre!...

Doar trenul pleacă,

Trenul singur

Respiră,

Cugetă,

Vorbește,

Și-n forța aburilor cântă

Viteza roților ce crește...

Doar trenul singur se frământă,El singur urcă

Și coboară ―

Reptilă neagră ce-mprumută

Aripi de liliac ce zboară

Și glas de cobe ce-nspăimântă!...

Doar trenul singur se-nfioară

De-atâta veșnică povară.

El singur poartă mai departe

Pachetele-omenești, culcate

Ca-ntr-un muzeu de statui sparte,

Pe bănci de pluș capitonate!...

Doar trenul suferă ofensa

Sclaviei negrilor „ad-hoc”,

Ce poartă-n lectici mai departe

Pe cei născuți să stea pe loc...

El singur,

El,

Și numai trenul,

Creează-n urma lui distanța

Monotonia

Și refrenul

Din care ne-adăpăm speranța

Toți călătorii spre mai bine...

Și numai el,

Doar trenul singur,

Doar trenul știe-anume cine

Și câți din cei plecați aseară

Putea-vom mâine,-n zorii zilei,

Bagajul visurilor noastre

Să-l presărăm, din suflet iară,

Prin gările cu firme-albastre!...





Pastel de toamnă


Toamnă, noapte, plouă!...

Trei drumeți sosesc

Uzi ca trei cadavre scoase dintr-un lac.

Trei drumeți în fața porții se opresc

Și-apoi bat...

De-a lungul gangului răsună

Un cuvânt

Și-n urmă, altul:

Noapte bună!

Și pe urmă tac.

Nu răspunde nimeni...

Trei drumeți așteaptă

Muți ca trei schelete ce-și cată mormântul.

Ploaia cade deasă, repede și dreaptă,

Deasă ca nisipul,

Repede ca vântul,

Dreaptă ca săgeata...

Și drumeții-așteaptă,

Și se face ziuă...

Trei drumeți pornesc

Albi ca beduinii vastelor Sahare,

Trei drumeți Castelul morții ocolesc,

Și tăcuți,

Prin țara celor ce-i privesc,

Trec ca neființa nopților polare

Și se pierd în zare

Ca trei iahturi albe, mute, călătoare!...

― Cine-au fost drumeții?

Cine i-a trimis

Să ne bată-n poartă și să ne deștepte,

Să re’nvie glasul umedelor trepte

Și să ne-ntrerupă ne’ntreruptul vis?...

Cine-a fost nebunul care i-a trimis?

Nu răspunde nimeni!...

Straniile umbre s-au pierdut în zare...

Toamnă, ziuă, soare!...





Pastel bolnav


doctorului Ionescu-Mihăești

Ce primăvară tristă și ce spital tăcut!...

Bolnavii albi, ca albul pereților,

Privesc

Ne’ncrezători spre soare ―

Bizar necunoscut ―

Pe care întâia oară acum parcă-l zăresc.

Ce primăvară tristă și ce spital tăcut,

Cu scările tocite

Și sălile pătrate,

Prin care pașii parcă vorbesc de cei de ieri ―

De cei aduși pe brațe

Și scoși întinși pe spate,

De cei trecuți de pragul supremei mângâieri.

Ce primăvară tristă și ce spital tăcut!...

Ferestrele deschise spre soare parcă vor

Să strângă-n brațe-ntreaga căldură

Și lumină.

În timp ce condamnații tăcuți, din patul lor,

Fac semne desperate...

Și doza de chinină

Alunecă pe gâtul pierduților

Ce vor

Să-și schimbe-apropiatul sfârșit în început.

. . . . . . . . . . . . . . . . . . . . . . . . . . . . . . . . . . . . . . . . . .

. . . . . . . . . . . . . . . . . . . . . . . . . . . . . . . . . . . . . . . . . .

Ce primăvară tristă și ce spital tăcut!...





Pastel mecanic


lui George Oprescu

Monocromia dezolantă a unei dimineți ploioase

Mângâie agonia tristă, dar gravă-a unui tren de marfă,

Ce-și fluieră impertinența prin trei supape ofticoase

Și urcă panta-n resemnarea bemolilor ce mor pe harpă

Într-o capelă funerară.

Cu miros de făclii de ceară

Și vagi parfumuri de tămâie,

Eau de Cologne

Și chiparoase.

Pe Valea Oltului

Sau poate pe Valea Prahovei...

Decorul

E-același peste tot când plouă.

Și-aceleași agonii profane

Schițează orice tren de marfă

Când vrea să calchieze zborul

Expreselor ce urcă panta cu grații de aeroplane!...

Aceleași agonii banale

Și-același trio de semnale

Imploră mila dimineții

Și plictisește călătorul...

Monocromie verde:

Munții și brazii par de mucava ―

E pastișarea dezolării și-a neputinței animale,

Ce-și urcă-adeseori Calvarul, cu trenu-alături, pe șosea.

E parada fanteziei și-a inspirărilor vasale...

Pastel mecanic ―

Năzuință

De artă nouă

Și știință ―

Cézanne te-ar fi pictat într-altfel

Eu însă te-am văzut așa!...





Cântă un matelot...


lui V. Demetrius

Cânta un matelot la proră,

Și imnul lui solemn plutea

Pe-ntinsul Mării Marmara,

Ca-ntr-o cetate spaniolă,

Când orologiul din cupolă

Anunță fiecare oră

Printr-un preludiu de mandolă...

Cânta un matelot la proră

Și marea nu-l înțelegea.

Cânta un matelot la proră,

Un singur matelot cânta.

Și totuși, vocea lui sonoră

Părea, pe iahtul ancorat,

Un cor solemn de preoți tineri,

Ce-ngroapă-n noaptea Sfintei Vineri

Un nou profet crucificat

Pe-o nouă Golgota...

Cânta un matelot la proră

Și-ntregul echipaj dormea.

Cânta un matelot la proră.

Dar ce lunatic l-asculta

Și cine cântu-i repeta

Din largul Mării Marmara,

Când mateloții toți dormeau

Și marea nu-l înțelegea?...

Cânta un matelot la proră

Și-n larg sirenele plângeau!





Cântec de leagăn


pentru Evelyn Burillianu

Nani, nani...

Dormi în paza nesecatului izvor

De priviri

Ce te-nfășoară ca-ntr-o haină de mătase,

Nani, nani...

Ochii mamei au vegheat întreaga noapte,

Și-acum dormi, căci obosite dorm și florile din vase,

Și parfumurile lor,

Toate, unul câte unul, pe-al tău leagăn se cobor

Nani, nani...

Dormi în paza Ursitoarelor,

Nani, nani...

Dormi în vraja-mpletiturilor de șoapte

Ce pătrund printre perdele

Și te-ndeamnă:

Dormi, căci somnul a cuprins de mult grădina ―

Lacul,

nuferii,

castanii,

stângeneii

și glicina ―

toate dorm.

Dorm toate-n paza albelor priviri de stele...

Dormi și tu ―

Prin candelabre, iată, adoarme și lumina,

Dormi,

Și somnul tău să fie mai senin ca infinitul

Oglindit în necuprinșii ochi albaștri de femee,

Visul tău să fie visul Insulelor Boromee,

Visul tău să fie totul,

Tot, precum e răsăritul,

Începutul celor bune și sfârșitul celor rele.

Și anii

Să te-mbrace-n infinitul fericirii.

Nani... nani...





Romanță apocrifă


lui Făgețel

Păreri de rău, păreri de rău ―

Stigmate vechi, cicatrizate ―

În Domul sufletului meu

Pășiți solemn, înveșmântate

În scumpe-odăjdii de-Arhireu...

Pășiți solemn, discret și rar,

Ca niște pâlcuri fragmentate

Dintr-un cortegiu funerar.

Păreri de rău, păreri de rău...

V-ascult în fiecare seară

Cum stați de vorbă cu trecutul,

Pe falsa nervilor chitară

Vă descifrez neprefăcutul

Îndemn spre cei fără de glas,

Iar când pe-al inimii cadran

Pășiți solemn ca și temutul

Și mitologicul Teseu,

Sacerdotalul vostru pas

Vi-l cadențez cu pasul meu ―

Cu pasul meu profan.

Păreri de rău, păreri de rău ―

Ecouri stinse apocrife,

Și totuși pline de ecou,

Voi sunteți negrele tarife

Pe care moartea le-afișează

În propriul meu cavou.





Romanța necunoscutei


În fiecare zi de întâi mai, o necunoscută apare în balconul de marmură al palatului Versailles și, aplecându-se spre bazinul Latonei, cântă:

Eu sunt ce n-a fost încă nimeni din toate câte-au fost

Și sunt,

Sunt ritmul primelor senzații

Și gestul primului avânt,

Sunt simetria primitivă a două buze-mpreunate,

Sunt frenezia ancestrală ce-n lutul omenesc se zbate,

Sunt visul unei nopți de vară, trăit de sexe diferite,

Sunt ura falselor feline, surprinse-n perne adormite,

Sunt gama rozelor păcate transcrise-n magicul carnet,

Sunt prada bestiei,

Himera netălmăcitului poet,

Sunt spasmul,

Lenea

Și dezgustul efemeridelor ce mor

Și-accentul circomflex al vieții ―

Al nimănui

Și-al tuturor!...

Lesbos mi-a dedicat un templu,

Citera, altul,

Iar Corintul

Mi-a dăruit Arhipelagul cu toate florile

Și-argintul

Monezilor cu efigia lui Eros-blond.

Din Orient,

Ovidiu m-a adus la Roma într-un sicriu de pergament,

Arabii m-au purtat în goana cămilelor,

Și caravana

M-a cumpărat de la Bassora

Pentru-a mă vinde-n Ecbatana.

Florența m-a plimbat în taină prin parcul roșiilor crini,

Verona m-a expus ca premiu

Într-un concurs de spadasini,

Veneția mi-a dat gondola,

Otrava,

Ștreangul

Și pumnalul,

Iar Vaticanului catolic i-am profanat pontificalul

Alcov de purpură.

Parisul m-a coborât pe bulevarde,

M-a exilat prin cafenele

Și prin modestele mansarde,

Iar restul marilor orașe moderne mă privesc cu milă ―

O Vagabondă ce se vinde mulțimii

Pe monezi de-argilă!...

Eu sunt...

Dar nu...

Trecutu-mi spune că astăzi nu mai sunt nimic ―

Nu sunt decât adresă scrisă indescifrabil pe un plic

Ce face-nconjurul planetei

Și-n fiecare-ntâi de mai

Își plânge Odissea-n parcul evocatorului Versailles.





Odeleta (Tu pari a fi venită dintr-un regat pustiu...)


celei mai blonde

Tu pari a fi venită dintr-un regat pustiu ―

Regatul unor pete de umbre și lumini,

Pe care fantezia nebunilor ce scriu

L-a comparat cu visul aleilor de crini.

Cu ochii tăi ― culoarea nimicului etern,

Culoarea nebuniei și-a crimelor iertare,

Culoarea voluptății și-a vițiului, ce-aștern

În urma lor fanate petale de păcate;

Și părul blond, ca blondul spiralelor de fum

Ce conturează-n spațiu intenții senzuale,

Tu pari cuceritoarea Amantului postum,

Iar eu, părtașul celei din urmă Bacanale!

. . . . . . . . . . . . . . . . . . . . . . . . .

Tu pari a fi venită dintr-un regat strein ―

Pustiu ca discul rece și blond al lunii pline,

Pervers ca parodia anticului măslin

Și straniu ca surâsul defunctelor regine!





Într-un bazar sentimental


pictorului G. Pătrașcu

Stofe vechi, o mandolină,

Un Cézanne și doi Gauguin,

Patru măști de bronz:

Beethoven, Berlioz, Wagner, Chopin,

O sofa arabă, două vechi icoane bizantine,

Un potir de-argint, mai multe vase vechi de Saxa, pline

Cu mimoza, tamburine spaniole, lampioane

Japoneze, trei foteluri cu inscripții musulmane,

„Fleurs du mal” legate-n piele de Cordova,

Și pe pian:

Charles Baudelaire și-alături Villiers de l’Isle-Adam...

Toate sunt ca și-altădată...

O, bazar sentimental!...

Toate sunt ca la plecarea mea ― dantelă și cristal...

Și cu toate-acestea, câte tocuri nu-și lăsară forma

Pe covoarele-ți bogate de Buhara?

Și-n enorma

Ta colecție de patimi, câte buze nu-ncercară

Să-ți transcrie madrigaluri

Pe obrajii tăi de ceară?...

Câte tragice-nceputuri nu sfârșiră-n simfonia

Mută-a lacrimilor?

Câte nu pieriră-n veșnicia

Inutilului?

Căci noaptea cea dintâi fu cea din urmă,

Iar dorința ta... nimicul ― și nimicul nu se curmă!...

Știu că m-așteptai pe mine...

Iată-mă, sosesc și-ți zic:

Te-ntâlnesc întâia oară... Tot ce-a fost n-a fost nimic,

Minte-mă din nou... Aprinde lampioanele... Coboară

Transparentele... Dă-mi calmul și culorile de seară...

Dă-mi și buzele, și ochii, și...

„Les fleures du mal” la fila

Trei sute treizeci și nouă: „La mort des amants”...

Dar mila

De amanții tăi ce-așteaptă pe trotuar plecarea mea

Mă-ntrupează-n cel de-alt’dată și...

Pe-araba ta sofa:

Cântece-n surdină,

Gesturi,

Umbre,

Flori,

Et caetera!...





Va fi...


Va fi-ntr-o noapte caldă de mai.

Când vei intra

În parcul meu,

Nisipul aleilor deșarte,

Îmbrățișând pantofii tăi albi, va tresări...

La revederea celei venite de departe

Copacii vor zâmbi...

Ferestrele-mi închise se vor deschide iar,

Și-n vazele uitate pe albe etajere,

Buchetele uscate de alb mărgăritar

Vor palpita

Ca-n ascultarea unui demonic Miserere!...

Va fi-ntr-o noapte caldă de mai.

Când vei veni,

„Olimpia” din cadru-i îți va surâde iar,

Ceasornicu-n perete va respira mai rar

Și mutele covoare, pe jos, vor tresări...

Demonul nebuniei va coborî din nou

Pe-albastrele sofale

Și albele dantele,

Aripa lui va stinge lumina-n candelabru,

Iar noi,

Sub ocrotirea tăcutelor perdele,

Postum ca și-ngropații de vii, într-un cavou,

Ne vom iubi-n parfumuri de brad și de cinabru.

Și-apoi...

Va fi într-o seară poate ca și-alte seri.

Va fi

O seară de octombre cu palpitări discrete

De frunze,

De imagini,

De pleoape

Și regrete...

Vai!... cea din urmă seară când tu vei mai veni

Va fi o aiurare de toamnă pe sfârșite,

O aiurare-n versuri brodate pe-o batistă ―

Simbolul despărțirii...

Și-atâta tot...

Și-apoi

Nu va mai fi nimica,

Nu va mai fi nici soare,

Nu va mai fi nici lună

Nici stele căzătoare...

Și față de noi singuri,

Poate,

Nu vom mai fi nici noi!...





Romanța ultimei seri


Pe buzele-mi roșii port și-astăzi stigmatul

Dezastrelor mute din ultima seară...

Pe buzele-mi roșii ― apusuri de vară ―

Port urmele luptei pierdută-n palatul

Eternului Mâine

Și fostului Ieri!...

Mi-ai spus într-o seară că-i ultima seară!...

Vai!... Ultima seară ce trist se sfârșea...

Te văd parcă și-astăzi învinsă,

Culcată,

Pe-aceeași arabă și veche sofa,

Cu pleoapele-nchise,

Cu gura-ncleștată

Și mâinile-n cruce ca două stindarde

Salvate din focul cetății ce arde!...

Sărmană învinsă de însuși învinsul

Voințelor tale...

Supremă chemare

Ce-și pierde zigzagul în gesturi ce mor...

Lumină nocturnă de stea căzătoare...

Pe buzele-mi roșii privește stigmatul

Dezastrelor mute din ultima seară

Și-ascultă-ți a luptei stridentă chitară

Cum plânge,

Și-n urmă, cum moare-n palatul

Eternului Mâine

Și fostului Ieri!...

Sunt glasuri de clopot ce parcă te cheamă

Și glasuri de ștreanguri ce scârțâie-n vânt...

Un glas de frânghie și-un glas de aramă

Se zbat împreună,

Și două sentințe

Topite sunt parcă-ntr-un singur cuvânt:

„Amantul te minte”...

„Amantul te minte”...

Și-n viață, același etern Început

E doar profanarea acelor Sfârșituri,

Trăite

Și-apuse cu cei din trecut!





Romanța unui rege asiatic


lui Cuza Hotta

Pe soclurile albe de marmură,

Sculptate

De dalta unor meșteri aduși din alte țări,

Eternizate-n masca supremei nepăsări,

De-a lungul celor șapte alei

Întretăiate

De alte șapte-alei,

În parcul meu veghează o sută de femei ―

O sută de amante pe care le-am iubit

Cu-atâta frenezie,

Că-n spasmele dorinței

În fiecare noapte sfârșeam printr-un cuțit

Poemele-ncepute cu buzele și dinții.

Și-n parcul meu,

De-a lungul aleilor pătate

De lacrimi

Și de sânge,

La ora când amurgul culorile-și răsfrânge

Pe goalele și albe statui imaculate,

Cobor,

Cobor eu singur din vastul meu palat,

Și buzele-mi aprinse cerșesc o sărutare,Pe rând

La fiecare.

Da...

Eu ― un rege care se roagă-a fi iertat ―

Cutreier ca fantoma regretelor postume

Tăcutul parc cu șapte alei, întretăiate

De alte șapte-alei,

În care stau de pază o sută de femei ―

Și corpurile albe de piatră, nemișcate,

Le-ngenunchez cu gestul;

Iar buzele-mi aprinse

Le-ngheț cu sărutarea statuielor învinse.





Celei din urmă


Vous l’avez vue, la dame en noir

Ochii negri,

Părul negru,

Și-mbrăcată-n negru toată,

A trecut ca-nfiorarea unei umbre pe-nserate...

Cine-a fost fantoma-n doliu cu ochi mari de dezgropată?

Cine a fost fantoma-n doliu la al cărei tragic piept

Palpitau trei asfodele ca trei guri însângerate?...

N-o fi fost necunoscuta ce m-așteaptă

Și-o aștept?...

A trecut...

Era-mbrăcată ca miresele lui Crist

Când coboară-ngândurate albul treptelor tocite.

Ochii ei sorbeau apusul cu nesațul unui trist

Demon, smuls din întuneric

Și-aruncat în plină ziuă ―

Ochii ei, reflexul unor aiurări netălmăcite,

Se dublau ca-ntr-o supremă sărutare de adio.

A trecut...

Și-n urma celei ce purta cu ea secretul

Frazelor turbărătoare de seninuri fără pată,

Am rămas să-i sorb parfumul

Și să descifrez regretul

Asfodelelor fanate ce-i căzuseră din piept...

Cine-a fost fantoma-n doliu cu ochi mari de dezgropată?

N-o fi fost necunoscuta ce m-așteaptă

Și-o aștept?...





Romanța Rozinei


Guerlain a botezat parfumul

„Voilà pourquoi j’aimais Rosine”.

Guerlain a botezat parfumul

Extras din cupele de crin

Cu numele necunoscutei ―

Boeme

Sau aristocrate ―

În ale cărei bucle blonde,

Decolorate

Sau pudrate,

A cunoscut întâia oară

Parfumul cupelor de crin...

Guerlain a botezat parfumul

„Voilà pourquoi j’aimais Rosine”.

Rozina...

Unde e Rozina?

Un strop uitat într-un flacon

Se-ntreabă: Unde e Rozina?

Un strop uitat într-un flacon

Schițează-n grota de cristal

Regretul cupelor de crin,

Ce-nstrăinate de grădina

Din care le-a cules o mână

De trecător sentimental

Jertfesc blazonul florentin

Pe-o balustradă de balcon...

Guerlain a botezat parfumul

„Voilà pourquoi j’aimais Rosine”.

Guerlain a cunoscut-o poate.

Dar când,

Și unde,

Și-n ce fel?...

Guerlain a cunoscut-o poate...

Și a iubit-o...

Dar Rozina?...

Rozina l-a iubit pe el?...

Parfumul lui Guerlain îmi spune

Că-n golul cupelor de crin

Divinizatele nebune

N-au picurat decât minciună

Și că Rozina-a fost... nebună!...

Și totuși, el o cântă și-astăzi

În blondul cupelor de crin...

Guerlain a botezat parfumul

„Voilà pourquoi j’aimais Rosine”.





Litanii pentru miezul nopții





I


Dormi, felină obsedată de plăcerea de-a fi-nvinsă...

A trecut de miezul nopții...

Iar duetul senzual

Orchestrat de fantezia unui Heliogabal

Pâlpâie-n finalul unei lumânări aproape stinsă.

Dormi, felină cu ochi stranii

Și cu pleoape cercuite

În culori evocatoare de fanate clematite,

Dormi, felină obsedată de plăcerea de-a fi-nvinsă...

Culcă-ți capul pe risipa chiparoaselor strivite

De contururile-ți roze

Torturate,

Și-amorțite,

Și multiplicate-n visul unei Venere, desprinsă

Din anticul bronz al unei statui reconstituite.

Dormi, felină obsedată de plăcerea de-a fi-nvinsă...

Dormi, felină torturată de-al duetului final...

Plimbă-ți degetele pale pe dantelele pătate

De capriciul unor alte flori, de tine-nsângerate,

Și respiră-n vis parfumul parcului sentimental.

Și respiră infinitul ce plutește-n străvezii

Nori,

Din care plouă-n luptă hidromelul Walkyriei...

Dormi, felină torturată de-al duetului final...





II


Dormi, ca anticele statui mutilate de barbari,

Goală toată

Ca victima primilor amanți-corsari,

Uită binecuvântarea gestului sacerdotal

Și-ntrupează-te-n Phryneea bandelor de mercenari.

Dormi, felină torturată de-al duetului final...

Dormi, felină saturată de-al eternului simbol...

Toate dorm.

Și-n juru-ți toate sunt absente.

Pe perete,

Miezul nopții-a-nchis chiar ochii

Neadormitelor portrete

Și-albul ochi al lumânării doarme-n stinsu-i rotogol.

Dormi cu buzele deschise, ca un filtru-n care porți

Deopotrivă-aceleași lacrimi pentru vii

Și pentru morți...

Dormi, felină saturată de-al eternului simbol...

Dormi, supremă frenezie de jăratic și schântei,

Tu, ce-ți schimbi amanții-n preoți

Și pe preoți în Atei ―

Dormi,

Și-n așternutul moale forma corpului tău gol

Să-mpietrească pe vecie „Crucea Sfântului Andrei”.

Dormi, felină saturată de-al eternului simbol!...





Triptic banal





I


Viens pleurer si mes vers ont pu te faire rire.

Viens rire s’ils t’ont fait pleurer.

TRISTAN CORBIERE

Prin curtea pavată cu plăci de bazalt

Răsună grăbiții pantofii de atlaz,

Răsună ca stropii de ploaie ce cad,

Ce cad din înaltul și negrul pervaz,

Ce cad din pervazul pătrat și înalt

Pe plăcile negre și verzi de bazalt.

Sunt singur...

Odaia-mi cu albii pereți

Îmi pare enorma cutie de brad

În care nebunul dresor de sticleți

Și-a-nchis favoritul...

Și pașii grăbiți

Răsună prin curtea cu plăci de bazalt,

Răsună grăbiții pantofii de atlaz

Pe plăcile negre și verzi de bazalt,

Răsună ca stropii de ploaie ce cad

Și cântă prin cutrea cu plăci de bazalt

La fel cu-aripații nebuni cântăreți.

Și alba-mi cutie enormă de brad

Se clatină parcă de-atâtea cântări...

Ascult cum se urcă pantofii pe scări,

Se urcă spre mine ―

Alesul sunt eu ―

Și pașii se urcă,

Se urcă mereu

Spre cel din odaia cu albii pereți!...

. . . . . . . . . . . . . . . . . . . . . . . . . . . . . . . . . . . . . . . . . .

Și nu mai sunt singur,

Și nu mai sunt eu.





II


C’est la femme qu’on aime á cause de la nuit.

VILLIERS DE L’ISLE-ADAM

Plouă...

Pe trotuarul negru felinarul desenează

O enormă violetă ―

Violetă ca umbrela japoneză ce-ncadrează

Chipul ei oval și palid

De nocturnă cochetă

Magdalenă

Plouă...

Pe trotuarul negru pașii ei se-ncrucișează

Cu grăbiții pași ai celor ce-o privesc

Și-apoi dispar.

Și tăcuta Magdalenă

Se strecoară ca noroiul

Ce dispare în canalul deschis larg lângă trotuar!

N-are vreme s-o-nsoțească nimeni,

Nimeni n-are vreme

S-o mai cheme...

Plouă, plouă...

Și trotuarul ud sclipește printre case.

Ca o candelă aprinsă

La icoana Magdalenei păcătoase.

. . . . . . . . . . . . . . . . . . . . . . . . . . . . . . . . . . . . . . . . . . . .

. . . . . . . . . . . . . . . . . . . . . . . . . . . . . . . . . . . . . . . . . . . .

Nu știu cine ești

Și ni știu cine sunt ―

Atât mai bine.

Hai cu mine...

Vom petrece-ntreaga noapte mângâindu-ne cu dinții

Ca felinele,

Și-apoi

Vom dispare amândoi,

Prefăcându-ne-ntr-un bloc ―

Bloc de carne și de foc,

Plămădit de draci

Și-nchis

Pe vecie în infernul unei nopți de Valpurgis.





III


Et tu me perdras, et je me perdrai,

Car je suis celle qui est perdue, sitot trouvée.

MARCEL SCHWOB

N-ai fost cea dintâi,

Ești însă cea din urmă ―

Și-i destul

Pentru-amanta celui care poate totul ― tot ce vrea...

Am vroit să fii a mea;

Și ai fost.

Cât timp?

Atâta cât am vrut...

Și-azi dacă pleci,

E că vreau să-și plimbe urma pe obrajii-ți albi și reci

Dinții celor care-așteaptă,

Dinții celor care mușcă

Și distrug cu lăcomia tigrilor închiși în cușcă...

Du-te...

Strada te așteaptă, îți surâde și te cheamă,

Strada-ți zice: Vino,

Uită ce-ai fost ieri, căci azi ești alta,

Uită tot ce lași în urmă

Și te-ndreaptă fără teamă

Spre surorile-ți de mâine, ce tronează pe înalta

Piramidă-nfiptă-n centrul marelui oraș...

Privește

Cum te-așteaptă-n colțul străzii precupeții de senzații!

Câți sunt?

Unul, doi, o sută?...

Nu... sunt mii, și gloata crește

Ca tumultul de ovații...

Cea dintâi a fost uitată,

Cea din urmă-i așteaptă,

Și așteptarea îi excită...

Palidă sărbătorită,

Fii de-acuma deci a lor,

Fii de-acuma-nvingătoarea

Și învinsa tuturor.





