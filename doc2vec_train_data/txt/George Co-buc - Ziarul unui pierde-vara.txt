Ziarul unui pierde-vară


George Coșbuc

Editura Bestseller

Imagine: JPagetRFPhotos/Shutterstock.com



Carte electronică publicată cu sprijinul Ministerului Afacerilor Externe – Departamentul Politici pentru Relația cu Românii de Pretutindeni.





Faptul zilei


Ca lacrima-i limpede cerul

Și-aproape de ziuă. Frumos

Stă-n mijlocul bolții Oierul,

Luceafăru-i gata s-apuie,

Iar Carul spre creștet se suie

Cu oiștea-n jos.

Și doarme și apa și vântul.

Iar spaima și oștile ei

Țin mort, subt călcâie, pământul.

Și-atâta e roua ce-o plânge

Câmpia, că-n palme-o poți strânge

Ca-n cupă s-o bei.

Pe-ncetul tăria-nflorită

Cu galben ca strugurii copți

S-albește din clipă-n clipită.

Pe culmi întunerecul piere,

Dar valea e-n neagra putere,

A umedei nopți.

Pe sus, pe pustiile zgheaburi,

Prin râpele munților suri,

Zac zmeii cu trupul de aburi,

Și ceața prin noapte-nchegată

Stă-n hainele morții-mbrăcată

Pe-albastrele păduri.

Dar vântul cel fără de pace

Începe să cânte-n brădet -

Și tot mai lumină se face;

S-albește strâmtoarea cărării,

Pe rând depărtările zării

S-apropie-ncet.

Văd clăile-n câmp, pe coline

Cunosc singuratecii ulmi,

Și-acum, la lumina ce vine,

Încep să se miște greoaie,

Făpturi purtătoare de ploaie,

Se urcă pe culmi.

Din stânga, din dreapta, din față,

Din râpi și pe-o sută de căi,

Ies dungi plutitoare de ceață

Și-n cale s-adună cărunte

Târându-se-alene spre munte

De-a lungul prin văi.

E-n flacără bolta senină,

Și fără-ntrerupere-acum

Se varsă tăcută lumină,

Se varsă grăbită, se-ntinde

Pe dealuri, pe coaste, s-aprinde

Pe șesuri, pe drum.

Și parcă străbate-o săgeată

De-a lungul câmpiilor reci -

O dungă de soare s-arată,

Și-i crește pe șesuri lucirea,

Și iată-l în toată mărirea

Puterii pe veci!

Murmurul din dealuri pătrunde

Prin văi, și din vale-n păduri;

Ca-n farmec, eu nu știu de unde

E plin de mișcare pământul,

Și cântă și codrul și vântul

Și-o mie de guri.

Ici oameni cu coasa pe umăr,

Și fete cu secerea-n brâu,

Iar gloata cea fără de număr

A celor de-o sută de neamuri

Se joacă-n arinii cu ramuri

Întinse pe râu.

Și care, și turme-n pripoare

Pe umede coaste răsar -

Sunt toate-ale tale, tu Soare!

Făptură tu dând dimineții,

Ești singur ființa vieții

Și-al lumii altar ...





Chindia


Stau acum pe-o buturugă

Și mă uit prin văi,

Nu-i mai mult decât de-o fugă

Până-n deal: și parcă-i oaste

Cum se văd în șir de coaste

Sutele de clăi.

Împrejurul meu învie

Toate câte sunt,

Ce de joc și veselie

Când e soarele la toacă!

Iată-le, sărind la joacă

Undele de vânt.

Una printre clăi s-ascunde;

Umblă pe furiș,

După ea mai multe unde, Fuge care mai de care,

Dar, cotind, gonita sare

Repede-n tufiș.

Toate-n câmp acum s-adună

Crângul răscolind

Iar frunzișul sună, sună!

Dar pe când aleargă ceata,

Iat-o, din tufiș, șireata,

Iese hohotind.

Ies, cu capul dat pe spate,

Soațele-i spre văi;

Răzvrătesc, întunecate,

Brazdele de fân, se-ncurcă

Printre spini și iarăși urcă

Coastra, printre clăi.

Și mereu așa colindă

Dealurile-ntregi.

Și-n sfârșit, când e s-o prindă

Toate cad pe ea deodată,

Din grămada-ncăierată

Nu le mai alegi.

Multe guri acum se-ngaimă,

Vălmășag nespus;

Paiele de câmp, de spaimă,

În vârtej acolo prinse

Se rotesc și joacă-mpinse,

Se ridică-n sus.

Liniștite-n urmă toate

Tac și stau pe loc.

Nu stiu, de-obosite, poate.

Ori aleg prin Ugă-Bugă

După cine să mai fugă

Într-al doilea joc.

Că-n curând încep să salte

Pe sub tei; și cern

Flori de tei din crăngi înalte.

Loc făcându-le să treacă,

Ierbi și flori pe câmp s-apleacă,

Spicele s-aștern.

Iar din tei, privind la ele,

Ispitiți de joc,

Niște pui de rândunele

Și-au uitat mâncarea-n gură:

Jocul ăsta nu-l știură!

Cerule, fă loc!

Unu-ncepe-acum să-și bată

Aripele-n vânt,

Iată-i toți acum deodată

Ciripind în zări senine:

Iar pe sus pe-acolo-i bine,

Nu ca pe pământ!

Și se-ncinge-o veselie,

Toate sar mereu,

Flori și ierburi din câmpie,

Vânt și flori și rândunele -

Vesel, de-aș putea cu ele

M-aș juca și eu!

Gâtul mierlele-ntinzându-l

Nici nu mai ajung

Să răsufle, - așa li-e gândul

La ce văd, la câte-ascultă,

Și-n uimirea lor cea multă

Șuieră-ndelung.

Veverița, de mirare,

Când e-n vârf de fag,

Când p-un ram, când pe-altul sare,

După cum mai bun e locul

Printre crengi să vadă jocul

Cel așa de drag.

Iată-i iepurii, nebunii

Coarne-n cap își pun,

Stau în două labe unii,

Alții peste cap s-aruncă,

Sturzii hohotesc pe luncă,

Și, de râs nebun,

Pitpalacu-n grâu sughiță

Iar nepoții lui

După mama cea pestriță,

Mai pestriți ca ea la pene,

Sprinteni fug prin buruiene

Doisprezece pui.

Și mereu se-ncinge jocul,

Până pe-nserat -

Și e plin de râset locul,

Plin de cântec deal și vale.

Câte-un nor drumeț pe cale,

Galben de mirat,

Stă pe loc acolo-n naltul

Cerului, privind.

Plec-apoi. Dar vine altul.

Nu știu ce gândește norul,

Dar atotstăpânitorul

Soare-n cer, zâmbind,

Ca un moș privind nepoții,

Zice: „Așa băieți!

Veseli și la joc cu toții!

Pentru asta-mi place mie

Truda mea de-o veșnicie

Să tot nasc vieți!“





Pierde-vară


Frunziș al pădurii bătrâne,

Doinești, o tovarășe-al meu!

Doinește și vântul prin grâne,

Iar apa-n izvoare murmură

Și spune tot, tot spune din gură,

Tot spune mereu.

Sub paltin aici e răcoare,

Ies umbre pe dealuri și pier,

Născute din dungi plutitoare

De nori ce-n grăbire s-adună

Pe munți, aurită cunună

La margini de cer.

Mă uit la vulturul din zare

Cum zboară puternic și lin,

Acum e cât corbul de mare,

Cât pumnul abia, cât albina,

Și-n urmă-l înghite lumina

Din largul senin.

S-aude pe coasă cum sună

Ciocanul; pe margini de râu

Poporul de pasări s-adună.

E cântec de luncă, pe creste;

Flăcăi ce cosesc, și neveste

Prin lanuri de grâu.

Iar norii-și tot schimbă făptura,

Se zbuciumă-ntr-înșii-arătări -

Își cască balaurii gura;

Văd cuiburi de pajuri măiestre,

Și roibii cei fără căpestre

Din smârcuri de mări.

Prin mare trec zmeii cu-notul;

Și, iată-l, târând un copac

Piticul cu barba cât cotul,

Ies scroafele-mării cu puii,

Și sparge-nchisorile Gruii

Bâtrânul Novac.

Văd Lupul din basme, cu laba;

Zmeoaice, și codu ce-l rod.

Pe Greul-pământului baba

Cu vraje-l ucide-ntr-o luncă,

Și uite, Cal-galben s-aruncă,

Iar zmeu-i sub pod.

Frumoasă-mi răsare-o Ileană,

Și cântă-n cosița ei flori.

Văd zânele goale-n poiană,

Scăldându-se-ascunse-n pădure,

Când vine-un voinic să le fure

Cămășile-n zori ...

Dar iată-l cu galbene plete,

Frumos, să-l ucidă de drag

La sân îndrăgitele fete -

Copilul, născut, al tăcerii,

Ce-ți vine prin liniștea serii

Și-ți șade pe prag.

Prin iarba-nspicată el vine

Ieșit de sub mucede stânci;

Tiptil se strecoară spre mine

Și capul din iarbă și-l scoate,

Dar iute s-azvârle pe coate

Și-așteaptă pe brânci.

Sosește, s-apleacă de-aproape,

Iar frunțile noastre s-ating;

O pânză eu simt pe pleoape,

Părând d-un păianjen țesută.

Și-n urmă pe ochi mă sărută,

Iar ochii-mi se sting.

Mi-e teamă să-l sperii; și-alene,

Vrând ochii de vrajă să-i scap,

Mă-ncerc să duc mâna spre gene.

El simte, ștrengarul, se-ntinde

Și mâna cu zâmbet mi-o prinde,

Mi-o pune sub cap.

Și-n palme-ascunzând obrăjiorii

Se pierde prin naltul porumb -

S-amestecă dealul și norii

Și-n noapte pământul se-ncheagă:

Simt, parcă, topindu-se-ntreagă,

Făptura-mi de plumb.

Iar vântul doinește prin grâne;

Doinește tovarăsul meu,

Frunzișul pădurii bătrâne,

Iar apa din vale murmură

Și spune, tot spune din gură,

Tot spune mereu.





Moartea lui Gelu


Răzleț din oștirea bătută,

Fugind pe câmpia tăcută,

Căzu de pe cal, de durere,

Pe marginea apei. Și piere.

Din rană și-ar smulge săgeata

Și n-are putere.

Pierdut-a și oaste și țară.

E noapte-n văzduhuri; și rară

E zbaterea apei, când valul

Atinge cu aripa-i malul

Iar Gelu, prin noapte stând singur,

Vorbește cu calul:

Vai, murgule, jalea mă curmă!

Mă lupt cu durerea din urmă,

Căci ranele-mi sapă mormântul,

Degeaba împrăștii tu vântul

Din coamă, piciorul tău scurmă

Degeaba pământul.

Mă chemi prin nechezuri păgâne

Și parcă zici: Vino, stăpâne!

Vezi, picură ranele tale

Și neguri se nalță din vale,

E noapte, și ziua de mâine

Ne-ajunge pe cale!

Trei suliți făcutu-și-au strungă

Prin mine! Mă zbucium pe-o dungă

Și nu-mi mai simt brațul și brâul;

Tu-ți rupi cu picioarele frâul

Las, murgule, las să ne-ajungă

Pe-aicea pustiul.

De-acum tu... cât va cuprinde

Mantaua, deasupra-mi o-ntinde

Și-apoi cu picioarele-mi sapă

Mormântul pe margini de apă.

Și-n urmă cu dinții mă prinde

Și-aruncă-mă-n groapă.

Jelească-mă apele Cernii!

Să-mi bubuie crivățul iernii.

Ca-n taberi al căilor tropot;

Iar veșnicul apelor șopot

Să-mi pară ca-n ceasul vecernii.

O rugă de clopot.

Și, poate, sosi-va o vreme

Când munții vor fierbe, vor geme

Cu hohote mamele-n praguri,

Vor trece bărbații-n șiraguri

Când bucium suna-va să cheme

Pe tineri sub steaguri.

Iar tu, de-i trăi, frățioare,

Să-mi vezi luptătorii-n picioare,

Atunci când sosit va fi ceasul,

Abate-ți pe-aice tu pasul:

Nechează-mi, și atunci eu din groapă

Cunoaște-ți-voi glasul!

Și-armat voi ieși eu afară,

Și veseli vom trece noi iară

Prin suliți și foc înainte,

Să ție protivnicii minte

Că-s vii, când e vorba de țară,

Și morții-n morminte!

El zice, și mâna și-o strânge

Pe pieptul cel umed de sânge

Iar calul stă singur de pază

Lui Gelu, și trist el așează

La pieptul stăpânului capul

Și astfel veghează.

Și-auzi! Ca un vânt ce clătește

Pădurea, când ploaia sosește,

Așa din adâncuri de zare

Un vuiet prin noapte răsare.

Iar vuietul vine, și crește,

Mai iute, mai tare.

Și iată-i, din umbrele văii

Cu scuturi ies repezi flăcăii,

Ca morții ce-și lasă mormântul;

Ies roibii cu umblet ca vântul,

Răsar de tutindeni, de pare

Că-i varsă pământul.

Arcașii lui Arpad! În goană

Ei fug dup-oștirea dușmană.

Și, uzi de-alergare, se-ncură

Fugarii prin negura sură,

Cu frâul pe coamă, și-arcașii

Cu spăzile-n gură.

Năvalnic s-apropie pașii,

Și-n goana lor cântă arcașii,

Și-așa de sălbatic li-e cântul

Din piele de urs au vestmântul,

Și-n bărbile lor încâlcite

Se-mpiedică vântul.

Iar Gelu, auzindu-i prin zare,

De spaimă și groază tresare

El moare! Și cântă păgânii!

N-au Domn și n-au țară românii,

Și-adușii de vânturi în țară

Sunt astăzi stăpânii!

Și-n mâinile cui e scăparea?

Nu-i piept să le-nchidă cărarea?

Nu-i braț de voinic, să-i abată?

Și nu e pe lume-o săgeată

Ca-n inima gloatei lui Arpad

Adânc să străbată?

Și Gelu le judecă toate:

Se nalță proptindu-se-n coate

Și-a calului glezn-o cuprinde,

Cu grabă el arcul și-l prinde,

Și-nvârte săgeata și-o scoate

Din rană, și-o-ntinde:

Și vâjâie slaba săgeată

Cu gemetul morții deodată

Arcașii trec repezi în cale,

Și-i vuiet și-i chiot prin vale:

Ce cânt de-ngropare lui Gelu

Și-oștirilor sale!

Iar vuietu-n neguri pătrunde

Și-n inima nopții s-ascunde

Departe, și-n valuri de valuri

Ecoul izbindu-se-n dealuri

De zece ori jalnic răspunde

Pustiilor maluri.

De zece ori, iarăși de zece,

Și scade, și piere, și trece,

De data din urmă răsună

Tăcerea-mprăștiată s-adună

Și-n neguri alunecă rece

O bolnavă lună.

Iar calul, vedenie mută,

Cu coama de vânturi bătută,

Stă-n noaptea cu neguri de pază

Lui Gelu; și trist el așează

Pe pieptul stăpânului capul

Și astfel veghează.

Iar apa la maluri se frânge

Și cade pe spate și plânge:

Cu fierul potcoavei tu-mi sapă

Mormântul pe margini de apă,

Și-n urmă cu dinții mă prinde

Și-aruncă-mă-n groapă!





Nuntă în codru


Ce mai chiu și chef prin ramuri

Se-ncinsese-atunci !

Numai frați, și veri, și neamuri

De-ar fi fost umpleau o țară!

Dar așa, că s-adunară

Și străini din lunci !

De mă-ntrebi, eu nu știu bine,

Alții poate știu —

Ce să-ntrebi calici ca mine !

Știu că lumea dintr-o dată,

S-a trezit că-i adunată

Și c-o duce-n chiu.

Că-ntr-o zi, purtând în mână

Un colac ș-un băț,

Prepelița cea bătrână

S-a pornit și-n deal și-n vale,

Și chema-ntâlnind pe cale

Lumea la ospăț.

— "Ce-i tu, soro?" — "Ce să fie?

Nuntă mare-n crâng !

N-ai văzut tu veselie

De când ești și porți un nume.

Și-am plecat trimeasă-n lume,

Oaspeții să-i strâng."

— "Dar pe mire cum îl cheamă,

Cine-i el și-al cui?"

— "N-auziși de sturz, bag samă !

Până și-mpăratul știe."

— "Și-i bogat?" — "Ce-i pe câmpie,

Tot ce vezi, i-al lui !

Iar mireasa ! Din cosiță

Numai flori îi cad.

Mierla e. Și e pestriță,

Și gătită ca o cruce:

Cizme galbene și-aduce

Tot din Țărigrad."

— "Ei, atunci să știi, vecino,

C-am să viu și eu."

— "Păi, de bună seamă, vino !"

Tot așa, cu voie bună,

Prepelița-n sârg adună

Pe nuntași mereu.

Și s-a strâns din zare naltă

Neamu-ntraripat,

Și din crâng, și de la baltă,

Și din șesuri, de prin grâne;

Ba și vrăbii mai bătrâne,

Musafiri din sat.

Până-n noapte tot veniră

Și prin crengi au mas.

Iar în zori se răscoliră,

Și-n gorun aveau altarul —

Ia-nchinați-mi cu paharul,

Să-mi mai vie glas.

Mă-ntrebați de nun? Ei, nunul,

Soare-ntr-adevăr:

Dumnealui, mă rog, păunul !

Nună mare-a fost găița,

Stete-acasă păunița,

Că-i murise-un văr.

— "Pop-aveau?" Tu, maică sfântă !

Stai să mai vorbești?

Știi pe ciocârlan cum cântă?

Dumnezeu să-i ție firea !

A-nvățat trei veri Psaltirea

La vlădici sârbești.

Drusce-aveau o coțofană

Și-un cârstei bălțat.

Pitpalacul, nene,-n strană !

Iar cădelnița de aur

O ținea jupânul graur

Dascălu-nvățat.

Dar să vezi ! La socru mare

Zgomote din zori:

Pițigoiu-ntr-una sare,

Steag pe casă șoimul suie.

Gheunoaia bate cuie

Ca s-anine flori.

Iar prin cuhnii sfat și vorbă,

Asta s-o vedeți !

Prepelița face ciorbă,

Presurile fac friptură,

Vin sticleții și le-o fură,

Dracii de sticleți!

Șoimii repezi scot în gheare

Carnea din căldări,

Corbul cel cu ciocul tare

Dumicată-n blide-o lasă,

Cintițoii duc la masă

Rândul de mâncări.

Și, cu șorț de jupâneasă,

Rândunele vin

Și deretică prin casă,

Iar pe mese-aștern prosoape

Și dau lavițele-aproape,

Cane-aduc cu vin.

Dar te miri tu, prin pahare

Cine le turna?

Cucul sur, că-i meșter mare

La urat și-nchinăciune,

E proroc și-ți știe spune

Tot ce-o fi și-o da.

Cântă-n cobză-acum buhaiul

Cel cu gâtul strâmb,

Mierla șuieră cu naiul,

Cu cimpoiul cântă cioara,

Pitulicea cu vioara,

Bufnița c-un drâmb.

Codobaturi iuți ca focul,

Tot bătând din cozi,

Măturară-n clipă locul

Și făcur-o bătătură,

Și ce horă mai făcură

Ca la voievozi !

Jucau sârba porumbeii,

Că e jocul lor,

Și-au luat la joc cârsteii

Pe-o rățușcă vai de mine ! —

Graurul juca pe vine,

Barza-ntr-un picior.

Numai cioara cu cimpoiul,

Tot izbind cu el,

Se bătea cu pițigoiul,

Iar sitarul dup-o ușă

Se certa c-o găinușă

Pentr-un gândăcel.

Vin de-ar fi, că cearta vine,

Astfel cum s-o zici?

Să te superi tu, creștine,

Pentru dinții scoși din gură?

Pentr-un ghiont și-o-mbrâncitură

Cheful să ți-l strici?

Și țipau de-a valma-n ramuri,

Miile de guri !

N-alegeai, străini și neamuri,

Și pe plac cânta tot insul —

Clocotea de chiu cuprinsul

Veselei păduri.

— "Tu erai?" Mă-ntrebi ca prostul !

Vorba din bătrâni:

Eu la chef ca-n marte postul.

Vinu-l beam din coji de-alună

Și-azvârleam, de voie-bună,

Cu căciula-n câni.

Ba, și-n ciur le-adusei apa,

Ca să fiu în rost,

Lemne le-am tăiat cu sapa —

Și, sărind pe-o buturugă,

Am venit la voi în fugă,

Să vă spun ce-a fost !





Zâna pădurii


—"Iar mura-ntr-adins o făcu pe pământ

Sălbatica Zân-a pădurii,

Căci ochii ei negri asemenea sunt

Cu negrele boabe-ale murii.

Iar unde e mura, sădită de ea,

Pot merge neveste și fete,

Flăcăilor însă vederea le-o ia

Și junghiuri prin cap le trimete!

Și zmeura-anume-o făcu pe pâmânt

Sălbatica Zân-a pădurii —

Obrajii ei rumeni ca zmeura sunt,

Obrajii și rumenul gurii.

Iar pe-unde sădește ea zmeură-n văi

Pot merge femeile-n pace,

Dar floarea din față le-o ia la flăcăi

Și galbeni ca faguru-i face.

Iar mușchiu sub brazi într-adins l-a lăsat

Sălbatica Zân-a pădurii,

Ca mușchiul de moale e caldul ei pat,

Acolo sub umbra răsurii,

Iar pe-unde e mușchi, e pe-acolo și ea:

Pot merge să șează copile,

Flăcăilor însă odihna le-o ia

De pier și se-ngroapă cu zile!"

—"Ei, parcă pe Zână eu nu știu s-o-nșel!

Neveste și mură să fie!

Eu stau pe potecă și-ațin frumușel

Cărarea la fete-n câmpie,

Iar când o să văd eu că Zâna mi-e rea

Și-mi fură tăria făpturii,

O prind prin păduri și-o sărut și pe ea

Pe hoața de Zân-a pădurii!"





Pace


Galbene văpăi de soare

Peste deal acum se scurg,

Și-n noptateca răcoare

Peste sat se nalță fumul,

Codrii-alene cântă-n drumul

Vântului de-amurg.

În curând o să s-aline

Truda chinului de azi.

Vei privi prin zări senine

Stelele, sclipind mărunte,

Cum încet de peste munte,

Ies de printre brazi.

Ca și ieri rotundă luna

O să ias-acum-acum,

Steag de aur pe cununa

Dealului, privind în luncă

Plopii doinitori ce-aruncă

Umbre peste drum.

Coasa va dormi și sapa

Va tăcea cântarea-n grâu.

Și-o s-auzi ca-n vis cum apa

Pe sub iaz se mai frământă,

Și privighetori cum cântă

Dincolo de rîu.

Noaptea-ntreag-o să-și murmure

Apele povestea lor—

Și ieșind de prin pădure,

Căprioarele pe creste

Vor cătá prin văi de este

Pace la izvor.

Și va fi! De sus, va face

Dătătorul de vieți

Parte tuturor de pace.

Și-o să-ți uiți și tu mâhnirea,

Suflete,-așteptând ivirea

Albei dimineți.





Hora


Era zâmbitoare,

Cântând se ducea. --

În cer era soare

Și flori pe vâlcea.

Pe lângă izvoare

Voioasă trecea. —

În cer era soare,

Și flori pe vâlcea.

Sub ulmi la răcoare

Să șeadă-i plăcea. --

În cer era soare

Și flori pe vâlcea.

Era zâmbitoare,

Cântând se ducea... --

În cer era soare,

Și flori pe vâlcea.





În zori


Supt un mal legata plută,

Se mai mișc-abia. Duios

Geme apa-n veci zbătută

Ca prin vis, sub iaz la moară.

Luna tot mai jos scoboară

Tot mai jos, mai jos.

A, apus! Și dintr-o dată

Nu mai vezi nici deal, nici drum,

Totu-n zarea-ntunecată

Și-a pierdut și loc și nume,

Nu cred c-a mai fost pe lume

Noapte ca acum.

Parcă-i mort de veacuri satul

Și trudit de-atâta clint

Doarme-adânc întunecatul

Codru-n văi, iar la răstoace

Plopii-au început să-și joace

Frunzele de-argint.

Dar din aripi bat cocoșii,

Răscolind văzduhul mut.

Albe-ntâi și tot mai roșii

Zorile și-ntind lucoarea –

Din zăvoi, privighetoarea

Iarăși a-nceput!





În miezul verii


O fâșie nesfârșită

Dintr-o pânză pare calea,

Printre holde rătăcită.

Toată culmea-i adormită,

Toată valea.

Liniștea-i deplin stăpână

Peste câmpii arși de soare,

Lunca-i goală: la fântână

E pustiu; și nu se-ngână

Nici o boare.

Numai zumzetul de-albine,

Fără-ncepere și-adaos,

Curge-ntruna, parcă vine

Din adâncul firii pline

De repaos.

Și cât vezi în depărtare

Viu nimic nu se ivește...

Iată însă, colo-n zare,

Mișcător un punct răsare

Și tot crește.

Poate-i vrun bătut de soartă

Care-aleargă pe câmpie

Într-atâta lume moartă!

Dor îl mână, griji îl poartă,

Domnul știe!

Poți acum să-l vezi mai bine:

E femeie, o sărmană,

Strâns la piept în scutec ține

Un copil; și-n sârg ea vine,

Vine-n goană.

De călduri dogoritoare,

Foc aprins îi arde chipul;

Un cuptor e roșul soare,

Și cărbune sub picioare

E nisipul.

Când ajunge la fântână,

Jos pe-o pajiște săracă

Pune-odorul ei. Din mână

Saltă cumpăna bătrână

Și se pleacă.

Scârțâind, din nou ea crește.

Mama toarnă cu tot zorul

Apă-n pumni, și se grăbește

La copil și-i răcorește

Obrăjorul.

Bea apoi și ea pe fugă.

Merge iarăși după asta

La copil și-i dă să sugă;

Frânt-apoi, pe-o buturugă

Stă nevasta.

Și e liniște pe dealuri

Ca-ntr-o mănăstire arsă;

Dorm și-arinii de pe maluri

Și căldura valuri-valuri

Se revarsă.

Nici un nor văzduhul n-are

Foc sub el să mai ascunză;

Nici o pasăre prin zare,

Nu se mișcă-n lumea mare

Nici o frunză.

Singur vântul, colo, iată.

Adormise la răcoare

Sub o salcie plecată

Somnuros în sus el cată

Către soare.

Mai e mult! Și ca să-i fie

Scurtă vremea, până pleacă,

El se uită pe câmpie,

Fluieră și nu mai știe

Ce să facă.

Dar deodată se oprește:

Peste ochi își pune-o mână

Și zâmbind copilărește

Curios și lung privește

Spre fântână!





Povestea cântării


—"Ai poate prin lume vro țintă

De-alergi, călătorule vânt?"

—"Prin largile lumi ale zării,

Prin taina cea sfânt-a cântării

Și, singur, pe vremea-nnoptării

M-opresc pe-o colină și cânt.

Și-n urmă-mi pădurile cântă

Cu freamăt de doină, cu șoapte,

Iar uneori până-n pământ

Cu șuier de crivăț -prin noapte."

—"Dar care ți-e veșnica țintă

De-alergi, călătorule nor?"

—"Ascult și eu vântul prin vale

Cum șuieră doine de jale,

Iar dacă-mi întâmpin în cale

Tovarăși, începem în cor

Cântarea ce vântul ne-o cântă:

Cu murmur prin noaptea cu lună,

Cu vuiet de aripi în zbor

Și trăsnete-n zi de furtună."

—"Ai poate pe dealuri vro țintă

De-alergi tu, drumețe pârîu?"

—"Țin ochii la norul din zare

Să-nvăț aiurata-i cântare;

De-i pașnic, pe-ascunsa-mi cărare

Eu cânt printre lanuri de grâu:

Când noru-n văzduh se frământă

Îmi urlu de-a lungul câmpiei

În goana mea fără de frâu

Sălbatecul cânt al mâniei."

—"Tu singur ești fără de țintă,

Poete, și-n gânduri mereu?"

—"Ascult cum își freamătă cântul

Pădurea, pârîul și vântul;

E cerul al meu și pământul,

Și cânt, ca și ele, și eu.

În urmă-mi popoarele cântă

Cântări de la mine-nvățate:

Și tot ce e-n sufletul meu

E-n sufletul lumii mirate".





Pe Tâmpa


Un nor ivit de cătr-apus

Se urcă-n sus

Plutind încet spre miazănoapte

Iar umbra lui prin văi căzând

Acum întunecă pe rând

Livezi și vii și grâne coapte.

Văd drumuri albe-n zări senine,

La margini munți, mai jos coline

Și, ca pe-o pânză zugrăvit,

Orașu-n vale-adânc sub mine.

E pace-n cer și pe pământ;

Abia nestătătorul vânt

Venit de peste munți, de-aiurea,

Tot spune ce din veci a spus—

Și până-n văi, de-aici de sus,

Se zbate-ncet doinind pădurea.





Pastel


Prin vișini vântul în grădină

Cătând culcuș mai bate-abia

Din aripi, și-n curând s-alină,

Iar roșul mac închide floarea,

Din ochi clipește-ncet cicoarea

Și-adoarme-apoi și ea.

Eu cred c-a obosit pădurea,

Căci ziua-ntreag-a tot cântat

Și tace-acum gândind aiurea.

Sub dealuri amurgește zarea,

Se-ntunecă prin văi cărarea

Și-i umbră peste sat.

Peste culmi încet amurgul moare

Și-ntors cu fața cătr-apus

Dă semne nopții din ponoare.

Ea-mbracă haine-ntunecate

Și liniștit din aripi bate

Plutind tăcută-n sus.

Tăciunii-n vatră dau lumină;

Pe drumul de drumeți sărac

Mai vezi fugind câte-o vecină

Să ceară cu-mprumut jaratec;

Grăbit, dă roate, singuratec,

Tăcutul liliac.

Și tot mai noapte-apoi se face,

Păduri și ape-adorm acum;

Din cer scoboar-adânca pace.

Ici-colo vrun zăvor mai sună -

Începe-a se zări de lună

Și-i liniște pe drum.

Copiii dorm, visându-și jocul.

Mai toarce mama. În curând,

Pe vatră ea-nvălește focul,

Încuie ușile la tindă,

Se culc-apoi. Iar cariu-n grindă

S-aude-acum rozând.





Blestemul trădării


Cu sfărâmate catapulturi

Turnul muced stă-nclinat,

Iar în poartă surii vulturi

Frântă-și au de mult aripa,

Stând să cadă-n toată clipa

Peste pragul fulgerat.

Însă-n veci vor sta la poartă,

Că-i din cer blestem de veci.

Noaptea-nvie-o oaste moartă,

Și-i de coifuri valea plină

Fă o cruce și te-nchină.

Călătorule, când treci.

Noaptea din ruini răsare

Tot castelul, precum fu.

Șanț și ziduri de-apărare,

Turnuri albe cresc deodată,

O cetate-nfricoșată

Unde-Agripa cuib avu.

Iar din văi un prinț se suie

Alb de arme, spre castel;

E tăcere-n cetățuie,

Dar stafiile pe coaste

Repezi vin, o-ntreagă oaste,

Toți ai prințului cu el.

Lupi ce cască largul gurii

Au pe coif, și parc-au strâns

Toate fiarele pădurii.

Sunt de-acei ce-au stat în cale,

Varro tu, oștirii tale

Și-au făcut pe-August de-a plâns.

Când ajunge la cetate

Albul prinț al celor morți

De trei ori cu pumnul bate

Repede-n arama porții

Scări aduc în grabă morții,

Cu berbecii bat în porți.

Și-auzind cum vin barbarii,

Ușa tainiții-o deschid

Și tresar legionarii;

Ei din bărbi, din păr, cu mâna

Iuți își scutură țărâna,

Ies, aleargă, sar pe zid.

Sub un râu de creste roșii

Albe coifuri strălucesc,

Și-n amestec furioșii

Respingând pe cei de-afară

Cad și mor, se nalță iară,

Rane fac și le primesc.

Zăngăt însă n-are-arama

Când se bate scut de scut,

Tuba nu-și cunoaște gama:

Fără zuzăt lancea zboară,

Iar al spăzii-oțel doboară

Cald și strălucind, dar mut.

Pe deasupra lor cu spaimă

Luna se ascunde-n nor,

Glas de bufnițe se-ngaimă

Și, cu aripi speriete,

Lilieci zburând în cete

Se izbesc de coiful lor.

De-ați avea voi pace-odată,

Voi ce vă luptați mereu!

Pacea însă nu vi-i dată,

Ca să știți în veșnicie

Dreapta Domnului mânie

Și că-i unul Dumnezeu!

Cei trădați, ei dorm în pace!

Vouă-al morții dătător

Partea asta nu vi-o face!

Voi când ați văzut pe-o seamă

Că pe Crist cel mort îl cheamă

Martor al jurării lor.

În nedreapta voastră ură

Vrând să-i pierdeți, ați făcut

Cu barbarii-o legătură.

Și-au venit pe-ascuns barbarii

Și-au pierit legionarii

Câți pe Crist l-au cunoscut.

Noapte-a a fost. Pe zid creștinii

Se luptau pentru-mpărat:

Voi îns-ați deschis, hainii,

Toate porțile cetății

Dreapta cumpăn-a Dreptății

Iat-acum s-a răzbunat.

Cei trădați, ei în morminte

Dorm în pace. Însă voi

Vă luptați și-acu-nainte

Cu oștirile chemate

Și de-a pururi vă veți bate

Până-n ziua cea de-apoi.

Astfel parcă-ntruna plânge

Turnul obosit și el

De-a vedea tot morți și sânge.

Căci de veacuri vede-ntruna

Noaptea cum aduc furtuna

Morții-aceștia din castel.

Iar când ziua se revarsă,

Pier și ziduri și cohorți,

Ruinată-n deal și arsă

Stă cetatea tristă-n soare

Dar în noaptea următoare

Vin din nou aceiași morți.





Pe munte


Fugiți cu turma repede spre văi!

Pe culme-aleargă duhul răzbunării

Grozavul vânt se zbate-n largul zării

Și norii-mbracă haină de văpăi.

Sosește-acum! cu ochiul cât cuprinzi

Furtuna-n sârg scoboară-n jos pe coaste,

Și-n urma ei se-ntinde neagra oaste

Și urlă-n cor: Tu fulgere, s-aprinzi,

Tu nor, să-ntuneci; vânte, tu să-mprăștii!

Un brad se face țăndări, cel mai nalt:

Și prins de vârf, au smuls pe celălalt

Purtându-l roată-n largul chip al prăștii.

Pe sus se-ntinde-amestecul nespus,

Și Duh în Duh prin aer se frământă,

Iar grindina-n văzduh cumplit își cântă

Cântarea ei de-oțel, căzând de sus,

Pe codrul larg ce-n urlete se-ndoaie,

Și sare iar la loc apoi mugind.

Deodată stă. Și iată-l, răpăind

Potop din cer turnatul râu de ploaie.

Se rupe cerul, cade-acum! S-a rupt.

Sporite neguri hrană dau pieririi,

De-a valma geme-ntreg cuprinsul firii,

Și nu mai știi ce-i sus și dedesubt.

Acum nici Dumnezeu nimic nu poate.

Degeaba-ntind ei mâinile și cer

În negrul iad, și unul până-n cer,

Vârteju-i domn, el singur domn a toate.





Apoi vezi...


– „Câte fete mândre-n sat

Toate țin cu tine" -

Zic și eu! Și nu-i păcat,

Ele știu mai bine.

Când încep și eu să joc

Intră junghiu-n fete

Și s-opresc drumeții-n loc:

– „Ăsta-i joc, băiete!"

Voi săriți ca un ileu,

Ici e șes, ici groapă -

Apoi vezi! Frumoasa, eu,

Voi, pe câte-o schioapă.

Iar la plug de-oi vrea, apoi,

Să mă las pe coarne,

Brazda mea nici patru boi

Nu pot s-o răstoarne.

Eu din umeri scot un car

Până-n dealul mare,

Mut o piatră de hotar...

Ce vi-e de mirare?

Vouă și-un butuc vi-e greu,

Eu ridic o bârnă -

Apoi vezi! Pe mândra eu,

Voi, pe câte-o cârnă!

Beau și eu, și joc, și-arăt

Că mi-e lumea dragă,

Dar ca voi eu nu mă-mbăt

Săptămâna-ntreagă.

Ce-mi tot cânți de boi și bani?

I-am găsit eu gata?

N-aveam cas-acu cinci ani,

Și-a făcut-o tata?

Palmele, că-mi ard mereu,

Capul, că mi-e moară -

Apoi vezi! Pe mândra eu -

Voi, pe câte-o chioară!





Andromahe


Iată-i chiotind în cînturi,

Cupe-ncununînd cu vin;

Flota cu sprijin de vînturi

Vîjîie sub cer senin —

O, nu fierbi, adînc al mării,

Și furtuni tu nu stîrnești

Ca s-azvîrli îndepărtării

Rămășițele grecești;

Zeus, nu zgudui tu rotundul

Cerului cu foc etern,

Ca să-i vînturi în afundul

Nopții veșnice-n Infern!

De-am putut scăpa de săbii,

Flăcări ne-au încins pe loc;

Robi ajuns-am pe corăbii,

De-am putut scăpa de foc!

Vai, și de-au scăpat o seamă

De robie, unde sunt?

Chinul ăsta cum se cheamă,

Cînd de viu ești în mormînt

Rătăcind printre ruine,

Troia moart-o vor vedea,

Și le-ar fi cu mult mai bine

Dac-ar fi pierit sub ea!

Dar și-atît e mîngîiere,

Cu iubiții tăi să fii

La un loc și-ntr-o durere;

Și e dulce gînd să știi

Că cenușa ta udată

De vrun binefăcător

Va zăcea amestecată

Vecinic cu cenușa lor!

Însă noi, pe mări, robite

Urgisiților ahei,

Noi ne ducem risipite

Prin pămînturi fără zei!

Tu mi-ai prevăzut mormîntul,

Tu Casandra,și-ai tăcut?

Nimeni nu-ți credea cuvîntul,

Însă eu l-aș fi crezut!

Astăzi n-aș pluti spre Ftia ,

Îndurînd potop de-ocări;

Noi n-am suferi robia

Celei mai mișele țări!

Eu prin Skyros, tu-n Micene

Roab-a regelui să gemi —

Țara unde cresc Helene

Și se nasc Neoptolemi!

Plînge tînguita gloată,

Plîng și eu privind la ea:

Ah, din lumea asta toată

Eu am partea cea mai rea!

Îl urăsc, și el, turbatul,

Nemilos cu mine nu-i;

Cel ce mi-a ucis bărbatul

Azi mă are-n voia lui!

Întunerec mă-mpresoară,

Mîinile pe cînd îmi frîng,

Și vedenii-n jur îmi zboară

Și-mprejuru-mi toate plîng

Plîng lopețile, și plînge

Marea cu murmur amar —

Iată-l, gol și plin de sînge,

Hector, și-i tîrît de car.

Risipită-n vînt viața

Strop de strop din el s-a stors,

Și, murind, strivit, cu fața

Bietul e spre Troia-ntors.

De fiori încremenește

Largul apelor adînci,

Și de vaiet lung vuiește

Golul mucedelor stînci!

Și mă-ntorc... și mi s-arată

Sîngele-mproșcat pe zid,

Și, gemînd cutremurată,

Lumea ochilor mi-o-nchid.

Nici o milă n-au mișeii!

De-un copil nepriceput

Tremurau pierduți aheii

Și-Agamemnon s-a temut.

O, și sunt viteji! și tată

Au pe Phoebus! Cum te mint

Și tu nu-i stîrpești odată,

Mîndre zeu cu arc de-argint!

Iar prin noapte, cînd, pe puntea

Tigrului, eu de dureri

Îmi îngrop în palme fruntea,

Vine-ncet printre străjeri

Hector aducînd de mînă

Pe copil, frumos și blînd;

Glasul apelor se-ngînă,

Pînzele vuiesc gemînd:

Și pe cînd la piept ne strîngem,

Plînge tată și copil,

Și tustrei prin noapte plîngem —-

Evoe,-n Infern, Ahil!

O, dolopi, și v-amăgește

Gîndul că, rîzînd de sorți,

Azi prin mine se-njosește

Cel mai vrednic dintre morți!

Că din cercul nemuririi

Smuls ieși-va, voi păgîni,

Cel ce v-azvîrli pieririi

Pe la Xantus, ca pe cîni?

Iar tu crezi că-i trecătoare

Jalea mea pe care-o gem?

Că mă vei călca-n picioare,

Barbare Neoptolem?



Blestemată fie țara

Care v-a născut pe toți!

Ura lumilor și-ocara

Moșteniți-o la nepoți!

Iar pe tine-n rînd cu orbii

Foamea poartă-te prin uși,

De pe cîmpi adune-ți corbii

Oasele-n scîrbos culcuș;

Și murind, de-i vrea cu mîna

Să-ți aduni pe-obraz nisip,

Sa se zvîrcole țărîna

Îngrozită de-al tău chip!

Și-n tesalicele maluri

Rîuri milostive sunt

Ca-n rostogolite valuri

Să dea omului mormînt!

Și greceasca spadă scurmă

Pieptul, ca și orice fier,

Curge de pe-a dînsei urmă

Sîngele din cei ce pier.

Și-ori și-n care țări silită

Să trăiesc, se va afla

Vrun pămînt care să-nghită,

Hectore, pe-aleasa ta!





Murind


Pe creștet de dealuri e soare,

Dar umbre-ale nopții prin văi,

Și-n umeda nopții răcoare

Soldatul, departe de-ai săi,

Se zbate, și geme, și moare.

Îi sîngeră pieptul de-arsură.

Iar apa se zbuciumă rar

Devale, și-alene murmură —

Ah, umed un deget măcar

Să-l puie pe vînăta gură !

Dar trupu-i e frînt de prin cruce.

Voind să se nalțe puțin,

De-aseară se-ncearcă s-apuce

Cu mînile-o creangă de spin.

El vede părîul ! Măsoară

Cu ochii, trei palme de drum.

Așa de cînește să moară !

Se-ntunecă văile-acum,

Iar noaptea grăbită scoboară.

El parcă stă-n noapte la pîndă,

Puțin rădicat pînă-n brîu;

Și-i galben de-atîta osîndă,

Cu ochii țintiți spre părîu,

Scrîșnind ca o fiară flămîndă.

S-astîmpără-n urmă și ține

Pe inimă pumnu-ncleștat.

Apoi cu răsufluri puține,

Simțindu-și tot trupu-nghețat,

Își trage mantaua pe sine.

O-ntinde cu dinții și geme,

Iar gura-i șoptește duios.

Eu nu știu, sunt rugi ori blesteme,

Dar știu c-a pierit fără vreme

Flăcăul voinic și frumos.

Că iată-l scăldat în sudoare,

Și-acum e tăcere prin văi.

El nici nu mai simte ce-l doare

Și nici nu mai strigă pe-ai săi,

Nu plînge, nu geme. El moare.

Se-ncinge cu aur cununa

Pădurii de brad de pe culmi,

Doinește și vîntul într-una

Cîntînd somnoroșilor ulmi,

Străbate prin vale-acu luna.

Ea vede pe mortul din vale

Și trece tăcută, pe sus.

Ce roșie-a fost, și pe cale

Ce albă se face spre-apus.

De jale pesemne, de jale !

(1899)





Strigoiul


Acum tu poți s-o-ntrebi, că n-ar răspunde.

Punîndu-și pe genunchi uitatul fus,

Pe-un scaun vechi, în fața vetrei scunde

Privește-n foc, și Domnul știe pe-unde

E gîndul mamei dus.

E singură pe lume, și pierdută.

Bărbatul ei, sunt ani de cînd a dat

Pe Bistrița-n Vîrtej, mînînd o plută.

Rămase-așa de Dumnezeu bătută

Să toarcă biata-n sat.

Și-acum de-abia s-a-nchis mormîntul bine

Pe singuru-i copil ajuns flăcău,

Și-au și-nceput cu șoapte-ntre vecine —

N-au pe-altu-n sat ? Dar cine știe, cine ?

De ce-ar vorbi de rău ?!

Ea-i vede-n colț mormîntul sur, iar șirul

De plopi înalți se zbuciumă cîntînd,

Și-i plin de-un vuiet jalnic cimitirul —

Tresare-acum. Ea dă să-și toarcă firul,

Și-l uită în curînd.

Deodată-ntoarce capul fulgerată

Spre prag. Dar nu-i nimic. I s-a părut

Că sună clanța ca din mîni purtată.

Se-ntoarce spre fereastr-apoi, deodată,

Dar geamul e tăcut.

Se uită lung la geam. E noapte-afară»

Și lună-n cer ca ziua. Și-i tîrziu.

Se uită-n jur prin colțuri, spre cămară...

Și-apoi se-ntoarce-ncet spre ușă iară —

Tăcere și pustiu.

Se scutură, cu frig, pe scaun mama

Și-nchide ochii strîns, și stă pe loc.

A fost icoana-n colț, pocnise rama.

Ea-și șterge ochii umezi cu năframa

Și iar privește-n foc.

Dar iată pe mormînt lumini s-arată.

Cum stau țintiți spre om, de prin strîmtori

Doi ochi de lupi prin noapte-ntunecată,

Așa doi ochi de foc spre cruce cată

Și stau nemișcători.

Motan zbîrlit cu spete-ngîrbovite

Stă-n culme de mormînt, venit din iad :

Dar crucea nu-l înfruntă ! Și topite

Se sting încet luminile-ndrăcite

Și-n hăul nopții cad.



Pe scaun a-nghețat acum bătrîna,

Căci tot mai mult se zbate pe mormînt

Și saltă zbuciumată-n sus țărîna,

Părea că din adînc o zvîrl cu mîna —

Ferească Unul sfînt!

S-aud horcăituri de om ce moare

Străpuns de cel ce-i sta-n genunchi pe piept,

Răsare-un cap cu plete zburătoare,

Un piept, și-un'om, și iată-l în picioare

Stă-n zarea lunei drept.

Cum gîlgîie la vaduri apa-n gîrle,

Gîngave vorbe rari din gura-i ies,

îi joacă șerpi în sîn, în păr șopîrle,

Iar pieptu-i răsuflînd, bolnav s-azvîrle

Mai tare și mai des.

Tîrîndu-și giulgiul alb spre gard se duce.

Iar roșii-i ochi ca două flăcări ard.

întinde-un braț Spre par ca să-l apuce,

Punînd piciorul stîng pe-o cruce

El sare peste gard.

Nici pașii nu-i sunară pe morminte,

Nici umbră-n urma lui nu s-a văzut,

Ca surul nor de fum trecu-nainte —

Sub gard s-aud oftări, s-aud cuvinte

Și plînge-un glas gemut.

Se zbate-n chin drăcesc, el varsă pară.

își smulge giulgiul putred de pe trup,

Se pleacă-n patru brînci în chip de fiară,

S-azvîrle peste cap, și-n urmă iară,

Păziți-vă că-i lup !

Și bate-n fălci, să muște și s-omoare,

Iar spume verzi îi picură fierbinți

Din gura cu gingii sîngerătoare,

Pămînt împrăștie-n urmă-i, din picioare,

Și mîrîie-ntre dinți.

Cu labele pe giulgi, el îl sfâșie,

Și-n gură-l ia și-l scutură prin vînt.

Turbat el roade-n dinți cîte-o fîșie,

Frămîntă-n loc pămîntu-n vrășmășie

Și mușcă din pămînt.

Îl vezi ? Pe după gard în goană vine

Și iese-n drum; spre sat alearg-acum,

Iar coada ridicată-n sus o ține —

De ești pe drum, dă-n lături, tu creștine,

Să nu te afle-n drum!

Acum e la răscruci și stă și scurma

Și-adurmecă pămîntul într-un loc —

Suflarea bietei mame-acum se curmă,

Că n-află-ntoarsă lupul nici o urmă.

Și-aleargă val de foc.

El intră-n sat, ia drumul peste vale.

încep să urle-a moarte cîinii-n sat

Și fug spre uși de tinzi, ferind din cale;

în turn, în clopot limba url-a jale

Un dang înfiorat.

Creștinii cîți nu dorm cu spaimă cheamă

Pe Maica lui Christos și-aprind grăbit

Tămîie și-usturoi pe-un vas de-aramă.

Ea singură-n căscioară, biata mamă.

Stă chip înmărmurit.

Ea-l vede cum despică-n două satul ;

E creț la pâr și nalt cît un vițel,

învîrte ochi de flacără, turbatul,

Și-i iute-n mers și-i negru ca păcatul

Că-i duhul rău în el.

Ea nici nu-nchide ochii să nu-l vază,

Nu tremură de el, nu-și face cruci.

Căzu icoana-n colț. Putea să cadă !

Strigoiul e aici, el e-n ogradă,

Sărit peste uluci.

Acum la ușa tinzii, iar zăvorul

S-aruncă singur, zgomotînd din loc.

E-n tindă. E în prag. A pus piciorul

în cas-acum. A-ntrat ucigătorul.

Dar ea se uită-n foc.

Cu ochii fioroși privește-o clipă

La ea și-nvîrtejit s-azvîrle-apoi,

Cu dinții-i prinde-a poalelor aripă —

Ea sare-atunci nebună-n'sus și țipă:

— „Săriți că e strigoi".

Atît a fost. Nici alt cuvînt, nici luptă ;

Căci nimeni din vecini n-o auzi.

Dar moartă o găsiră-n zori, și suptă,

Și-n jurul ei bucăți de haină rupta,

Creștinii-a doua zi





Crăciunul în tabără


(Pe Cîmpia Smîrdanului, 1877)

Și-acei ce de-a pururi au glume,

Azi tremură muți și-nghețați

În jalea cea fără de nume;

Pustii ei simt, și-aruncați

Departe la margini de lume.

Iar codru-ngropat e-n zăpadă;

Nu-i ușă, nu-i cale, nu-i loc.

În haine ca-n zi de paradă,

Țin pînea-nghețată la foc,

Stînd unul într-altul grămadă.

E freamăt în zare: e tunul,

Ori cîntec de clopot din sat?

Crăciunul e astăzi, Crăciunul.

Flăcăii țin capul plecat,

Și plînge-necat cîte unul...

Ard vesele flăcări pe vatră;

Și-ai casei, la masă, gătiți.

Vin oaspeți, și canele latră;

Le ies înainte grăbiți

Ai casei pe pragul de piatră.

Iar pînea pe masă, vecină,

Pe neted-întinsul ștergar,

Cu vinul din oala cea plină;

Și însuși bunicul, cel rar

La vorbe, azi rîde și-nchină.

Cu cîrpa la spate legată

Nevasta se-nvîrte, avînd

Spre toți cîte-o vorbă-mbunată

Și, locuri pe laviți făcînd,

E suflet și inima toată.

Din leagăn îi bîlbîie-odorul,

Se luptă din mîni și e-n zor

Să-și ducă la gură piciorul,

Afară e soare sub nor,

Dar haină de aur e norul.

Și-i hohot de rîset în stradă,

Și însuși bunicul acum

Se-ndoaie spre geamuri să vadă

Amestecul vesel din drum

Și lupta cu plumbi de zăpadă:

O ceată mai mare de fete

Au prins de flăcăi, mai puțini.

Și-aprinsă e lupta-ntre cete,

Și toți de zăpadă sunt plini

Și-n gura și-n sînuri și-n plete...

Și-aici, în pierduta cîmpie,

Sunt ninse cărările-acum,

Se zbuciumă vîntu-n mînie,

Iar corbii-n pribeagul lor drum

Dau roate prin zarea pustie...

(1900)





Lumânărica


Râd cu toții! Singur mortul

Tace-așa pe loc.

Vine-o fată, pune ortul

Mortului pe piept, sub cruce,

O sărută și se duce

Să se-nșire-n joc.

Patruzeci de mâni așteaptă

Focul călător:

Ce primește mâna dreaptă

Cealaltă mână-alungă -

Vezi abia o roșie dungă

Dintr-un punct în zbor.

Dar zburând, slăbește focul

Aripile-i scad,

Se-nguntește-ntruna locul

Până n-o să mai rămână:

Cui i se va stinge-n mână

Țandăra de bord?

Dar ea zboară, zboară-n pace.

Grabnic într-un glas

Colo-n colț: - "Ei, na-ți-o, drace!"

Și-ntr-aceeași clipă unul

Mai din dos: - "Ei, vezi nebunul,

Mi-o zvârlit-o-n nas."

- "Petre, tu? Hai, scoate banul

Sună-l să-l vedem.

Ce-ai tu, Petre, cu tărâmul?"

- "O să-mi fie naș, cumetre."

- "Las' că știm! Ești vrednic, Petre,

Vrednic să te bem."

Sună banul pe comoară -

Și din nou la gard

Zboară, tot mai mică, zboară

Ca un fulg lumânărica,

Multe, multe mâni, de frica

Stingerii, se ard.

Sfârâiesc făclii aprinse

Lângă mort acum.

Numai gâturi vezi întinse,

Numai ochi pierduți cu firea,

Stând ținți în urmărirea

Flăcării de drum.

Iat-o, nu-i! așa-i de slabă:

Dar deodată ce-i?

Nu știu care drac de babă,

Stând pe vatră sus, ca țapul

Ca să vadă peste capul

Altora femei.

S-a plecat prea mult, să vadă

Și, deodată, hu!

Și nu singură să cadă,

A mai tras cu ea vro două -

Ce să vă mai spun eu vouă

Hohotul ce fu!

Haid'! S-a stins lumânărica.

Zarvă-ntre femei:

- "Aoleu, e la Florica!"

- "Nu-i la ea; e la Ileana."

Iar flăcăii trag cu geana,

Râd apoi și ei.

Râd cei moși cu albe plete,

Iar Ileana-i foc.

Hohotește-un stol de fete,

Iar nevestele s-adună;

- "Vino, fă, nu fi nebună,

Vezi că-i numai joc."

Și cum stă proptit în coate,

Unul din bătrâni,-

Cel mai mare domn pe toate,

Până și pe-un fir de sare,

Dacă dă cel sfânt și-l are,-

Ia nuiaua-n mâni:

- "Haid', și de ți-or pune fato,

Brațul după gât,

O să-i răspopesc, că iat-o!

Am porunci de la vlădică:

Cine nu mi-o ști de frică

Nu mi-o ști, și-atât!..."

De-aș putea eu spune fostul

Cum a fost întreg,

Meșter, neică, mi-ar fi rostul!

Poate-aș isprăvi pe gheme

Până mâni cam pe-astă vreme,

Ei, dar nu mă leg!

Dintr-o vorbă hohot iese,

Hohot dintr-un semn,

Stau urcați acum pe mese,

Pe cuptor, pe unde-apucă

Și nevrând găsesc s-aducă

Râsului îndemn.

Singur mortu-n sfânta-i pace

Doarme somnul lui -

Să te miri de el că tace!

Iar lumânărica zboară,

Râde-n drumul ei ușoară,

Iat-o iar că nu-i.

Las' să doarmă-n pace mortul,

Om fără noroc!

Vine-o fată, pune ortul

Mortului pe piept, sub cruce:

O sărută și se duce

Să se-nșire-n joc.

(1902)





Regele Pontului


Aproape de strîmbele maluri

Corabia-n fugă trecea,

Cîntau despicatele valuri,

Cîntau și matrozii pe ea.

Iar noaptea și marea-mpreună

Făceau armonie deplin —

Pe ape lucire de lună

Și pace-n văzduhul senin.

Trezit de puterea cîntării,

Aude, tresare prin somn

Din groapă-i, pe marginea mării,

Puternicul Schiției domn.

Încet se ridică-ntr-o mînă,

Se uită pe mare mirat;

Cărunta lui barbă bătrînă

Îi umple tot pieptul cel lat.

Furtunile mării grozave

Urlat-au, cu trăsnet trecînd,

Și valuri, și bîrne de nave

Trosnit-au pe groapă-i căzînd,

Și neamuri străine trecură

Pe-acolo, cu vuiete mari:

Pe groapa lui corturi făcură

Și-altare drumeții barbari.

El însă-ntre dune pierdute

Somn fără curmare și greu

Dormit-a ! de treizeci de sute

De ani el dormit-a mereu !

Și-acum îl deșteapt-o cîntare,

Un plînset de glasuri ce pier.

Se uită de-a lungul pe mare

LA navă, la maluri, la cer,

La lună cum albă străluce,

Și-i pare că n-o mai văzu,

Și-i pare c-aminte-și aduce

De-o lume uitată, ce fu.

O rază din vremile-apuse

E cîntecul celor ce trec:

Odată și dînsu-l știuse,

Copil al pămîntului grec.

Și vesel, ca valul și vîntul,

Cîntîndu-l, pe mare-a trecut,

Uitatu-l-a însă-n pămîntul

Acelor ce domn l-au făcut !

De ce și-a pierdut el viața

Cu taberi pe șesuri, cu oști?

Eu, mare,-ți cunosc ție fața,

Tu, mare, tu nu mă cunoști !

De ce-a alergat el prin lume

Cătînd și mărire și-averi?

Lăsat-a prin veacuri vrun nume?

Și parc-au fost toate ca ieri !

Copil el să fie-acum iarăși

Pe ionice maluri, sărac,

S-alerge cu dragii tovarăși,

Să vînture lumea pe plac !

Dar nava se duce, se duce

Dincolo de-albastru-orizont,

Tot Pontul de lună străluce

Și-un rege se plînge pe Pont.

(1902)





