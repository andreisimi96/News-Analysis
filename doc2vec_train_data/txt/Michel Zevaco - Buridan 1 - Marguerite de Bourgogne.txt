Michel Zevaco



BURIDAN





Partea întîi

MARGUERITE DE BOURGOGNE





I. GRĂDINIŢA CU TRANDAFIRI



În apropiere de „Temple” şi aproape învăluit în umbra deasă şi posomorîtă a acestei fortăreţe, de care nimeni nu îndrăznea să se apropie, se răsfăţa un loc împrejmuit, plin de flori, neînchipuit de vesel şi fermecător, vuind de ciripit de păsărele, de parcă ar fi fost o pajişte primăvăratică aşternută la piciorul unei ciuperci uriaşe.

Îi zicea „Grădiniţa trandafirilor” – poreclă cît se poate de nimerită a acestei minunate grădini – în care, de cum începea să se desprimăvăreze, se deschideau toate soiurile de trandafiri, întocmai ca nişte boschete vrăjite.

În curticică era o căsuţă, un giuvaier, cu acoperişul ascuţit şi larg în streşini, cu turnuleţ, ferestre ogivale cu geamurile colorate… în sfîrşit, o locuinţă care tresărea de fericire.

În dimineaţa aceea limpede, alintată de adierea vîntului nebunatic, acolo, într-o sală împodobită cu ţesături şi mobile bogat sculptate, se afla un grup adorabil de tinereţe şi frumuseţe… doi îndrăgostiţi! Ea, gingaşă şi mlădioasă, drăgălaşă, răpitoare; el, subţirel, mîndru şi foarte chipeş în costumul său cam ros.

În fundul odăii, o femeie bătrînă, cu faţa firavă, cu un rînjet scîrbos, îi pîndea cu priviri false.

— Adio, Myrtille… pe mîine, şopti tînărul.

— Mîine! răspunse tînăra fată. Mîine, vai! Pot să fiu sigură că te voi mai vedea mîine sau vreodată, cînd tu alergi spre o primejdie aşa de mare? Oh, Buridan, dacă mă iubeşti, renunţă la nebunia asta!

Cu braţele de gîtul iubitului, cu părul auriu despletit şi cu ochii ca cerul, plini de lacrimi, ea îl rugă fierbinte:

— Gîndeşte-te că tatăl meu va sosi în astă seară! Gîndeşte-te că diseară îi voi destăinui dragostea noastră!

— Tatăl tău, Myrtille! zise tînărul tresărind.

— Da, Jean, da, scumpul meu logodnic, astă seară tatăl meu va şti totul!

— Tatăl tău!… Dar acestui tată, pe care nu-l cunosc, care nu mă cunoaşte, i-oi fi oare pe plac? Cine ştie?… Şi, cine e tatăl tău? O, Myrtille, de şase luni de cînd te-am zărit în această curticică dosnică, din seara cînd ţi-ai aţintit asupra mea privirea blîndă, de cîte ori n-am încercat să întîlnesc pe acest om care e tatăl tău! În zadar, însă! Totul a fost în zadar!

Bătrîna cu privirea chiorîşă înaintă spre ei:

— Maestrul Claude Lescot, zise ea, este veşnic pe drumuri în depărtata ţară flamandă, pentru comerţul său de ţesături. Dar astă seară, desigur, se-napoiază, după cum m-a vestit…

— Şi-i voi mărturisi tot! urmă Myrtille. Dacă ai şti cît mă iubeşte, cît îi sînt de dragă! Cînd i-oi spune că te vreau ca soţ, că mor dacă nu sînt a ta, el va fi foarte fericit să te iau!

— Pe mîine, dar! zise tînărul, cu voce bună. Şi, dare-ar Dumnezeu ca vrednicul Claude Lescot să primească pe Buridan care se va crede atunci, admis în paradisul îngerilor!

— Scumpul meu iubit!… Dar tocmai într-o zi ca asta, în ajunul fericirii noastre, tu vrei… oh! jură-mi că nu te vei duce… oh! el dă din cap… Gillonne, scumpa mea Gillonne, vino-mi în ajutor ca să-l conving!

Bătrîna se apropie şi-şi puse mîna uscată pe braţul tînărului.

— Aşadar, zise ea, eşti hotărît să vorbeşti cu Seniorul Enguerrand de Marigny?

— Chiar în dimineaţa asta. Şi pentru că ai pătruns acest secret, bătrîno, şi pentru că nu ţi-ai putut ţine limba şi că i-ai vorbit cu orice preţ tinerei tale stăpîne, repară-ţi greşeala spunîndu-i adevărul: că nu sînt în primejdie.

— Nici o primejdie! bombăni Gillonne. Nebune! Trebuie să ai pe dracu-n tine ca să ataci pe Seniorul Enguerrand de Marigny! Ascultă, Jean Buridan, ascultă: nu ştii că primul ministru e mai puternic ca regele însuşi? Vai de acela care se izbeşte de această stîncă! Acela e fărîmiţat. Căci acest om ştie tot, vede tot, poate totul! Unul cîte unul, duşmanii lui sînt nimiciţi de pumnal sau otravă. Şi mai e încă securea şi spînzurătoarea. Ochii lui de vultur vor citi în conştiinţa ta, proiectul pe care nu-l vei fi şoptit decît gîndului tău, în tăcerea nopţilor adînci. Mîna sa aspră te va găsi în fundul celei mai sigure ascunzători şi, gîfîind, te va azvîrli călăului.

Gillonne făcu semnul crucii.

— Auzi? bolborosi Myrtille.

Fruntea tînărului se-ntunecă, dar, dînd din cap zise:

— Enguerrand de Marigny de-ar fi oricît de puternic, de-ar fi urmat de o sută de diavoli dintre cei mai cornuţi şi mai îndrăciţi, nimic nu mă va putea împiedica să mă duc la întîlnirea hotărîtă de vitejii mei prieteni, Philippe şi Gautier d’Aulnay. Şi, chiar de nu le-aş fi făgăduit ajutorul acestor doi cinstiţi gentilomi, tot îl urăsc pe Marigny, cum mă urăşte şi el. Trebuie, în sfîrşit, ca faţă-n faţă…

— I-auzi! strigă Gillonne.

Un dangăt de clopote traversă spaţiul.

Myrtille se agăţă de gîtul iubitului.

— Jean! zise ea cu voce sfîrşită, fie-ţi milă, nu te duce!

Alte clopote răsunară… apoi altele, pretutindeni în Paris, şi aerul se umplu de un vuiet puternic.

— Iată că iese regele de la Luvru! strigă Buridan. A sosit ceasul! Adio, Myrtille!

— Buridan! Iubitul meu logodnic!

— Pe mîine, Myrtille! Mîine, dragoste. Astăzi, răzbunarea! Mîine, grădiniţa cu trandafiri! Astăzi, Montfaucon!

Şi, smulgîndu-se din braţele disperate, aruncă o sărutare pe vîrful degetelor Myrtillei şi plecă în goană.

Înnebunită de spaimă, plîngînd cu hohote, Myrtille căzu în genunchi în faţa icoanei Sfintei Fecioare…

În clipa aceea, Gillonne ieşi pe furiş în curte şi, din curte, trecu în drum.

Un om înaintă grăbit dinspre colţul gardului, unde şezuse ascuns.

— S-a făcut, Gillonne?

— Da, Simon Malingre. Iată ceea ce ţi-am făgăduit.

Bătrîna scoase dintr-un buzunar o cutioară pe care omul o deschise cu teamă.

În cutioară se afla un lucru ciudat. Era o figurină de ceară împodobită cu o diademă şi acoperită de o mantie regală! În partea inimii sta înfipt un ac! Atunci, Gillonne, cu ochii cercetători, cu vocea înăbuşită, şopti:

— Spune-i stăpînului tău, nobilul Charles, conte de Valois, că această figurină e prima vrajă făcută de vrăjitoarea Myrtille ca să omoare pe rege. Myrtille a mai pregătit o alta pe care o vor găsi în odaia ei. Du-te, Simon Malingre, şi spune-i întocmai aceste cuvinte contelui de Valois!

Simon Malingre ascunse atunci cutioara sub mantia lui, apoi fugi, strecurîndu-se pe lîngă uluci.

Gillonne, cu un surîs de nălucă pe buzele sale subţiri, se-ntoarse în grădiniţa cu trandafiri şi intră în sala unde Myrtille se ruga Fecioarei pentru logodnicul ei…





II. MARŞUL REGAL



Sunetele de clopote, fanfarele, zgomotele care umpleau Parisul de vîjîieli puternice, erau vuietele nemărginitei bucurii populare care saluta pe noul rege al Franţei.

Pentru prima dată, Ludovic al X-lea se arăta parizienilor.

Cortegiul triumfal ieşise de la Luvru în armuri scînteietoare, în tropotul cailor acoperiţi de valtrapuri splendide, în zgomotul enorm al aplauzelor poporului.

În colţul străzii Saint-Denis, o mulţime şi mai numeroasă era strînsă aclamînd pe marii demnitari ai coroanei care-l escortau pe rege.

Cu toate astea, trei oameni stăteau tăcuţi, trei tineri care se lipeau unul de altul, pîndind cu priviri arzătoare pe aceiaşi demnitari pe care poporul îi saluta cu urale.

— Iată-l! zise încet unul dintre ei, arătînd pe un cavaler aşezat în stînga regelui. Gautier, priveşte! Philippe! Philippe d’Aulnay, priveşte! Iată omul care a omorît pe mama ta! Iată-l pe Enguerrand de Marigny!…

— Da! răspunse şi mai încet Philippe d’Aulnay. Da! El e!… Dar mai bine să mă trăsnească Dumnezeu decît să fac vreo prostie. Buridane! Oh! Buridane, nu cumva ochii mi se-ntorc spre Marigny?

— Philippe! Tu te îngălbeneşti! Tremuri!

— Tremur, Buridane, şi simt că mă sfîrşesc… căci… iat-o!… ea e!…

Aclamaţiile răsunau mai înfocate, mai ameţitoare, mai fanatice.

Într-adevăr, într-o caleaşcă, sau mai bine într-un car descoperit tras de patru cai albi înhămaţi, cu podoabe albe, apăreau surîzătoare, înfrigurate de plăcere, trimiţînd bezele, înveşmîntate cu costume bogate de mătase şi de catifea, regina şi cele două surori ale ei: Jeanne, nevasta contelui de Poitiers; Blanche, soţia contelui de La Marche.

Însufleţirea poporului ajunsese delir, căci erau grozav de frumoase, oh! frumoase de o frumuseţe îmbătătoare şi puternică, în stare să reprezinte grupul celor trei zeiţe de pe muntele Ida, şi cu ceva în plus, orgolios şi fatal, în voluptatea surîsului lor… mai cu seamă ea!

Ea! cu talia ei sculpturală, cu părul blond auriu ca al Afroditei ieşind din valuri, cu ochii cu gene lungi printre care scăpăra foc cîteodată, cu sînul care bătea puternic, ca şi cum dragostea sa ar fi visat să-nlănţuie poporul în clipa aceea de neuitat!

Ea! al cărui nume nu era pronunţat decît cu o admiraţie pasionată!

Ea!… Regina!

Marguerite de Bourgogne!…



*

* *

Era ea… era Marguerite pe care, cu o privire de pasiune nebună, o contempla Philippe d’Aulnay, pe cînd fratele său Gautier şi Buridan îşi aţinteau privirile asupra primului ministru, Enguerrand de Marigny.

Şi acolo, în colţul străzii Saint-Denis, se opri cortegiul.

În clipa aceea, regina se aplecă prefăcîndu-se răpită de uralele poporului. Şi-n acea mişcare, ochii ei alunecară asupra tînărului care sta alături de Philippe d’Aulnay, asupra logodnicului Myrtillei, asupra lui Buridan!…

Un fior o furnică pe Marguerite. Ea îngălbeni, după cum îngălbenise şi Philippe. Inima îi zvîcni. Un oftat de dragoste… un suspin de pasiune arzătoare… una din acele pasiuni care consumă, pustieşte şi omoară!

Cortegiul porni iar.

Philippe d’Aulnay, cu mîinile împreunate într-un gest de adoraţie, bolborosea:

— Marguerite!…

Şi Marguerite de Bourgogne, regina Franţei, în acel suspin care se sfîrşea pe buzele ei, şoptea:

— Buridan!

Şi-n clipa aceea, Buridan apucă de mînă pe Philippe d’Aulnay şi pe fratele său, strigînd:

— La Montfaucon!…

Escorta regală se-ndrepta, într-adevăr, spre Montfaucon.

Prin străzile în care cele două sute de mii de locuitori ai Parisului, se striveau şi se legănau într-un întins flux şi reflux, cortegiul se desfăşura precedat de prefect care, de pe calul său cel mare împodobit cu valtrapuri albastre cu flori de aur, striga cît îi lua gura:

— Loc regelui! Loc reginei! Loc puternicului conte de Valois! Loc seniorului de Marigny! Arcaşi de strajă, daţi înapoi mulţimea!

Escortaţi de cavaleri – cu steaguri fîlfîinde, de episcopi scînteietori de pietre scumpe – călări pe caii lor cu frîuri de aur, de căpitani cu pene la pălării, de seniori luxoşi – ducele de Nivernais, contele d’Eu, Robert de Clermont, ducele de Charolais, Geoffroy de Malestroit, principele de Coucy, Gaucher de Chîtillon şi alţi o sută de somptuoşi, încărcaţi de broderii, scînteietori –, armuri strălucitoare, coifuri cu podoabe, mantale de hermelină, albastre, roşii, ostaşi în armuri de fier, gardieni cu suliţe de oţel, cavalcadă minunată care reprezenta puterea războinică a feudalităţii, iar din acest cadru de forţă şi de glorie, din zgomotul asurzitor al aclamaţiilor, apăru regele!

Regele! Astăzi, doar o vorbă. Atunci, un lucru grozav, o fiinţă excepţională, mai aproape de cer decît de pămînt.

Elegant, îndrăzneţ, puternic în floarea celor douăzeci şi cinci de ani ai săi, Ludovic al X-lea surîdea poporului, glumea cu burghezii, saluta femeile, striga bună ziua bărbaţilor şi se juca, înclinîndu-şi calul.

Şi, Parisul, care se deştepta din coşmarul sîngeros, care fusese domnia lui Philippe cel Frumos, Parisul – care de ani de zile nu mai răsufla, se minuna, aplauda şi credea că dintr-o dată i se sfîrşiseră mizeriile căci pentru popor, schimbarea de stăpîn e totdeauna o nădejde care se naşte, chiar dacă ar pieri curînd.

— Ah! bunul principe! cum zîmbeşte scumpului său oraş!

— Un viclean! Un adevărat viclean!

— Viclean, fie! strigă regele, culegînd cuvîntul. Căci viclean înseamnă şi bătăios! Să se ferească duşmanii mei care sînt şi ai voştri!

— Trăiască Ludovic Vicleanul!

Poporul mugea de bucurie, entuziasmat de acea bunăvoinţă şi de splendoarea cortegiului care-şi desfăşura pompa orbitoare în faţa ochilor lui. Şi cu toate astea…

În acest cortegiu, chiar după oamenii regelui, era tîrît un nenorocit cu picioarele goale, cu capul aplecat, cu ochii rătăciţi, cu o lumînare de ceară-n mînă, între doi călugări şi două ajutoare ale călăului: care erau escorta lui.

Prima ieşire a regelui, era o partidă de plăcere.

Partidă de plăcere, era ceea ce numim astăzi o inaugurare.

Ceea ce trebuia să se inaugureze în acea dimineaţă, era un monument pe care, cu muncă multă şi mare cheltuială, ministrul Enguerrand de Marigny îl clădise pentru serviciul regelui său Philippe cel Frumos. Ludovic al X-lea moştenise, atît pe ministru, cît şi monumentul.

Şi, acest monument era spînzurătoarea de la Montfaucon!



*

* *

Nimeni, în mulţime, nu se ocupa de condamnat, care trebuia să fie cel dintîi atîrnat de noile furci ale spînzurătorii, onoare de care bietul om s-ar fi lipsit. Numele său? Abia se ştia. Crima lui? Nimeni n-o cunoştea.

Nimeni nu-l băga în seamă, afară de un om înalt, lat în umeri, cu faţa rece şi mîndră, în costum splendid, care mergea călare, alături de Ludovic al X-lea.

Şi, acest om, care se preocupa singur de condamnat, era contele Charles de Valois, unchiul regelui.

Condamnatul se întorcea cîteodată şi privea pe furiş spre conte, cu ochi disperaţi în care scînteia o supremă ameninţare. Atunci, contele, puternicul senior, se cutremura, se îngălbenea şi-şi grăbea mersul.

Ce misterioasă legătură putea exista între acel mîndru personaj, atît de sus pus pe treptele tronului, aproape tot atît de sus ca şi regele, şi acest mizerabil condamnat pe care-l duceau să-l spînzure la Montfaucon?

De ce privirea omului, dat pe mîna călăului, făcea să tremure pe cel care sta, în cortegiu, la dreapta regelui?

După ce cavalcada trecuse, mulţimea se-mprăştiase, unii îndreptîndu-se spre crîşmele din care vinul urma să curgă toată ziua; alţii se opreau în faţa scamatorilor şi a cîntăreţilor – bunicii tîrgoveţilor noştri – care cîntau cîntece de ocazie, la răspîntii; alţii, în număr mai mare, se-ndreptau spre Poarta Pictorilor (mai tîrziu numită Poarta Saint-Denis) ca să-şi ocupe loc în jurul spînzurătorii de la Montfaucon.

Şi, pe toate străzile pe unde trecea Ludovic, era acelaşi spectacol de bucurie, erau aceleaşi aclamaţii frenetice, salutînd unul după altul pe toate personajele care figurau în acea minunată cavalcadă.

Toate?… Nu! Căci murmure, blesteme înăbuşite se strecurau ca nişte fiori de groază şi de îngrijorare cînd privirile mulţimii se-ndreptau asupra feţei întunecate pe care am zărit-o: Valois, unchiul regelui! pe fizionomia şi mai mohorîtă şi mai frămîntată a lui Enguerrand de Marigny, – primul ministru al regelui!

Valois şi Marigny, unul la dreapta, celălalt la stînga lui Ludovic, îşi aruncau priviri ucigaşe. Ura nemărginită care-i învrăjbea, se dezlănţuia acum în văzul tuturor. Zdrobit, sfîşiat de ură şi invidie, redus la neputinţă de Marigny, triumfător sub Charles cel Frumos, Charles de Valois se înveninase ani de-a rîndul.

Ce răzbunare înspăimîntătoare pregătea oare, de cînd nepotul său era rege?

Orice ar fi fost, mulţimea murmura aceleaşi blesteme cînd treceau aceşti doi oameni, tot atît de temuţi şi tot pe atît de urîţi.

Dar îndată, ca şi cum o rază magică ar fi risipit norul acela de groază şi de ură, aclamaţiile răsunară şi mai delirant ca să salute pe aceea pentru care nu mai păreau că sună clopotele, ci răsunau fanfarele, strălucea soarele primăvăratic, fîlfîiau steagurile şi răcneau de dragoste cele două sute de mii de parizieni:

— Regina!… Marguerite de Bourgogne!…





III. MONTFAUCON



O estradă imensă. Regele s-a aşezat pe un jilţ aurit, sub un baldachin. La picioarele estradei se-nghesuia garda. Şi, sub razele soarelui, priveliştea era grandioasă, de o bogăţie de culori şi de o măreţie care electriza poporul, veşnic spectator al reprezentaţiilor fastuoase – pe care le plăteşte!

Prinţesele rămăseseră în carul lor, puţin mai la o parte de estradă.

Colina strălucea de aur, de oţel, de broderii, de giuvaeruri… şi asupra tuturor acestor minunăţii, spînzurătoarea îşi întindea umbra întunecoasă…

Spînzurătoarea! Colos de zidărie cu şaptezeci de stîlpi uriaşi, care – la rîndul lor – suportau trei etaje de bîrne enorme, de unde atîrnau laţuri.

Aceasta forma o combinaţie fantastică, – unde mai bine de o sută de condamnaţi puteau să se legene odată în bătaia vîntului – părea ca un vis înspăimîntător, şi Enguerrand de Marigny surîdea în faţa acelui vis realizat din pietre şi fier. El surîdea numărînd firele acelei pînze de păianjen uriaş.

Charles de Valois urmărea cu o privire invidioasă mişcările primului ministru, ploconit în faţa regelui. Şi, Charles de Valois se-năbuşea de necaz în faţa acestui nou triumf al rivalului său.

— Iată, sire, zicea Enguerrand de Marigny, ce am făcut pentru gloria şi siguranţa ilustrului vostru tată. Nu vreau să coste nici o leţcaie pe Stat. Totul, adăugă el cu un gest larg, va fi plătit din mica mea avere. Ceea ce doream să ofer tatălui, o dau fiului, prea fericit să fie, regele meu, mulţumit de devotamentul meu!

— Mulţumesc! strigă Ludovic al X-lea, eşti un bun servitor şi această spînzurătoare e într-adevăr minunată.

Un murmur de admiraţie salută atunci pe Marigny care, dintr-o privire, părea că vrea să-l zdrobească pe Valois.

Acesta scrîşni din dinţi şi-şi şterse sudoarea, cu care ura făcea să i se broboneze fruntea.

În aceeaşi clipă, un om care ajunsese să se strecoare pe estradă, ajunse pînă la contele de Valois şi-i atinse braţul. Apoi îşi întredeschise mantia şi-i arătă un obiect… un cufăraş pe care-l deschise puţin!… Apoi îi şopti cîteva vorbe la ureche…

Valois luă cufăraşul şi se ridică semeţ: o bucurie grozavă scînteia în privirea pe care, la rîndul său, o aruncă lui Marigny… şi mormăi:

— În sfîrşit! Te zdrobesc!… Eşti în mîna mea!…

Din minutul acela prefectul Parisului, văzînd că regele începea să se plictisească şi se frămînta pe jilţul său, făcu semn călăului să sfîrşească cu cel care trebuia să fie spînzurat.

Capeluche, călăul, se apropie de condamnat.

În minutul acela suprem, nenorocitul îşi ridică ochii asupra lui Valois şi acesta se dete înapoi, verde la faţă, tremurînd…

— Vreau să vorbesc! strigă condamnatul cu glas tare.

Valois se clătină…

Dar în clipa cînd toţi tăceau ca să audă ce avea de spus condamnatul, cornul răsună deodată, cu putere, de trei ori.

Toată lumea, regină, rege, principese, seniori, păzitori, călău, toţi se-ntoarseră spre locul de unde venea chemarea şi fiecare văzu un grup de vreo douăzeci de cavaleri în fruntea cărora se aflau trei tineri semeţi.

— Sfîntă Fecioară! strigă Ludovic al X-lea sculîndu-se, palid de necaz, cine îndrăzneşte să sune din corn?

— Eu! răspunse o voce puternică.

— Tu? Şi, cine eşti tu?

— Cineva care cere dreptate! Dreptate contra lui Enguerrand de Marigny!

La aceste cuvinte, un murmur înăbuşit se ridică din mijlocul mulţimii, vuiet de ură, explozia disperării unui popor întreg.

— Da, Sire!… Dreptate!… Dreptate!

— Sire, şopti Valois la urechea nepotului său, ascultă vocea poporului, căci este vocea lui Dumnezeu.

Şi contele se dete înapoi, pe cînd Marigny, galben ca ceara, privea pe îndrăzneţii cavaleri, ca şi cum ar fi privit nişte fantasme.

— Să vedem pînă unde o să le meargă îndrăzneala, zise Ludovic al X-lea. Cum te cheamă? urmă el cu asprime.

— Jean Buridan!… Vorbiţi, Gautier d’Aulnay! Philippe d’Aulnay!

— Eu, Gautier d’Aulnay, grăi cavalerul din dreapta lui Buridan, în faţa lui Dumnezeu şi-n faţa regelui, acuz pe Enguerrand de Marigny de asasinatul tatălui şi mamei mele şi declar că, dacă nu mi se face dreptate, mi-o voi face singur!

— Atest! strigă Buridan.

— Eu, Philippe d’Aulnay, continuă cavalerul aflat la stînga lui Buridan, în faţa lui Dumnezeu şi în faţa regelui, îl acuz pe Enguerrand de Marigny de a fi încercat să ne omoare, pe mine şi pe fratele meu, că ne-a furat proprietatea noastră prin fraudă şi crimă, şi declar că dacă nu mi se va face dreptate, mi-o voi face singur!

— Atest! strigă Buridan.

Şi, îndată, în tăcerea încremenită, care domnea în timpul acestei scene:

— Eu, Buridan, în faţa poporului Parisului, aci de faţă, acuz pe Enguerrand de Marigny de a fi oprimat regatul, de a-şi fi clădit averea din mizeria publică, de a fi vărsat sînge nevinovat, de a fi făcut mai mulţi orfani decît poate face un război. Şi, cum e destinat blestemelor oamenilor, zic că merită să fie cel dintîi spînzurat în acest monument de infamie şi de moarte, cu care ameninţă Parisul. Cum pretind să fac dreptate, convoc pe Enguerrand de Marigny la o luptă cinstită, în termen de opt zile, în Pré-aux-Clercs. Şi, ca să nu uite, îi arunc aci mănuşa!

Buridan se-nălţă în scări, avu un gest violent şi mănuşa aruncată căzu pe estrada regală, pe cînd o vijelie de strigăte, de aclamaţii şi de ameninţări se dezlănţuiau deasupra Montfauconului.

— Sire! Sire! urla Marigny, lăsa-veţi să insulte pe servitorul tatălui vostru şi al vostru?

— Nu, mii de draci! Gărzi! Hei! Căpitane de gardă!…

În minutul acela, un urlet de spaimă izbucni din piepturile tuturor!

Îngroziţi de zbieretele şi de zăngănitul armurilor, înnebuniţi, cei patru cai înhămaţi la carul prinţeselor şi al reginei, porniseră într-un galop nebun, furioşi, drept înaintea lor, răsturnînd, zdrobind pe acei care încercau să-i oprească.

Într-un nor de praf, se văzu carul zguduindu-se, bălăbănindu-se, coborînd dealul cu o iuţeală vertiginoasă. Se văzu regele înnebunit de spaimă, plîngînd cu hohote, şi se auzi cum striga, cu braţele întinse spre cer:

— Maică Precistă, dacă scapi pe regină, fac jurămînt că în primul meu an de domnie voi spînzura o sută de eretici în furcile aceste!…

În clipa aceea de zăpăceală, de disperare şi de groază, Capeluche, călăul, care cu o clipă înainte încercase să se arunce în faţa cailor, se-ntoarse la picioarele spînzurătorii să supravegheze pe condamnat.

Dar Capeluche dete un ţipăt groaznic: osînditul nu mai era acolo.

Condamnatul fugise!…

Carul se rostogolea cu o iuţeală nebună, acea iuţeală pe care o au caii care au luat vînt. Marguerite, Jeanne şi Blanche, regina şi prinţesele, cele trei surori, se ţineau îmbrăţişate ca să moară împreună şi aveau priviri sălbatice, care sfidau moartea.

— Carul se îndreaptă de-a dreptul spre şanţ! zise Jeanne, cu o linişte ciudată.

— Sîntem pierdute! adăugă Blanche.

— Murim! strigă Marguerite. Ce păcat… cînd viaţa e aşa de frumoasă!

În minutul acela, ele tresăriră. Însufleţite de speranţă, înmărmurite de spectacolul pe care-l aveau în faţa lor, uitînd pînă şi primejdia de moarte şi urmărind isprava neaşteptată care se săvîrşea înaintea lor…

Întrecînd pe nenumăraţii cavaleri care se repeziseră în zadar, fiind prea greoi înarmaţi, un cavaler care se azvîrlise într-o fugă fulgerătoare, ajunsese carul şi galopa alături de calul din dreapta… calul conducător…

Asta ţinu o clipă…

Apoi îl văzură pe omul acela plecîndu-se, apucînd coama conducătorului… o săritură avu loc şi, deodată, sărind pe şeaua sa, prin cea mai îndrăzneaţă şi primejdioasă manevră, omul încălecă calul conducător al carului. Deodată, străluci o licărire de oţel, apoi un nechezat grozav… Calul din stînga, lovit drept în piept, căzu în genunchi, ceilalţi trei, împiedicaţi, se rostogoliră… şi prinţesele, scăpate ca prin minune, liniştite, reci, nemişcate la locul lor în car, răspundeau cu un surîs ciudat cavalerului… lui Jean Buridan care, sărind jos, cu călcîiele alipite, cu mîna pe garda săbiei, ca la paradă, le salută…

Lumea alerga din toate părţile… strigăte de bucurie răsunau…

Buridan dispăruse…

În clipele cît fură singure, regina şi cele două prinţese, apropiindu-se una de alta, vorbindu-şi la ureche, aruncîndu-şi priviri aprinse, îşi spuseră lucruri misterioase, lucruri formidabile, fără îndoială, căci, atunci cînd îşi ridicară din nou capul, erau zbuciumate şi livide… ele care abia păliseră în faţa morţii…

Cel dintîi, care ajunse lîngă carul nemişcat, fu un cavaler cu faţa oacheşă, cu privirea vicleană.

Regina se uită în urmă şi, văzînd că are încă timp să vorbească, îşi consultă încă odată surorile dintr-o privire.

— Da, răspunseră ele din ochi.

— Stragildo! zise regina Marguerite.

Cavalerul se apropie, se aplecă, cu un surîs ironic pe buze.

Cu vocea înăbuşită, întretăiată, sacadată, regina întrebă:

— Cunoşti pe aceşti doi gentilomi care au acuzat pe Marigny?

— Da, Maiestate, sînt Philippe şi Gautier d’Aulnay!

— Stragildo, cunoşti pe tînărul care a provocat pe Marigny?

— Şi care a scăpat pe Maiestatea Voastră?

— Da, îl cunoşti? întrebă regina tresărind.

— Îl cunosc, Maiestate. E Jean Buridan.

— Stragildo, şopti regina, vreau să vorbesc cu aceşti trei cavaleri. Caută-i, găseşte-i şi adu-mi-i!

— Cînd?

— În astă seară!

În clipa aceea numeroşi cavaleri soseau, înconjurau carul pe jumătate zdrobit, fîlfîiau eşarfele şi scoteau urale frenetice…

— Scăpate… sînt salvate!

— Să trăiască prinţesele! Trăiască regina!

Stragildo se aplecă mai mult, surîsul său satanic se făcu mai viclean şi şopti scurt:

— Unde?…

Şi, pe cînd ea saluta cu mîna mulţimea care se strînsese, în vreme ce mulţumea surîzînd, cu vocea înăbuşită, Marguerite de Bourgogne răspunse:

— La turnul Nesle!…





IV. TATĂL MYRTILLEI



Umbra nopţii învăluia grădiniţa cu trandafiri. Împrejur, nu era decît întuneric şi tăcere. În întunecimea care se-ntindea, zidăria nelămurită a fortăreţei Temple apărea mai ameninţătoare şi silueta sa părea că reprezintă un monstru la pîndă.

Cu coatele pe marginea unei ferestre, Myrtille, cu inima bătînd, cerceta drumul pe care trebuia să sosească tatăl său: dar uneori, fără voie, îşi ridica ochii asupra întunecatei fortăreţe şi se cutremura.

— Gillonne, şopti ea, tatăl meu o să trebuiască să caute o altă locuinţă. Vederea acestei clădiri mă-ngheaţă de spaimă…

— Idei de fetiţă! zise Gillonne, rîzînd în silă. Cu toate astea n-ar trebui să te temi de nimic. N-ai aflat adineauri că nu numai că scumpul dumitale Buridan e în afară de orice pericol, dar încă a scăpat viaţa reginei… faptă pentru care va primi o răsplată splendidă de la rege?

— Într-adevăr! zise Myrtille îngîndurată. A scăpat pe regină!… Gillonne… este adevărat că regina este atît de frumoasă, cum se zice?

— Aşa de frumoasă încît toţi seniorii curţii şi chiar mulţi burghezi din oraş sînt amorezaţi de ea şi gata să meargă-n iad pentru dînsa. Dar, regina e tot atît de înţeleaptă pe cît e de frumoasă. Şi apoi, cine ar îndrăzni să spună că iubeşte pe soţia regelui?

— Fortăreaţa asta mă-nspăimîntă! zise Myrtille, închizînd fereastra.

— Într-adevăr… eşti galbenă ca ceara… ochii îţi sînt plini de lacrimi… Haide, de ce te temi, copilo? Nu sînt eu aici ca să te apăr? Şi, maestrul Claude Lescot va sosi…

— Da! şopti înfrigurată tînăra fată. Şi-l voi ruga să mă ia de aici chiar de mîine… Niciodată clădirea fortăreţei Temple nu mi-a făcut aşa impresie… Dar, urmă ea dînd din cap, spune-mi Gillonne, crezi că tatăl meu va consimţi să iau pe Buridan?…

— Fără-ndoială! răspunse bătrîna. Unde s-ar găsi un cavaler mai perfect, mai frumos, mai brav şi mai… dar vei şti la ce trebuie să te aştepţi, căci iată pe maestrul Claude Lescot…

— În sfîrşit, strigă Myrtille.

Şi, ea se aruncă în braţele tatălui său care deschisese uşa şi înainta repede. El strînse la pieptul său pe tînăra fată, o sărută dulce pe fruntea-i feciorelnică şi murmură cu vocea tremurîndă:

— Lasă-mă să te văd… tot aşa de frumoasă! Şi mai frumoasă ar trebui să zic?… Scumpă copilă! De mai bine de o lună de cînd n-am putut veni, cît m-am gîndit la tine! Şi tu? Te-ai gîndit puţin la tatăl tău?…

— Tată dragă! Cum nu m-aş gîndi la tine, căruia îi datorez toate bucuriile vieţii mele… tu care eşti familia mea întreagă… deoarece n-am cunoscut pe mama!

O umbră trecu pe fruntea maestrului Lescot, dar venindu-şi în fire îndată, începu să pună pe masă darurile pe care le adusese, eşarfe frumoase de mătase, giuvaeruri de aur împodobite de pietre scumpe, pe care Myrtille le privea şi le mînuia cu o bucurie copilărească.

Maestrul Claude Lescot, punînd întrebări Gillonnei, scoţîndu-şi toca şi mantia de neguţător bogat, privea pe fiica lui surîzînd, fericit de bucuria sa.

Era un om de vreo patruzeci şi cinci de ani, cu trăsăturile aspre, cu privirea rece, cu fruntea îngrijorată, aspru şi scurt la vorbă, obişnuit după aparenţă să comande.

Această fizionomie, în clipe de mînie, trebuia să fie grozavă.

Dar în acel moment, ea se-mblînzea printr-o dragoste adîncă care strălucea în ochii negri, înfundaţi în orbite, sub nişte sprîncene stufoase.

Trecu o jumătate de ceas în mîngîieri, întrebări şi răspunsuri; apoi, pe cînd Gillonne punea masa, maestrul Lescot se aşeză pe un fotoliu, luă pe genunchi pe fiica sa şi o învălui într-o privire adîncă.

Myrtille tremura, se roşea, îngălbenea… Momentul atît de straşnic şi de dulce sosise!

— Tată, începu ea, cu speranţa secretă de a amîna pe a doua zi mărturisirea, de data asta vei sta cel puţin cîteva zile?

— Nu, copila mea… din contră, n-am să pot sta cu tine nici măcar o zi întreagă ca ultima dată… trebuie să plec mîine dimineaţă… am să petrec noaptea aici ca să respir cîteva ore acelaşi aer ca tine… cînd vei adormi tu, te voi privi dormind şi va fi o dulce privelişte pe care o voi lua cu mine, înger mîngîietor al acestei vieţi mizerabile, care e a mea.

— O dragă tată! Dar de ce n-ai înceta cu comerţul dumitale? Pentru ce atîta zbucium cînd ai putea fi aşa de fericit? Nu eşti destul de bogat?…

— Comerţul meu merge rău, zise maestrul Lescot posomorît, pe cînd ochii lui negri scînteiau. Dacă m-aş retrage acum, ar fi o înfrîngere, o ruină, o mărturisire de incapacitate, şi, nu vreau!… Vai! ah! vai de aceia care m-au adus la marginea prăpastiei!… le voi arăta, le voi proba…

Claude Lescot se opri cu un gest violent.

Dar îndată, dînd din cap ca şi cum ar fi vrut să gonească gînduri înspăimîntătoare, îşi îndreptă ochii asupra fiicei sale tremurînde şi surîse cu dragoste nemărginită.

— Sînt nebun, zise el, nebun să te tulbur aşa! Uită ce am spus, Myrtille dragă… totul se va orîndui, în curînd, da, în curînd nădăjduiesc că voi putea să trăiesc totdeauna lîngă tine… Atunci copila mea, vreau, oh! vreau din tot sufletul să fii fericită. Dintre cei mai bogaţi, dintre cei mai buni, dintre cei mai nobili chiar, îţi voi alege soţul… nu te roşi… eşti în vîrstă să te măriţi… şi uite, cunosc un tînăr care…

Myrtille se îngălbenise grozav.

Îşi ascunse capul la pieptul tatălui său, îl luă de gît şi, cum mărturisirea îi aluneca pe buze, ea şopti:

— Tatăl, bunul şi veneratul meu tată, ascultă-mă! Trebuie să-ţi cer iertare pentru că nu te-am ascultat…

Maestrul Lescot se sculă repede, o trase pe Myrtille lîngă făclia de ceară care ardea în piciorul de argint; dădu la o parte mîinile cu care-şi acoperea faţa, o fixă un minut şi, cu vocea joasă, mormăi:

— A fost cineva pe aci!…

— Da! zise Myrtille în şoaptă.

— Cineva cu care ai vorbit! Pe care l-ai revăzut!… care a profitat de lipsa mea, ca să te-ncînte!… Cineva pe care-l iubeşti!

— Da, repetă Myrtille.

Maestrul Lescot plecă capul şi, cu o nemărginită amărăciune, murmură:

— Trebuia să se întîmple!… Încă unul din visele mele distruse!… Dar nu te pot învinui, Myrtille. Voiam să-ţi aleg eu un soţ demn de tine… Dar Dumnezeu să mă ferească de a-ţi zădărnici dorinţa inimii tale. Mai bine aş vrea să mor, decît să te văd plîngînd din cauza mea. Visul meu, îl zdrobesc. Cuvîntul dat, îl voi relua…

Myrtille izbucni în hohote de plîns, căci după faţa disperată a tatălui său, după cuvintele tremurate, înţelegea că în minutul acela el îndeplinea un imens sacrificiu…

— Tată, scumpul şi veneratul meu tată, Maica Domnului şi Îngerii să te binecuvînteze pentru proba de iubire pe care mi-o dai în minutul ăsta! Căci dacă n-aş putea fi a aceluia pe care-l iubesc, aş muri…

— Da, simt, vai, că tu iubeşti pentru totdeauna pe acest necunoscut... Ei bine, fie! zise maestrul Lescot suspinînd adînc. Şi, ce-mi pasă, la urma urmei, dacă e demn de tine!

— Desigur, tată! Şi, te iubeşte fără să te cunoască! Îl vei iubi şi dumneata cînd îl vei cunoaşte. El e aşa de bun, de drăgăstos şi vesel ca un copil… Dacă e nobil, n-aş şti să-ţi spun, dar poartă spada cu mîndreţe şi are gînduri demne de cel mai mîndru gentilom! De cîte ori n-a dorit să te vadă! De cîte ori nu te-a căutat!

Maestrul Lescot, încetul cu încetul, în faţa fericirii fiicei sale, reîncepea să surîdă cu drag.

Sacrificiul visurilor lui fiind îndeplinit, el nu se mai gîndea decît la bucuria acelei copile adorate.

Şi apoi, el era sigur că Myrtille cu firea ei mîndră, delicată, cu simţul profund al frumuseţii şi al generozităţii, nu putuse alege un om nedemn.

La fiecare din cuvintele ei, dînsul vedea limpede că acest amor puternic şi absolut era nevinovat, şi că necunoscutul respectase candoarea fiicei sale… În inima lui începea chiar să-l iubească pe necunoscut.

Nebună de fericire, Myrtille, îl acoperea de mîngîieri şi sărutări.

Şi acum, dînd drumul dragostei, vorbea de iubit, îl descria de o sută de ori, îi pomenea cuvintele cele mai neînsemnate, istorisea cum îl văzuse prima dată şi cum îl iubise…

— Foarte bine, zise în sfîrşit maestrul Lescot cu un surîs radios, dar această perlă a amorezaţilor, acest Phoenix, în fine, acest gentilom, căci după descrierea ta nu poate fi decît un gentilom şi încă dintre cei mai mîndri, de logodnicul tău, zic n-ai uitat decît un lucru, să-mi spui numele său…

Myrtille pufni de rîs bătînd din palme…

— Îl cheamă Jean Buridan!

— Ce-ai zis? urlă maestrul Lescot, devenind plumburiu la faţă.

— Tată, îngînă Myrtille înspăimîntată, am zis: Jean Buridan, e numele logodnicului meu…

— Nenorocito! strigă Claude Lescot, îmbrîncind-o puternic şi, pe cînd înnebunită de spaimă, Myrtille cădea într-un fotoliu, el, cu faţa schimonosită de ură, cu pumnii ridicaţi spre cer, într-un gest ameninţător de sfidare, spunînd cuvinte bîlbîite, răguşit, teribil, urlă:

— Jean Buridan! Pe Jean Buridan îl iubeşti?…

Un hohot de rîs grozav clocoti între buzele-i albe.

— Tată! Tată! se văita Myrtille, nebună de groază şi de îngrijorare, – ce vîrtej te-a cuprins? Fie-ţi milă şi vino-ţi în fire. Oh! mă omori…

El se apropiase, îi luase mîinile şi, aplecat asupra fetei cu faţa înflăcărată, cu glasul înecat de lacrimi, sau de paroxismul furiei, strigă:

— Ah! pe Jean Buridan îl iubeşti! Spune! Pe Jean Buridan? Nenorocito! Ah! da, nenorocito! Ştii tu cine e Jean Buridan? Ştii cine e acest om pe care îl iubeşti? Spune, ştii?… Nu, nu ştii… Ştiu eu! Şi, am să-ţi spun!…

În acest moment, trei bătăi puternice răsunară în poarta grădiniţei.

Fără îndoială loviturile acelea sunau în chip deosebit, ceea ce maestrul Lescot pricepu pe dată, căci tresări tot şi se repezi chiar el să deschidă, gîfîind de spaimă şi de disperare. Myrtille leşină şoptind:

— O, scumpul meu Buridan!…

Dintr-o săritură maestrul Lescot străbătuse curtea.

În poarta deschisă, apăru un călăreţ care ţinea de căpăstru un alt cal.

— Tu aici, Tristane? mormăi Claude Lescot îngrijorat şi posomorît. Ce s-a întîmplat?

Omul se aplecă la urechea bogatului neguţător de ţesături flamande şi-i şopti cîteva cuvinte repezi, care îl făcură să se cutremure.

— V-am adus un cal, adăugă omul sfîrşind.

— Bine, zise Claude Lescot, aşteaptă-mă!…

În sala în care se repezi, nu luă în seamă pe fiica lui leşinată, ci o prinse de braţ pe bătrîna guvernantă care îngrijea de Myrtille:

— Gillonne, îi zise cu vocea grozav de rece, ascultă-mă. Îţi încredinţasem fata. Mulţumită nebăgării tale de seamă, mă loveşte o nenorocire mai grozavă ca oricare. Fiica mea iubeşte un om pe care îl voi omorî sau mă va omorî. Gillonne, meriţi moartea…

— Isuse Christoase! Milostive stăpîne…

— Taci şi ascultă. Dacă îndeplineşti bine ordinele mele, te voi ierta…

— Mă arunc şi în foc! Trebuie să…

— Taci! Trebuie numai să pregăteşti totul ca s-o pot lua pe fată cu mine, în noaptea asta. Mă-napoiez peste două ore. Pînă atunci, trage zăvoarele, întinde lanţurile, baricadează uşile… Dacă vine acel Buridan, nu deschide! Iată ce vreau de la tine: două ore de supraveghere, şi te iert… dacă nu, moartea!… Peste două ore totul să fie gata pentru plecarea Myrtillei.

Fără să aştepte răspunsul bătrînei, şi sigur de supunerea pasivă a Gillonnei, maestrul Claude Lescot se repezi la uşă, sări pe calul pe care i-l adusese omul şi porni în galop spre centrul Parisului.

Peste puţin timp descălecă în faţa unui palat ca o fortăreaţă, dădu santinelelor cuvîntul de trecere, străbătu o curte, se sui pe o scară şi trecu repede prin mai multe săli splendide.

În sfîrşit, ajunse în faţa unei uşi înalte păzite de un uşier. La vederea maestrului Lescot, paznicul deschise repede şi, cu glas tare, anunţă:

— Excelenţa Sa, Primul Ministru, Enguerrand de Marigny!





V. ÎNTÎLNIREA MISTERIOASĂ



Aproape de Luvru se afla uliţa Fromentel sau Froidmantel, ulicioară unde doi cavaleri abia puteau să meargă alături. Căci, pe atunci, străzile nu erau decît nişte ulicioare, şi ulicioarele nişte cărări.

Parisul nu era încă frumosul oraş care era să devină mai tîrziu sub Francisc I-ul şi care urma să prospere în întregime numai de la Henric al IV-lea.

În vremea aceea îndepărtată, cînd domnea Ludovic Vicleanul, Parisul era o încurcătură de drumuri întortocheate, sucite, pline de gropi, cu casele clădite după placul fiecăruia, deoparte, strîmbe, în lung, în larg, una astupînd drumul deodată, alta – dimpotrivă – retrasă, reţea de nepătruns, avînd ca punct de recunoaştere bisericile, hotelurile seniorilor, stîlpii de infamie şi spînzurătorile… o înghesuială diformă de case strîmbe, rezemîndu-se una pe alta, trecînd una peste alta sau susţinîndu-se, etaje depăşindu-se, acoperişuri ascuţite întinzînd, de la o margine a uliţei la cealaltă, coame cu grinzişoare de lemn de-a curmezişul, ferăstrui cu geamlîcuri prinse în plumb şi aşezate alandala, o sfidare generală a oricărei reguli, o renegare generală a alinierii, exuberanţa fanteziei, o independenţă nemăsurată, pe care, mai devreme sau mai tîrziu, poliţia şi arta, coalizate, trebuiau să le orînduiască: căci în înfăţişarea unui oraş, independenţa este tot atît de primejdioasă ca şi spiritul unui popor.

Şi, trebuie spus că era atunci independenţă cîtă puteau să socoată moravurile. Mulţimea vorbea regelui cum sigur n-ar îndrăzni să vorbească azi cu un sergent de stradă. În schimb, societatea fiind veşnic în ceartă, te spînzurau pentru crime care i-ar face chiar pe sergenţi să rîdă azi. Şi, nimeni nu se mira, după cum nu ne mirăm de o lovitură de puşcă în război. Unii pe alţii se atacau şi se apărau, de sus pînă jos, pe treapta socială. Iată tot…

Cît despre strada Froidmantel, era un drum sau mai bine o ulicioară întunecoasă, între acoperişurile căreia soarele abia găsea loc ca să strecoare cîte o rază pe drumul noroios, unde curgea un rîuleţ în care se turnau lăturile gospodăriilor şi care aştepta să fie măturată de unicul măturător: vijelia.

Spre mijlocul uliţei era o curte, în fundul căreia se ridica o clădire încăpătoare şi solidă. Această curte era înconjurată de ziduri înalte şi trainice, şi, pentru mai multă pază, acestea erau încununate de un grilaj de fier cu vergele groase, împletite şi înalt de douăzeci de picioare.

Din această clădire se auzeau, cîteodată, zbierete îngrozitoare. Mai cu seamă vara, cînd aerul se-ncărca cu electricitate, acele voci ciudate formau un concert formidabil, care înspăimînta vecinătatea.

Această clădire era o menajerie, conţinînd o duzină de fiare sălbatice, pe care regele le întreţinea şi pe care le vizita bucuros în tovărăşia reginei, căreia îi plăcea mult să cerceteze de aproape aceşti musafiri primejdioşi.

Deci, în stînga curţii cu lei, se-nălţa un hotel antic care trebuia să fi existat încă de pe vremea Sfîntului Ludovic, hotel părăsit în aparenţă, cu şanţurile astupate, zidurile împrejmuitoare dărîmate, ferestrele închise de cînd şi-aduceau aminte vecinii… un hotel care trebuia să fi fost foarte îmbelşugat şi în care introducem pe cititor, chiar în seara acelei zile cînd, pe dealul Montfauconului, Jean Buridan, Philippe şi Gautier d’Aulnay insultară şi provocară pe Enguerrand de Marigny.

Acolo, într-o odaie bine dosită, dînd spre curtea leilor, în jurul unei mese pe care erau trei sticle şi trei pahare de argint, îi regăsim pe cei trei tovarăşi, pe care cerem voie să-i înfăţişăm, cu angajamentul de a face cît mai scurtă această indispensabilă prezentare.

Buridan era subţirel şi chiar slab, dar bine făcut. Ochii săi cenuşii, mai mult şireţi decît mînioşi, înfăţişarea sa îndrăzneaţă şi uneori provocantă, surîsul său puţin binevoitor, mai mult batjocoritor, vorba lui tăioasă şi gestul aspru ar fi făcut din el tipul aventurierului, în vremea aceea cînd bătăioşii şi gălăgioşii mişunau, dar acest ansamblu era corectat prin fineţea trăsăturilor şi printr-o demnitate inconştientă a ţinutei. Purta cu mîndrie spada, şi poate că n-avea dreptul, ţinînd seamă de prescripţiile regale care, sub pedeapsă de moarte, ordonau tuturor burghezilor, studenţilor şi mijlociilor să iasă fără de arme, îngăduind numai gentilomilor portul spadei.

Dar acest drept, dacă nu-l avea, şi-l luase. Asta-i tot! El era întotdeauna foarte bine îmbrăcat, cu toate că era evident că-şi cumpăra costumele mai ieftin de pe la negustorii de vechituri… Iată-l pe Buridan ca fizic; cît despre moral, îl vom vedea la treabă.

Philippe d’Aulnay era de vreo douăzeci şi şase de ani. Era un tînăr cu privirea blîndă şi adîncă, de o frumuseţe curată, cu apucături distinse. Avea în el acea melancolie, care se observă la fiinţele cu senzaţii aproape nesănătoase, căci părea de o sensibilitate vibrantă. Era de statură mijlocie, admirabil proporţionat, de o perfectă eleganţă în gesturi, ţinută şi cuvinte.

Mai tînăr cu doi ani ca fratele său, mai înalt, mai puternic ca el, Gautier d’Aulnay forma un contrast izbitor cu fratele său, Philippe. Dezmăţat, îmbrăcat alandala, curtezan, stîlp al cîrciumilor deocheate, cu gusturi mojiceşti, palavragiu şi cam mincinos, cu chipul vesel, obrajii roşii, mustaţa zbîrlită, totdeauna gata pe bătaie, îl vedeai trecînd, bălăbănindu-se cu o sabie mare atîrnată de şold, bruftuind pe burghezii care nu se dădeau destul de repede la o parte, şoptind fetelor frumoase cuvinte cu înţeles care le făceau să se roşească şi să fugă, apoi isprăvind prin a se înfunda într-o cîrciumă, unde-i zăpăcea pe toţi pentru o jumătate de litru de vin fiert, înjurînd, blestemînd, vorbind numai de ruptul urechilor, de spartul capetelor şi de înjunghieri. La urma urmei, pînă în ceasul cînd facem cunoştinţa grozavului Gautier, nu tăiase încă decît urechile căpăţînilor de porc pe care le mînca la cîrciuma „Floarea de Crin”, din piaţa Grève, şi după care era înnebunit.

Întreita tovărăşie odată alcătuită, cum am zice, putem să pornim în onorabila-i societate destinată să joace un rol de căpetenie în povestirea de faţă.

— Mii de draci! striga Gautier cu un rîs care-i înroşea faţa – aş risca de bună voie spînzurătoarea sau securea, numai ca să mai văd odată mutra urîcioasă pe care o făcea Marigny.

— Pentru ce să nu-l fi opărit într-un cazan în piaţa porcilor? zise Buridan care părea necăjit. E foarte frumos ce am făcut, îndrăzneţii mei prieteni. În faţa curţii şi a poporanilor Parisului i-am cam spus adevărul acelui călău, vărsătorului de sînge, jefuitorului, criminalului nevoiaşilor, falsificatorului aceluia de bani, acelui… dar lista fărădelegilor i-ar fi prea lungă… Cum vedeţi dar, am provocat pe Marigny şi asta ne dă dreptul să ne mîndrim, dar…

— Poate te căieşti de îndrăzneala de azi dimineaţă? întrebă cu blîndeţe Philippe d’Aulnay.

— Oh! scumpe prietene, nu cred că vorbeşti cu mine. Nu-mi pare rău de nimic. Dacă ar trebui s-o iau de la capăt, aş merge din nou cu voi. Ar fi chiar păcat să ne gîndim că trei flăcăi ca noi, frumoşi şi semeţi, nedorind decît să trăiască, ar voi să moară pe eşafod!

— Lasă! zise Gautier, Marigny n-o să-ndrăznească. Tot Parisul s-ar scula ca să ne apere. Buridane, n-o să ne ducă pe eşafod şi capetele or să ne rămînă pe umeri.

— Numai de nu ne-ar spînzura, de nu ne-ar pune pe roată, jupui de vii, ori arde în piaţa Grève, sau tortura pînă vom muri… Toate mijloacele pe care vi le înşir, de a ne duce pe lumea cealaltă, nu sînt nimica pe lîngă cele care-i stau lui Marigny la îndemînă.

— Unde vrei să ajungi, Buridane? se miră Philippe.

— Vreau să zic, că Marigny ne-a condamnat desigur, cum l-am condamnat şi noi, şi că acum, nu ne rămîne decît să ne apărăm… Am atacat… răspunsul va veni noaptea, în chip mişelesc… Am pornit într-un război fără cruţare.

— Ah! Buridane, ce ne pasă de cele ce va încerca Marigny! I-am spus ce aveam pe inimă. În mod cinstit, l-am prevenit de intenţia ce avem de a ne face dreptate. I-am oferit lupta… Cît despre mine, mă simt mai uşor de azi dimineaţă. Şi voi, mai cu seamă, trebuie să fiţi fericiţi… şi zău că pizmuiesc norocul… că voi aţi salvat-o… i-aţi vorbit… aţi văzut-o de aproape.

— Pe cine? întrebă Buridan.

— Pe regină! răspunse Philippe d’Aulnay, pe cînd o paloare ciudată i se împînzea pe faţă.

— De fapt, zise Gautier, umplîndu-şi paharul – regina trebuie să ne vină în ajutor, deoarece am scăpat-o! Zic să ne vină, căci Buridan este noi, şi noi sîntem Buridan. E cu neputinţă ca doamna Marguerite să nu ştie acest lucru.

Buridan apucă mîna lui Philippe d’Aulnay.

— Aşadar, îi şopti, tot îţi chinuieşte sufletul dragostea asta nenorocită?

— Tot, Buridane! Zi că s-a mărit atît, încît am ajuns cel mai nenorocit om! răspunse Philippe, stăpînindu-şi plînsul.

— Bea! îl îndemnă Gautier, împăciuitor. Cînd îmi dau seama că sînt îndrăgostit, eu beau pînă cînd cad sub masă… iar cînd mă deştept, nu mai am nimic, sînt tămăduit. Vezi cît e de simplu?

Philippe îndepărtă paharul pe care i-l întindea fratele său, apoi îl apucă cu un fel de furie şi îl bău dintr-o sorbitură, ca să-l umple şi să-l golească mereu, ca şi cum ar fi nădăjduit într-adevăr să-şi înece durerea.

— Mii de draci! strigă Gautier înmărmurit.

— Buridane, urmă Philippe, strîngînd cu putere mîna tînărului, ai zis dragoste nenorocită, şi-i chiar adevărat, căci de ea mi-e dat să mor. Cînd mă gîndesc că sînt atît de nebun ca să iubesc pe regina Franţei, parcă-mi vine să îmi zdrobesc capul de un zid, sau să-mi vîr spada în inimă ca să-ncerc să ucid suferinţa asta înspăimîntătoare care e dragostea mea! Ştii, Buridane?… pentru un surîs al ei, mi-aş da şi viaţa! Ştii? oh! că dacă ea mi-ar porunci să iert pe ucigaşul tatei şi al mamei, i-aş uita pe amîndoi şi chiar aş prinde drag pe Marigny! Tu nu ştii că, azi dimineaţă, ca să am ceva de-al ei, am trecut printre străjile dimprejurul carului sfărîmat, după plecarea ei, şi am furat această eşarfă uitată între perne, eşarfa asta pe care am pus-o la inimă şi care parcă îmi arde sufletul! Ştii tu cum mă urmăreşte pretutindeni şi întotdeauna vedenia ei, treaz ori în vis, şi cum simt că mor încetul cu încetul pentru că ştiu că doar de vedenia ei voi avea parte!…

Philippe d’Aulnay îşi acoperi faţa cu mîinile şi începu să plîngă.

— Mii de draci! strigă Gautier, am să-ncep şi eu să bocesc ca un bou! Ei! ce dracu? Vrei să mă duc, să ţi-o aduc, pe Marguerite? Iată, mă duc la Luvru… o iau de acolo şi ţi-o aduc!… Şi apoi, nu văd ce grozăvie mare-i să fii… amorezat!… Şi eu sînt îndrăgostit.

— De cîte minute? întrebă Buridan.

— De cîteva ceasuri: de azi dimineaţă.

— Şi, de cine eşti amorezat, scumpul meu Gautier?

— De principesele Blanche şi Jeanne, îi răspunse Gautier, fără să rîdă.

— De amîndouă, deodată?…

— Da! Şi de ce nu? Dacă domnişoarele sînt deopotrivă de frumoase? Şi apoi, frate-meu iubind o regină, eu nu mă pot coborî mai tare decît iubind două prinţese, ca să stabilesc echilibrul.

Buridan aprobă această aritmetică amoroasă, dînd din cap.

În minutul acela din curtea vecină izbucniră nişte strigăte. Cineva zbiera:

— Pace, Brutus! Pace Neron! De nu… uite furca!

— Ce-i asta? făcu Buridan.

— Sînt leii reginei, care se joacă, şi păzitorul lor, faimosul Stragildo care ameninţă, îl lămuri Gautier. Să mă ia dracu dacă nu mi-e mai drag urletul fiarelor decît glasul omului…

— Buridane, zise Philippe, ai auzit cum răcneşte leul? Ei bine, închipuie-ţi că e vocea amorului din inima mea. Pizmuiesc fiarele acelea Buridane, căci le găsesc mai fericite decît mine! Ea vine să le vadă, le mîngîie cu privirea, le vorbeşte cu blîndeţe… Şi eu, mă ascund după fereastră şi plîng, că sînt numai un om…

— Un om! zise Buridan. Da, caută să fii un om, Philippe! Ştiu ce va să zică să iubeşti. Şi eu, m-aş simţi foarte nenorocit dacă aceea ce mi-e dragă n-ar putea fi a mea. Totuşi, cu toate astea, cred că n-aş uita primejdia în care s-ar afla prietenii mei.

— Ai dreptate! strigă înfuriat Philippe. Uit că de azi dimineaţă sîntem legaţi de aceeaşi soartă şi că sînt al vostru.

— Iartă-mă, prietene… Am întreprins o luptă grozavă şi, înainte de a ne gîndi la moarte, trebuie să învingem!

— Aşa te vreau, curajos, gata să înfrunţi primejdia, în stare să te măsori cu un om ca Marigny!… Iată dar ce pregătesc: sigur că Marigny nu va veni la Pré-aux-Clercs (locul de luptă), dar e tot aşa de sigur că o să trimită un număr respectabil de zbiri şi de arcaşi ca să ne aresteze, căci ştie bine că noi o să ne ducem! Ei bine, să fiţi gata, că n-am poftă să mucegăiesc la Chîtelet sau la Temple şi pregătesc o apărare de care, v-o jur, că o să se vorbească.

— Bravo! strigă Gautier entuziasmat.

— Chiar astă-seară, o să mă întîlnesc cu cîţiva prieteni zdraveni. Ne vom duce la Pré-aux-Clercs, întovărăşiţi de oameni în stare să-l facă să tremure şi pe rege în Luvrul său.

— Ah! Ah! strigă Gautier dînd cu pumnul în masă. O să avem de lucru! Pare-se că o să-i zguduim puţin pe domnii străjeri! Drace, drace! Nu o să mă mulţumesc pînă n-oi omorî vreo douăzeci chiar cu mîna mea, şi pînă nu le-oi tăia urechile ca să le-ndop tovarăşii cu ele!…

— Adio dar! izbucni Buridan, care se sculă. Dacă am uimit Parisul cu provocarea noastră, îl vom minuna şi mai tare, cînd ne vom duce la Pré-aux-Clercs. Pînă atunci, – însă – nici o imprudenţă, nici chiar ca să vezi pe regină, Philippe, nici chiar ca să admiri prinţesele, Gautier! Dacă ieşiţi, înarmaţi-vă. Dacă vă duceţi la cîrciumă, puneţi să guste vinul ce vi-l dă de băut! Dacă vă opreşte cineva în stradă, scoateţi sabia şi apoi vorbiţi, căci otrava şi pumnalul sînt arme dragi lui Enguerrand de Marigny… Gîndiţi-vă că dacă acest om ar putea omorî de la depărtare, ne-ar trăsni în minutul ăsta.

Şi, Buridan, ieşind, Gautier se cutremură şi se grăbi să închidă uşa, să-ntindă lanţul şi să-mpingă zăvorul.

Dar în aceeaşi uşă, în acel moment, cineva bătu.

Gautier d’Aulnay era la fel de curajos ca fratele său şi ca Buridan, dar un fior rapid îl trecu pe şira spinării. După cuvintele lui Buridan, această vizită neaşteptată la acest hotel abandonat, în cazul în care nimeni nu ştia prezenţa lor, îl lovi cu un fel de superstiţie înfiorătoare.

— Cine e acolo? mormăi el.

— Cineva care doreşte să vorbească pentru afaceri importante cu domnii Philippe şi Gautier d’Aulnay.

— Du-te dracului! bombăni Gautier.

— Deschide! vorbi hotărît Philippe.

Gautier trase spada, apoi deschise.

În uşă sta un om mascat, cu o glugă pe cap, care-i salută cu un respect batjocoritor aplecîndu-se pînă jos.

— De unde ştii că sîntem aici, astă seară? întrebă Philippe încercînd zadarnic să întrezărească chipul celui venit.

— Ce-ţi pasă? Principalul e că v-am găsit.

— Intră!

— Nu-i nevoie. N-am să vă spun decît cîteva cuvinte!

— Vorbeşte dar, de-ai fi chiar Satana care ar încerca să ne ducă-n iad! mormăi Gautier.

Omul tresări.

— Vorbeşte prietene, zise Philippe.

Necunoscutul se aplecă spre ei şi şopti:

— O primejdie grozavă vă ameninţă, un duşman puternic vă pîndeşte. Vreţi să scăpaţi de primejdie? Vreţi să doborîţi duşmanul?

— Ghicesc de ce şi de cine vorbeşti. Dar dumneata… în numele cui vii?

— În numele unei persoane puternice care v-a văzut azi dimineaţă la Montfaucon şi care urăşte de moarte pe acel pe care-l urîţi şi voi! Dacă vreţi să răzbunaţi uciderea tatălui şi a mamei voastre, duceţi-vă astă seară pe malurile Senei şi urmaţi pe acel care vă va zice: „Marigny” şi căruia îi veţi răspunde: „Montfaucon!”…

— Şi, pe care mal al Senei să ne găsim?

— La piciorul turnului Nesle!

După aceasta necunoscutul salută şi mai adînc şi dispăru pe scara şubredă a vechiului hotel d’Aulnay lăsîndu-i încremeniţi pe cei doi fraţi…



*

* *

După ce se despărţise de prietenii săi, Buridan pornise pe uliţa Froidmantel, îndreptîndu-se spre Halle. Nu făcuse însă nici zece paşi, cînd o femeie, care apăru de după un colţ al străzii, se apropie de el, îl apucă de braţ şi-i şopti:

— Bună seara, Jean Buridan!

Buridan aruncă o privire ageră în jurul lui, punînd mîna pe spadă, dar văzînd că uliţa era deşartă şi liniştită, îşi îndreptă privirea spre cea care-i vorbea. Nu-i putea zări faţa, îmbrobodită cum era şi, pe deasupra, şi mascată.

— Hei! zise Buridan, eşti vrăjitoare, de ştii cum mă cheamă?

— Poate! răspunse înăbuşit femeia.

— Ei aş!… Şi, ce vrei cu mine? Dacă vii să mă pofteşti la vreun sabat, ceea ce aş primi nu-i vorbă, te-aş ruga să amîni invitaţia pentru mai tîrziu, căci sînt foarte grăbit.

— Buridane, vrei să-nvingi pe Marigny? Vrei să-l ai în mînă pe acest duşman care nu te va cruţa, care te pîndeşte şi care te-ar fi răpus chiar, dacă o voinţă puternică nu te-ar fi scăpat… pînă azi?

— Să-nving pe Marigny? Desigur că vreau!

— Buridane, eşti sărac şi cu viitorul nesigur. Vrei să cîştigi dintr-o dată averi şi onoruri?

— Iată ceva care mi-ar prii cît nu se poate spune, femeie.

— Ei bine, această persoană puternică de care-ţi vorbesc te aşteaptă diseară, la ora zece şi jumătate: să te afli în minutul acela la întîlnire, unde vei vedea pe cineva care-ţi va zice: „Marigny”. Tu-i vei răspunde „Montfaucon”.

— Şi, unde va fi întîlnirea?

— La piciorul turnului Nesle…

Necunoscuta făcu o plecăciune şi se-ndepărtă repede, tăcută, ca un spectru.

Să o urmăm un minut.

Ea intră la Luvru, unde santinelele o lăsară să treacă, cu un fel de respect şi de groază, apoi străbătu mai multe curţi, ajunse la o scară ascunsă pe care se sui, şi pătrunse într-o galerie în fundul căreia era o capelă în care, palidă şi tremurînd, aştepta o altă femeie.

— E gata Mabel?… şopti cutremurîndu-se femeia din capelă.

— Da, Maiestate!… răspunse aceea care se numea Mabel.

Regina Marguerite de Bourgogne făcu un salut scurt şi maiestuos şi, potolindu-şi bătăile inimii cu mîna, ieşi din capelă.

Mabel o urmări cu privirile pînă cînd regina dispăru.

Atunci, îşi scoase broboada şi masca, şi faţa-i apăru rece, însufleţită numai de privirea-i scînteietoare.

— Aşteaptă, regină nebună! – gemu femeia. Încrede-te în mine! Lasă-te să te prind în laţul pe care-l întind în juru-ţi… Cînd o veni vremea, n-am să am decît un cuvînt de spus, un semn de făcut ca să-ţi cadă frumosul cap sub securea călăului!… Dar mai întîi trebuie să suferi ceea ce am îndurat şi eu din pricina ta! De ai putea fi mamă cum am fost eu… şi atunci…

Un hohot de plîns o întrerupse şi rămase îndelung în acelaşi loc, nemişcată şi gînditoare.

Apoi, încet, îşi duse mîinile la fruntea întunecată. Cine s-ar fi aflat lîngă ea, ar fi auzit-o plîngînd şi şoptind încet:

— Acest Buridan se numeşte Jean… Şi, pe copilul meu îl cheamă tot Jean…





VI. ENGUERRAND DE MARIGNY



Tatăl Myrtillei, pe care l-am văzut părăsind repede grădiniţa cu trandafiri, intrase în sala mare unde sosise cu pas hotărît, ca un om obişnuit să vadă toate capetele aplecîndu-i-se înainte.

Ajuns la Luvru, îşi scosese numai mantia cu care se-mbrăcase ca să se ducă la grădiniţa cu trandafiri şi, Tristan, servitorul care venise să-l ia, îi dădu o spadă grea cu garda de fier, cu care se-ncinsese.

Enguerrand de Marigny se-ndreptă spre un grup, care şedea în fundul sălii în care intrase.

În picioare, galben şi tulburat sta Ludovic al X-lea. Tot acolo era şi contele Charles de Valois, încrustînd pe chip un surîs triumfător. Erau şi conetabilul Gaucher de Chîtillon, Geoffroy de Malestroit, căpitanul de gardă, Hugues de Trencavel, precum şi alţi seniori, aplecaţi cu toţii în jurul unei mese, ce priveau la o lădiţă cu luare aminte şi dînd din capete cu un fel de groază.

— Sire, zise Enguerrand de Marigny. Sînt la ordinele Maiestăţii Voastre. Să mă ierte Maiestatea Voastră, eram departe de palatul meu. Vestit de un servitor că regele mă chema pentru afaceri grave, am lăsat totul baltă şi am venit!

Marigny aşteptă, cu mîna pe mînerul spadei de război, şi aruncă o privire scrutătoare asupra seniorilor prezenţi. Toţi îşi întoarseră capetele, afară de Geoffroy de Malestroit care-l privi în ochi şi-i făcu un semn nebănuit. La semnul acesta Marigny păli, dar, cu sprîncenele încruntate, îşi luă un aer ameninţător şi sfidător.

Regele Ludovic, pe care burghezii Parisului îl supranumiseră în dimineaţa aceea „vicleanul”, umbla de colo pînă colo, mormăind blesteme înăbuşite. În drumul lui găsi o masă încărcată cu sticlărie preţioasă; cu o lovitură de picior o răsturnă. Ajuns la ferestre, dădu un pumn straşnic în geamuri, care se sparseră-n bucăţi. Mîna regelui sîngeră şi Ludovic începu să înjure şi să zbiere atît de tare încît, de l-ar fi auzit, ar fi încremenit şi pescarii Senei.

— Pe toţi dracii din iad, pe sufletul blestemat al mamei mele, care m-a născut! E, oare pe lumea asta vreun rege mai nenorocit ca mine? Vor să mă omoare mişeleşte. Vor să crăp ca un stîrv în colţul pieţei Grève.

Apoi începu să curgă o nouă furtună de înjurături, urmată de lovituri de picioare în jilţuri şi mobile… de pumni care cădeau în dreapta şi în stînga. În cîteva minute, cabinetul regal fu pustiit de parcă ar fi fost năvălit de-o ceată de bandiţi. Scaunele fură răsturnate, porţelanurile sparte, perdelele rupte…

Liniştit şi grav, Marigny aştepta sfîrşitul dezlănţuirii furiei acesteia.

În sfîrşit, Ludovic al X-lea înaintă spre primul ministru, îşi încrucişă braţele şi răcni:

— Ştii ce se petrece, domnule?

— Sire, zise Marigny, Parisul chefuieşte, regatul e liniştit, iată ce se petrece. Despre rest, nu ştiu dacă mai e ceva.

— Nu ştii? Dumneata care ar trebui să ştii! Nu ştii că vor să mă omoare! De un ceas îţi strig acest lucru! Vino! Priveşte! urmă Ludovic tîrîndu-l pe Marigny pînă la masa pe care se aplecau martorii acestei scene.

Marigny văzu lădiţa, şi-n lădiţă, ca-ntr-un coşciug, o figurină de ceară acoperită cu o mantie regală, cu un ac înfipt în dreptul inimii. Primul ministru luă păpuşa şi-o cercetă cu băgare de seamă.

— Ştii ce-i asta? strigă Ludovic al X-lea.

— Da, sire, e isprava vreunei ticăloase de vrăjitoare din neamul acela blestemat de fermecători şi vrăjitori de care o să trebuiască să curăţim Parisul şi regatul. Această fermecătorie pare că a fost făcută împotriva Maiestăţii Voastre.

Contele de Valois se apropie de rege şi-i şopti la ureche.

— Auzi, Sire?

— Fără îndoială, zise Marigny, care îi prinsese cuvintele. Lucrul e incontestabil. Ar trebui să fii duşmanul regelui ca să nu recunoşti în această figură o vrăjitorie orînduită să-l răpună pe Maiestatea Sa…

Primul ministru aruncă lui Valois o privire de sfidare şi adăugă:

— Oare monseniorul conte, unchiul Maiestăţii Sale, ar avea îndoieli în privinţa asta?

La rîndul lui Valois fixă pe Marigny şi răspunse tot atît de sfidător:

— Nu numai că nu mă-ndoiesc, ci chiar am prevenit înaintea dumitale pe scumpul meu rege şi nepot de complotul acesta dezgustător, înjghebat contra lui, de vrăjitori sau vrăjitoare.

Marigny scrîşni din dinţi. Era gata să dea un răspuns fulgerător, cînd, Ludovic, punînd mîna pe umărul ministrului, îi aruncă o privire lungă, plină de bănuieli.

Marigny pricepu şi se cutremură pînă-n măduva oaselor, căci bănuiala aceea, dacă nu-l zdrobea… nu era numai ruina, decăderea, ci chiar moartea, chinul, groaznica tortură aplicată regicizilor{1}!…

— Marigny! zise Ludovic al X-lea cu o gravitate care cutremură pe toţi martorii acestei scene mai adînc decît furia lui, Marigny, ai jura că n-aveai cunoştinţă de existenţa acestui sacrilegiu?

Marigny se-nchină adînc. Apoi, ridicîndu-se cu măreţie, grăi cu vocea răsunătoare:

— Gentilomi, seniori, duci şi conţi, e un om care să-şi fi pus viaţa în primejdie de o sută de ori şi averea sa de o mie de ori pentru slujba gloriosului Philippe, tatăl ilustrului nostru rege? Acest om şi-a dat sîngele în războaiele contra duşmanilor Franţei şi n-a şovăit niciodată! În zilele cînd regele, ieşit din minţi, îşi vedea lăzile goale, acest om n-a pregetat să-şi vîndă şi cel din urmă giuvaer ca să dea regelui aurul, de care avea nevoie! Acest om a petrecut nopţi înfrigurate, muncind ca să poată dormi regele lui liniştit! Acest om şi-a scăpat regele din mîna Templierilor. Acest om a făcut ca Parisul revoltat să ceară iertare regelui!… Dacă, Maiestatea Sa, Philippe, ar ieşi din mormîntul în care l-am culcat acum o lună, şi ar afla ceea ce se petrece în Luvrul său, Regele Philippe cel Frumos, ar intra, v-ar privi pe toţi în faţă şi v-ar striga ceea ce vă strig eu: Cine îndrăzneşte să bănuiască pe servitorul monarhiei? Cine îndrăzneşte să ceară lui Marigny să jure că e fidel regelui?… Acela să vorbească! Acela să dea jos masca. Şi, jur pe trăsnetul din cer, acela, chiar aici, va fi un om mort!…

Vorbind astfel, Enguerrand de Marigny îşi scoase pe jumătate spada din teacă şi, maiestuos, superb de îndrăzneală şi de putere, îl fulgeră cu privirile pe Valois.

Contele se dădu înapoi, vînăt de necaz. Un fior electric trecu printre seniorii prezenţi.

— Cruci şi Dumnezei! strigă Geoffroy de Malestroit, dacă se bănuieşte astfel la curtea Franţei, nu ne mai rămîne decît să ne frîngem spadele şi să ne călugărim!

— E drept, aşa e! strigară ceilalţi. Sire, Enguerrand de Marigny e stîlpul regatului.

Puternica apostrofă a ministrului îşi făcuse deja efectul şi asupra lui Ludovic şi gonise orice bănuială din sufletul său.

— Marigny! zise el, spui adevărul şi iată mîna mea!

Enguerrand de Marigny, îşi îndoi genunchiul, apucă mîna regală şi o sărută!

Contele avu un surîs care părea că zice:

— Nu s-a sfîrşit!…

— Maiestate, adăugă Marigny, ridicîndu-se, chiar în noaptea asta, voi pune să se cerceteze toate casele bănuite că ar fi locuite de vrăjitori şi vrăjitoare, şi mîine, vinovaţii vor fi daţi pe mîna justiţiei.

— Nu mai e nevoie, zise Valois.

Cuvintele fuseseră pronunţate cu vocea paşnică. Şi, cu toate astea, ele făcură pe Marigny să se cutremure. Un fel de spaimă i se strecură în suflet.

— Nu mai e nevoie? Pentru ce? întrebă el.

— Pentru că, zise Valois, am putut pune mîna pe vrajă, primul ministru al regelui trebuie să se gîndească că o cunosc şi pe vrăjitoare… Sire, o idee! Pentru că am prins o vrăjitoare, ar fi o frumoasă ocazie să inaugurăm splendida spînzurătoare a Montfauconului, construită de ministrul vostru…

— Vrăjitoarea? izbucni Marigny. Aşadar e… femeie?

— O fată tînără! zise Valois cu o privire cruntă şi pătrunzătoare ca aceea a unui tigru cînd îşi ţine-n loc prada.

Ceva ca o presimţire de moarte, care te cuprinde deodată în unele clipe crîncene încercui inima lui Marigny.

— O fată tînără? bolborosi el maşinal.

Şi, Valois, cu ochii însîngeraţi, cu o spumă de triumf la colţul buzelor, pronunţă:

— O fată tînără, care locuieşte lîngă Temple, locuinţa blestemaţilor vrăjitori pe care ai pus să-i ardă, Enguerrand de Marigny! O fată care locuieşte într-o curte numită grădiniţa cu trandafiri!… O fată care se numeşte Myrtille!

Enguerrand de Marigny se clătină. Îşi duse mîinile la frunte, un geamăt surd i se strecură printre buzele vinete. Îşi ridică privirea rătăcită spre potrivnicul său… o privire îngrozitor de tristă, care cerea iertare!…

Marigny se da învins!…

Cu un gest vag al mîinilor, Marigny avu ca o rugăminte nebună spre Valois…

Cu braţele încrucişate, Valois sorbea picătură cu picătură amara şi totuşi plăcuta licoare a triumfului. Dar asta nu ţinuse decît o clipă!… Marigny îşi venise-n fire. Cu iuţeala fulgerătoare a închipuirii lui, îşi şi făurise planul. Însărcinat fără îndoială să aresteze pe vrăjitoare, se va duce să-şi ia fata şi va fugi cu ea!

Să-ncerce s-o dezvinovăţească ar fi fost o încercare tot atît de nebunească pe vremea aceea întunecată de superstiţii grozave, ca şi aceea de a face să strălucească soarele în miezul nopţii.

Printr-o sforţare sălbatecă, tatăl îşi porunci inimii să se liniştească, nervilor săi să se potolească, muşchilor să nu mai tresară, chipului să nu încrusteze nici o mirare.

— Ei bine! zise Ludovic, ce crezi de asta, Marigny?

— Sire, zise tatăl Myrtillei cu vocea liniştită şi hotărîtă, cred că pentru o crimă aşa de monstruoasă trebuie o pedeapsă grabnică şi grozavă. Cînd Satana ridică capul, trebuie să-l trăsnească Dumnezeu! Peste o oră vrăjitoarea va fi arestată.

— Şi, cine o va aresta? zise Ludovic. Căci trebuie o îndrăzneală straşnică ca să intri la o vrăjitoare.

— Eu, Sire!… zise Enguerrand de Marigny.

Regele aruncă o privire lui Charles de Valois, ca şi cum ar fi vrut să-i zică:

— Vezi că bănuielile dumitale erau nedrepte!

— Sire, zise Valois, eu am descoperit vrăjitoarea şi complotul; revendic onoarea s-o arestez chiar eu! Este dreptul meu. Dacă mi se va face nedreptatea de a mi se refuza acest drept, nici chiar tortura nu m-ar face să spun unde se află a doua vrajă pregătită de fermecătoare.

— Drept este! strigă regele, îngrozit de celălalt farmec de care îi atîrna viaţa. Drept este! Du-te conte de Valois.

Marigny rămase trăsnit, frîngîndu-şi mîinile, aci întrebîndu-se dacă i-ar face bine să sară de gîtul lui Valois să-l ştranguleze, aci zicîndu-şi că putea să se repeadă, să ajungă la grădiniţa cu trandafiri înaintea contelui…

În minutul acela, Charles de Valois adăugă:

— Peste două ore, Sire, mă voi înapoia şi-ţi voi da seama de însărcinarea mea. Pînă atunci, cer ca uşile Luvrului să fie închise, pentru ca nimeni să nu poată intra, sau ieşi… nici chiar Maiestatea Voastră! Căci s-ar putea distruge farmecul, şi atunci…

— Domnilor, zise Ludovic, sînteţi prizonierii mei pînă la-ntoarcerea contelui. Căpitane, pune să se-nchidă porţile şi să se ridice punţile.

Marigny îşi încovoie umerii, ca şi cum ar fi fost prea grea lovitura ce o primea şi rămase înmărmurit.

Hugues de Trencavel se repezi să execute ordinul. Valois ieşise deja.

„Ce e de făcut? se gîndea Marigny, care simţea că înnebuneşte. Ce să zic, ce să inventez ca s-o scap?”

— Domnilor, urmă regele, sînteţi sau mai bine sîntem toţi prizonieri în Luvru, dar pe Sfînta Fecioară, pretind ca închisoarea noastră să nu fie o locuinţă prea tristă, şi o să petrecem aceste două ore sărbătorind minunatul vin de Brie! Cine mă iubeşte, să mă urmeze!

Ludovic se îndreptă spre sala mare a serbărilor.

Marigny făcu cîţiva paşi repezi şi-i tăie drumul.

— Ce este? întrebă regele, încruntînd sprîncenele.

Enguerrand de Marigny era palid ca moartea. Omul acesta atît de puternic, care făcea să tremure un regat, tremura el însuşi. Nebunia îi licărea în ochii rătăciţi, pricepea că era jucăria fatalităţii, răsărea viziunea hidoasă a unui rug, pe care se aruncă membrele sîngerînde ale vrăjitoarei sfîşiate.

Vrăjitoarea!… Myrtille!… Acea blîndă şi nevinovată copilă! Fata lui iubită!… raza de bucurie a vieţii lui zbuciumate!…

Căuta cuvinte ca să le spună, să explice, să se roage, dar dintre buzele lui nu ieşeau decît sunete neînţelese… numai lacrimi fierbinţi îi alunecau încet pe obraji şi se pierdeau pe buze, care i le sorbea una pe cîte una…

— Dar, ce este? se miră regele.

Marigny căzu greoi, în genunchi.

Făcu o sforţare grozavă ca să vorbească, să strige, ceea ce urla în gîndul lui şi nu izbutea să îngîne măcar cuvintele care îi răsunau în minte: „E fata mea, Sire!… Această vrăjitoare, această Myrtille e fata mea!… fiica mea, înţelegi?… N-am decît surîsul ei pe lume! N-am decît privirea ochilor ei atît de blînzi. Sire! Sire! Pe fiica mea o arestează! Pe fata mea vrei s-o dai pe mîna călăului!…”

Dar toate astea nu le striga decît în el însuşi! Şi buzele lui albe nu rosteau decît un murmur nelămurit.

— O să vorbeşti, ori nu, domnule de Marigny? îl întrebă ameninţător Ludovic.

O sforţare supremă îi puse puţină rînduială în înspăimîntătoarea agonie a spiritului. Marigny îşi ridică faţa spectrală, spre rege. Întinse mîinile tremurînde… Era gata să vorbească!…

În minutul acela, uşa se deschise şi uşierul anunţă, cu vocea puternică:

— Maiestatea sa, regina!…

Dintr-o săritură Marigny fu în picioare. Privirea lui arzătoare se-ndreptă spre Marguerite de Bourgogne, care intra, şi-n sufletul lui urlă aceste cuvinte: „Afurisenie! Să spui aceste vorbe în faţa reginei? Imposibil! În faţa reginei!… În faţa Myrtillei!…”

— Sire, bolborosi Marigny zăpăcit, voiam să cer iertare Maiestăţii voastre de pornirea mea de adineauri în faţa voastră…

— Nu-i decît atît, bravul meu Marigny? Ei da! te iert! mai cu seamă că erai în dreptul tău şi greşisem bănuind, nu fidelitatea ta, dar băgarea ta de seamă. Să nu mai vorbim de asta.

Şi, trecînd înainte, regele se-ndreptă repede spre regina care se apropia urmată de domnişoarele de onoare. Cu inima zvîcnind, cu fruntea îmbrobonată de o sudoare rece, Marigny privea pe Marguerite de Bourgogne. Un gînd fulgerător îi trecu prin minte. În minutul acela tragic, o licărire de speranţă îi lumină inima chinuită!

„Marguerite! O, Marguerite, şopti el în gîndu-i înspăimîntat. Nu voiam să-ţi spun unde e fata ta, fata noastră… fructul tînărului nostru amor!… De cîte ori te-ai tîrît la picioarele mele, s-o vezi!… Şi, eu eram hotărît să nu-ţi spun niciodată, Marguerite! Mi-era frică! Ei bine, vei şti – Am să-ţi spun unde e fiica ta! Căci, dacă chiar Dumnezeu n-ar putea s-o scape pe Myrtille de vina vrăjitoriei, tu o vei scăpa Marguerite, căci eşti mama ei!…”

Şi, cu neastîmpăr, ascultă vorbele pe care Marguerite de Bourgogne le spunea regelui:

— Sire, am aflat groaznicul complot înjghebat de o vrăjitoare contra zilelor sfinte ale Maiestăţii voastre. Vin să vă anunţ că am hotărît să petrec noaptea în rugăciuni.

— Ah! Doamnă, zise Ludovic sărutînd mîna reginei, niciodată n-am avut atîta nevoie de rugăciuni ca acum. Îţi mulţumesc şi te binecuvîntez, căci dacă poate să se ridice o voce de la pămînt la cer, aceea e numai a voastră, doamnă.

— Voi petrece noaptea întreagă în capela mea. Doresc să nu fiu deranjată de nimeni şi de nimic. Voi fi recunoscătoare Maiestăţii Voastre să mi se respecte reculegerea.

— Du-te Doamnă, zise regele adînc mişcat, voi da ordine ca, sub pedeapsă de moarte, nimeni să nu se apropie de galeria cupolei.

Regina făcu o reverenţă înceată, graţioasă şi maiestuoasă al cărei secret părea că numai ea-l deţinea. Apoi, trecînd printre seniorii aplecaţi în dreapta şi-n stînga ei, se retrase cu pasul mlădios, mîndru şi triumfător, întocmai aşa cum trebuie să fi păţit Venus Astartela pe cărările Olympului.

Cu şapte ani mai în vîrstă ca Ludovic, în plina dezvoltare a celor treizeci şi doi de ani, cîţi avea, Marguerite părea şi mai tînără decît domnişoarele ei de onoare. Era cu neputinţă de închipuit o armonie mai desăvîrşită de graţie tinerească şi de splendidă plasticitate decît acelea împreunate în această frumuseţe.

Ludovic al X-lea o privi vrăjit cum se depărtează, apoi oftînd:

— Haide să chefuim, vitejii mei!…

După o jumătate de ceas, Enguerrand de Marigny izbuti să iasă, fără ca regele să fi băgat de seamă plecarea lui.

Fără îndoială, primul ministru cunoştea drumurile şi-ntorsăturile de nepătruns ale bastioanelor, curţilor, ulicioarelor, punţilor şi galeriilor care alcătuiau vechiul Luvru, de care Luvrul modern nici n-are idee. Oricît de splendid şi grandios, Luvrul modern nu e decît un palat.

Vechiul Luvru era un oraş în alt corp. Luvrul păzit de ziduri înalte şi groase, înconjurat de un şanţ plin de apă, cu turnuleţe ameninţătoare, cuprinzînd, în incinta-i largă, tot ce era nevoie pentru întreţinerea celor două mii de oaspeţi ai săi, de la moară pînă la brutărie, Luvrul era o lume, în care vom conduce pe cititor.

Acea lume, Marigny o cunoştea. În loc să se ducă la galeria în fundul căreia se afla capela reginei, Marigny coborî, trecu prin mai multe curţi, ajunse în dosul clădirii de unde plecase, se sui pe o scară, ajunse în faţa unei uşi secrete şi, acolo, gîfîind, bătu de trei ori.

După cîteva minute, uşa se deschise şi Marigny intră.

El se afla în apartamentele private ale reginei!

O femeie cam în vîrstă, – să schiţăm dintr-un condei această figură, pe care de abia am întrezărit-o şi care va juca un rol în povestirea noastră – înaltă, grasă, cu figura împietrită, cu ochii fără expresie şi fizionomia rece, femeia aceasta trebuia să sufere de o durere incurabilă; obişnuit, ea purta o mască de catifea, ceea ce nu părea ciudat pe vremea aceea; era îmbrăcată în negru, ca şi cum ar fi purtat un veşnic doliu – femeia aceasta îi deschise lui Marigny.

— Mabel, zise cu vocea surdă primul ministru, vreau să văd pe regină!

— Imposibil, regina este în rugăciune!

— Este vorba de viaţa mea! Mabel, du-te de spune Margueritei că Enguerrand vrea să-i vorbească numaidecît. Du-te, nenorocito!

Şi, cum femeia nu părea dispusă să-l asculte, Marigny sări la uşă, o deschise cu putere, străbătu mai multe odăi alergînd şi pătrunse într-o cameră sever împodobită, unde atîrna un Christos mare pe zid şi un scaun de rugăciuni zăcea la picioarele Christului.

Era capela reginei!

Marigny aruncă în juru-i o privire nebună şi îşi înăbuşi ţipătul care sta să-i izbucnească.

Capela era goală!…

Păru că pricepe! căci îşi plecă capul, îşi lăsă braţele în jos, şi, clătinîndu-se ca un om beat, se-ntoarse spre Mabel, bîlbîind:

— Regina nu e la Luvru?

— Nu, zise cu răceală Mabel.

— Ascultă. Priveşte-mă. Ştii cine sînt, ce sînt, ce înspăimîntătoare secrete deţin, ce prodigioase recompense îţi pot da. Acum răspunde: Vrei să-mi spui unde e regina?

— Nu, răspunse Mabel.

Marigny, îşi ridică pumnii ca şi cum ar fi vrut s-o zdrobească, apoi fugi, legănîndu-se, gemînd surd, lovindu-se de toate zidurile, ţinîndu-şi mîinile la urechi ca şi cum ar fi voit să nu mai audă ţipătul care nu răsărea însă decît în închipuirea lui:

— Tată, scapă-mă de călău! Tată, scapă-mă, te rog!

O ultimă speranţă îi rămînea, cu toate astea, plutind în acest spirit capabil să lupte pînă la ultima suflare.

În cîteva minute Marigny se înapoie în sala ospăţurilor, unde regele şi seniorii beau şi glumeau.

Marigny luă de braţ pe căpitanul de gardă, Hugues de Trencavel, şi-l duse cu sine în cabinetul regal.

Era aşa de palid încît Trencavel îşi simţi inima înfiorîndu-se sub platoşă.

Marigny îl luă de umeri, îl privi în ochi şi-i zise:

— Trencavel, averea mea se socoteşte la douăzeci şi cinci de milioane în aur. Am completat ultimul milion acum opt zile.

Sumă fabuloasă pentru vremurile acelea, reprezentînd aproape cincizeci de milioane de monedă modernă.

Trencavel căscă ochii, minunat, şi-şi răsuci mustaţa.

— Pe dracul, eşti regele aurului, seniore! Eşti mai bogat ca zece regi.

— Trencavel, acest aur este orînduit în saci de cîte cincizeci de mii de livre fiecare, bine aşezaţi în fundul unei pivniţe, la distanţă de trei minute de Luvru…

Căpitanul de gardă începu să rîdă, îşi răsuci şi mai apăsat mustaţa şi mormăi:

— De ce nu pot să pătrund în această fericită pivniţă, un singur minut, şi eu, care n-am nici zece galbeni, şi să iau în spinare măcar unul din sacii aceia minunaţi?

Marigny se agăţă de umerii căpitanului, îşi înfipse unghiile şi-i strigă:

— Trencavel, scoate-mă din Luvru şi te duc în pivniţă. Îţi dau cheile. Vei veni cu o căruţă. Vei încărca cît aur vei putea într-o oră… numai scoate-mă din Luvru!…

Căpitanul gărzilor se smuci din mîinile lui Marigny, se dădu doi paşi înapoi, şi-i zise:

— Mă numesc Hugues de Trencavel, adică sînt dintr-o familie în care niciodată n-a pătruns trădarea. Am jurat regelui supunere. Propunîndu-mi să nu dau ascultare stăpînului meu, într-o noapte, cînd e în joc viaţa lui, îmi propui seniore, o trădare pe care zece pivniţe pline fiecare de atît aur, cît este într-a voastră, nu mi-ar putea-o plăti. Tot ce pot face, pentru admiraţia ce am pentru geniul dumitale, e să-ngrop pe veci în secretul conştiinţei mele propunerea ruşinoasă cu care ai vrut să mă cumperi ca pe un mojic, ca un lucru la mezat. Adio seniore!…

Trencavel se înapoie în sala serbărilor fluierînd un marş războinic.

Enguerrand de Marigny ridică ochii spre cer şi strigă:

— Afurisenie!…

Şi căzu la pămînt, învins, copleşit.





VII. CONTELE DE VALOIS



Valois ieşise din Luvru cu vreo douăzeci de arcaşi călări, care aşteptau în curtea cea mare, avînd ordine date dinainte. La galop, precedat de torţe, prin ulicioarele întunecoase şi pustii, cavalcada, străbătuse Parisul în zgomotul zăngănitului armelor şi descălecă în faţa grădiniţei cu trandafiri.

— Băgaţi de seamă! le zise Valois. E vorba de o vrăjitoare. Aşadar, fiecare să se păzească şi să se recomande sfîntului la care ţine mai mult.

Blesteme izbucniră printre soldaţi, strigăte de ură, injurii, ameninţări.

— Să îndrăznească să se uite la mine că-i sparg capul cu o lovitura de spadă!

— Dacă face un semn, e probă că vrea să ne farmece. Atunci o şi răpun cu o singură ghioagă!

— Mai bine să-i scoatem ochii!

— Şi să-i tăiem îndată mîinile!…

— Camarazi, să ne ţinem bine! Iată, monseniorul conte bate în uşa blestemată…

— Îndrăzneţ trebuie să mai fie?

În zorul ce-l avea, Valois bătea chiar el cu pumnul. Arcaşii se cutremurară şi-şi făcură semnul crucii.

— Gillonne, Gillonne! ce sînt zgomotele astea?

Tremurînd, galbenă, ca un crin care se veştejeşte, de la scena pe care o avusese cu tatăl ei, Myrtille rămăsese în acelaşi loc, neavînd putere decît să plîngă.

La zgomotul cailor, fata ridicase capul şi ascultase cu groază.

Să fi fost atacată casa de o ceată de bandiţi? Totul îi era indiferent. Ea nu se gîndea decît că era să plece din grădiniţa cu trandafiri fără să poată preveni pe Buridan, şi că tatăl său ura pe acela pe care ea îl iubea din tot sufletul…

— Gillonne du-te şi vezi cine sînt oamenii aceia şi ce vor!…

Gillonne deschise poarta şi Valois intră.

— Este aici? întrebă el pe şoptite.

— Da, monseniore.

— Unde o să găsesc vraja?

— În odaia de sus, vei vedea un scăunel de rugăciuni. Deasupra scăunelului e Icoana Maicii Domnului şi, sub icoană, un aghiazmatar. Am scos apa sfinţită. Acolo, în aghiazmatarul acela, Monseniorul va găsi o figurină fermecată, la fel ca aceea pe care i-am trimis-o…

— Şi, vei fi gata să mărturiseşti că această Myrtille este chiar fata lui Enguerrand de Marigny… care se numeşte aici maestrul Lescot?

— Da, Monseniore!

— Şi, vei fi gata să mărturiseşti că tatăl vrăjitoarei a fost de faţă cînd s-a fabricat farmecul?

— Da, Monseniore!

— Şi că a primit să fie naşul figurinei?

— Da, Monseniore!

— Bine. Du-te la hotelul meu. Ţi s-a pregătit o odaie. Vei sta acolo pînă cînd voi avea nevoie de tine şi, drept răsplată, vei găsi jumătate din suma cu care ne-am înţeles…

— Şi, cînd o să primesc cealaltă jumătate, Monseniore?

— În ziua cînd se va legăna stîrvul lui Marigny în spînzurătoarea de la Montfaucon! răspunse Valois.

Bătrîna surîse tot atît de scîrbos pe cît era ea însăşi. Apoi învăluindu-se în mantia-i cu glugă, ieşi din curte fără să-şi întoarcă capul şi se îndreptă spre Paris.

Valois chemă pe şeful escortei şi-i porunci:

— Suie scara aceasta pînă la camera de sus. La capul patului, vei găsi aghiazmatarul. Ia ce vei găsi în acel aghiazmatar şi adu-l încoace!

Soldatul se repezi şi Valois pătrunse în casă, pe cînd arcaşii se apropiau încet, pe măsură ce el înainta, şi intrară în grădiniţa cu trandafiri. El era întunecat de atîta bucurie, căci la unele naturi şi pe unele fizionomii, bucuria ia o înfăţişare lugubră.

O ură înspăimîntătoare îi umplea inima pînă a i-o face să plesnească. Umilirea pe care o suferise, necazul, invidia, în cei din urmă ani ai domniei lui Philippe cel Frumos, atunci cînd el, fratele regelui, era mai puţin onorat decît un intendent, de la Marigny, acel lung supliciu al ambiţiosului care n-are încotro, al invidiosului silit să se aplece în faţa rivalului său, urît de moarte, toată tortura asta, distrusese în el orice sentiment omenesc şi nu-i lăsase decît o singură raţiune de a trăi: răzbunarea!

— Oh! va fi nemiloasă, sălbatică, cu rafinării de cruzimi, pe care în lungile lui nopţi de insomnie, le închipuise una cîte una. Să se răzbune se va coborî pînă la laşitate? Se va face cîine, se va face şacal, neputînd să fie leul care dintr-o lovitură de gheară sfărîmă capul adversarului.

Cu toate astea, omul acesta avea calităţi strălucite, de care vorbeşte istoria. Şi, cine ştie dacă nu tocmai din cauza calităţilor acelora, decît din pricina dorinţei de a-i plăcea lui Marigny, Philippe cel Frumos, zbuciumat întotdeauna de bănuieli nu-şi ţinuse fratele la o parte. Înalt, puternic, îndrăzneţ, brav, întreprinzător… cine ştie de ce faptă eroică ar fi fost capabil Charles de Valois, dacă avea prilejul să dezvăluie ce era mîndru şi generos în el şi nu s-ar fi înnămolit în noroiul acela puturos, care mocneşte în fundul inimii fiecărui om: invidia!

Acum, totul era pe sfîrşit. Se simţea decăzut. Pricepea că ajunsese pe ultimele trepte ale infamiei şi-şi zicea:

— Să fiu urît, să fiu dispreţuit prin mijloacele ce întrebuinţez, fie! Dar cel puţin răzbunarea mea să fie atît de îngrozitoare încît ura să rămînă mai puternică decît ruşinea!…

Răzbunarea lui! O avea în mînă! Atît de întreagă, după cum o visase!… A doua zi Marigny va fi dat judecăţii!

Neputincios, Marigny va vedea murind sub ochii lui copila pe care o adora. Apoi va fi tîrît şi el la supliciu!

Iată ce-şi zicea Charles de Valois pătrunzînd în locuinţa Myrtillei.

Uşile fuseseră lăsate deschise de Gillonne. El ajunse în sala cea mare, liniştită, unde Myrtille, într-un fotoliu, cu faţa în mîini, uitase de zgomotul de cai şi arme şi se gîndea la nenorocirea ei…

— Dumneata te numeşti Myrtille? întrebă Valois cu voce aspră.

— Eu sînt, domnule! răspunse tînăra care se sculă tremurînd.

Valois, grăi:

— Fată, eşti acuzată de fermecătorie şi vrăjitorie contra persoanei sfinte a regelui. Vrăjitoare, în numele Maiestăţii Sale te… te…

El voia să zică: „te arestez!…” Şi, cuvîntul îi rămînea în gît!…

Contele de Valois se bîlbîia, se îngălbenea, se roşea… şi-o mînca din ochi pe vrăjitoarea pe care venise s-o aresteze, pe fata lui Enguerrand de Marigny!…

Ce se petrecea în el? Ce tulburare se opera în spiritul lui? Voia să spună: te arestez!… Şi, înnebunit de uimire şi de admiraţie, bolborosea:

— Cum? Asta e fata lui Marigny! Asta e fata pe care o voi da pe mîna călăului? Pe această copilă o voi acuza de vrăjitorie?… Cum e cu putinţă atîta frumuseţe, atîta graţie nevinovată întrunite pe o faţă omenească!… Ce se petrecea în gîndul sau în sufletul lui Charles de Valois?… O pasiune puternică, vijelioasă, grozavă prin iuţeala-i năprasnică, una din acele pasiuni care se aprinde de neaşteptate în inima omului, întocmai cum cade trăsnetul, se dezlănţuia în el! Fără să o recunoască, fără să ştie, atunci cînd credea că luptă numai contra unei slăbiciuni trecătoare de milă, Charles de Valois începuse să iubească din tot sufletul, cu toate simţurile, cu toată fiinţa lui pe Myrtille, fata lui Enguerrand de Marigny!…



*

* *

Sub acuzarea asta înspăimîntătoare, Myrtille se cutremură! Ea ştia prea bine ce o aştepta, chiar nevinovată. O astfel de acuzare nu însemna decît moartea, cea mai grozavă, în chinuri şi flăcări!

Înspăimîntată de teamă, îşi încrucişă mîinile, ridică asupra posomorîtului personaj privirea nevinovată a ochilor ei ca cerul şi, cu vocea slabă, ca de căprioară în agonie, murmură:

— O! domnule, ce v-am făcut?…

Era aşa de neaşteptată această întrebare, atît de dureroasă… vădea o pricepere aşa de adîncă a grozavului adevăr, că orice apărare, oricît de elocventă, ar fi părut deşartă şi nepotrivită, după această strigare, care spunea totul.

Lovit în inimă, Valois stătea mut, zăpăcit, gîndind mereu:

— E imposibil! E monstruos! Trebuie s-o fac să fugă.

Se gîndea la toate aceste lucruri, dar era nehotărît… Tot ce pricepea e că simţea o ameţeală de groază la gîndul ca s-o dea pe mîna călăului pe copila aceasta, căreia nu-i mai dorea moartea şi pe care voia s-o scape acum, din toate puterile lui.

Fără să-şi dea seama de cele ce făcea, se duse la fereastră, bombănind:

— Poate fugi pe aici!… Ascultă copilă eu…

— Monseniore! Monseniore! urlă în minutul acela o voce, am găsit lucrul! Am găsit vraja! Blestemăţie! E în aghiazmatar, sub icoana Maicii Domnului, acolo a ascuns-o vrăjitoarea!…

Comandantul arcaşilor dădu buzna în sală, cu figurina de ceară în mînă!

În acelaşi timp, soldaţii lui intrau cu toţii blestemînd grozav. Într-o clipă Myrtille fu înconjurată, luată pe sus…

Înmărmurit de groază, nu în faţa arestării Myrtillei, dar de ce întrevedea născînd în fundul inimii lui, Valois urmă să se plimbe încoace şi încolo – tăcut – ca într-un vis.

După cîteva minute, îmbrîncită mojiceşte de escorta turbată, Myrtille trecea puntea fortăreţei „Temple”.

Ca o umbră de zîmbet de o nemărginită amărăciune îi înflori pe buze şi şopti:

— Ştiam bine că umbra zidurilor acestora or să-mi îngheţe viaţa!…

Între Valois şi guvernatorul fortăreţei Templierilor, transformată în închisoare de Philippe cel Frumos, avu loc o scurtă lămurire. Apoi, contele de Valois încălecă şi, la pas, încet, covîrşit de gînduri grozave, se înapoie la Luvru.

Myrtille, fu luată de doi temniceri, care închinîndu-se şi făcînd o droaie de cruci, – o împinseră pe jumătate moartă pe o scară care cobora în fundul pămîntului şi o aruncară într-un fel de groapă de cîteva picioare pătrate, apoi izbiră cu putere uşa de fier a carcerei…

Myrtille rămase adîncită în bezna tăcută, asemănătoare întunericului unui mormînt… În liniştea aceasta deplină nu răsuna altceva decît un plescăit monoton, regulat: erau stropii de apă, care se adunau pe tavan şi care picau în băltoaca ce acoperea podeaua temniţei…

În adîncul nopţii acesteia care-o împrejmuia străluceau puncte abia întrezărite cu o licărire: era silitra care acoperea zidurile mormîntului…





VIII. TURNUL NESLE



Cu toate aerele lui războinice, Gautier d’Aulnay, era mai prudent decît fratele lui, nu vom zice – însă – şi mai puţin viteaz. Dar Philippe era un brav dintre aceia care nu vor să stea de vorbă cu primejdia. În situaţia sufletească în care se afla, cu o dragoste fără de leac în suflet, fără nici o scăpare, el căuta cu sete prilejurile de a se expune primejdiilor şi dăduse ideea provocării lui Marigny.

Chefliu, iubind viaţa uşoară, purtînd mereu grija să nu şi-o încarce cu nici un bagaj sentimental, Gautier ar fi vrut să trăiască şi să găsească cîrciumi demne de el; aşadar, Gautier, un chilipirgiu şi jumătate, ştia să-nfrunte primejdia, dar găsea nepotrivite ocaziile de a-şi expune degeaba, loviturilor, grumajii săi puternici.

Astfel, după ce primiră vizita omului care le dădea întîlnire la turnul Nesle, Gautier, începu prin a se închide cît mai bine şi a pune lacăte la uşi, dîndu-şi părerea hotărît:

— Nu ne ducem! E tot o cursă, pe care ne-o întinde Marigny. Dar prea e cusută cu aţă albă. Proşti ne mai crede. E umilitor, zău. O să i-o pun şi pe asta la socoteală.

— Ne vom duce! hotărî Philippe.

— Drace!… Explică-mi, te rog, pentru ce trebuie neapărat să ne ducem să ne facă terci zbirii cu care Marigny neîndoios că va veni la turnul Nesle? Că tu ai poftă să mori, te-nţeleg… dacă o iubeşti pe regină şi regina e o sfîntă! Dar mie, frate, – mie mi-s dragi amîndouă prinţesele şi, mii de draci! ar fi… prea de oaie dacă n-aş face-o măcar pe una, din două, să mă iubească. Deci, nu văd…

— Nu vom găsi nici un zbir, îl curmă Philippe. Dacă Marigny ar fi ştiut că sîntem aici, în loc să ne trimită o iscoadă ca să ne atragă în cursă, ar fi trimis vreo doisprezece arcaşi şi, acum… am fi printre cei drepţi!

— Hei!… că bine mai zici!… Haidem dar şi la turnul Nesle. Mai cu seamă… stai puţin!…

Gautier se apropie de fratele său. Se înveselise grozav, făcea cu ochiul şi chipul încîntat parcă-i spunea:

— Oh! Oh! da, desigur… asta e!

— Ce să fie, dragul meu Gautier?

— Nişte poveşti, pe care mi le-a istorisit la un chef… despre un turn… oarecare. Acum mi-aduc aminte… E vorba chiar de turnul Nesle în istoriile acelea…

Gautier pufni de rîs.

— Şi, ce ţi s-a povestit? Ia să vedem!

— Zicea… Zicea… Ciudat lucru, vezi?… Cică uneori ferestrele turnului Nesle se luminează… Unii zic că în unele nopţi au zărit o femeie de o frumuseţe răpitoare… Oh! dar de o frumuseţe, ştii? de care ar fi geloasă chiar şi regina Marguerite.

— Frate! murmură, celălalt, te rog, nu amesteca numele neprihănit al reginei în palavrele amorurilor grosolane a cine ştie cărei depravate…

— Basme? Pe viaţa mea! Zi fapte reale, autentice. Nu e cîrciumă din strada Val-d’Amour şi din strada Tirevache, unde să nu se vorbească de asta, ca de un lucru absolut sigur! Se zice că, femeia asta straşnică pîndeşte pe trecători şi, cînd vede vreunul care-i place, îl momeşte cu cîntecul şi-i face cu mîna… şi, cică, atunci se aud în turnul Nesle zgomote de chef care ţin pînă tîrziu.

— Ascultă! Vrei să-ţi spun? Adesea am trecut prin faţa turnului, pe seară, în speranţa c-o să fiu şi eu alesul pentru vreo noapte a frumoasei aceleia necunoscute…

— Şi, ai văzut-o? întrebă Philippe, zîmbind.

— Niciodată. Aşa că, vezi bine, nu s-ar fi putut să nu mă bage-n seamă. N-am văzut decît pietrele negre şi crăpate ale turnului vechi, zăbrelele înspăimîntătoare ale ferestrelor şi apa mocirloasă a pîrîului care curge furios la picioarele lui, pierzîndu-se mugind, ca şi cum, după ce s-a atins de acele pietre, Sena ar fi cărat cu ea sufletele morţilor înăuntru…

— Ei vezi! Şi, ai întîlnit vreodată pe vreunul din acei poftiţi la petrecerile nocturne?

— Ce să fie?… Nici pe unul! Şi, n-am întîlnit pe nimeni care să fi cunoscut aşa ceva… Dar, dacă diseară vom da cu ochii de dama misterioasă? Dacă mi-o zîmbi?… Sau, dacă ţi-o surîde ţie?

— În cazul ăsta, nu m-aş duce. Dar nu-i nimic adevărat, dragă Gautier! La urma-urmei, ce-mi pasă, cînd acela care ne cheamă e un duşman al lui Marigny. Asta-i principalul. Şi… e destul! De-ar fi chiar dracul, omul acela, şi tot îl voi binecuvînta, dacă ne va mijloci o răzbunare a tatălui şi a mamei noastre!…

Hotărîrea fiind luată, cei doi fraţi aşteptară cu nerăbdare minutul arătat pentru întîlnirea cea tainică.

Pe la nouă şi jumătate, porniră, trecură Sena, nu pe podurile care erau barate şi înlănţuite, de cu seară, ci mulţumită unui barcagiu binevoitor, aşa că pe la orele zece se apropiară de Nesle.

Turnul îşi înălţa silueta dărăpănată în noaptea întunecoasă şi era asemănător chiar nălucirii unei sentinele titanice, chiar în faţa vechiului Luvru, care, de partea cealaltă a apei, îşi proiecta pe cerul mohorît, amestecul clădirilor sale, al turnuleţelor şi al zidurilor împrejmuitoare. Şi, cele două arătări fantastice palpitau în negură, păreau că se privesc ca şi cum ar fi avut să-şi destăinuiască taine grozave…

Deodată, Gautier puse mîna tremurîndă pe umărul fratelui său.

— Ai văzut? zise el încet.

— Ce?

— Ferestrele turnului sînt luminate… oh!… luminate… întocmai cum se istoriseşte în povestirile de la Agnès Piedeleu!

Philippe dădu din umeri.

— Deoarece acela care ne cheamă ne aşteaptă chiar în turn, trebuie să fi aprins făcliile.

— Adevărat! oftă Gautier, cu un suspin.

În clipa aceea, o umbră răsări lîngă ei.

Philippe recunoscu sau crezu că recunoaşte silueta omului care se înfăţişase şi la Froidmantel.

El se apropie şi şopti:

— Marigny.

— Montfaucon! răspunse omul, care porni drept spre turn, făcîndu-le semn să-l urmeze.

Cu mîinile pe mînerele spadelor, ei se supuseră şi, în curînd, ajunseră înaintea unei porţi joase, a cărei boltitură era crăpată.

— Intraţi, gentilomi! Sînteţi aşteptaţi!

Philippe aruncă o privire scrutătoare în lături – dar totul era liniştit… şi, apoi, ar fi fost şi prea tîrziu să dea înapoi.

El intră cel dintîi. Gautier îl urmă. Dădură într-o sală mare podită cu lespezi de piatră, unde nu era nici o mobilă şi-n fundul căreia începea o scară încovoiată.

În minutul acela, cum se-ntorcea, Philippe îl văzu pe om închizînd poarta fără zgomot, fără nici o scîrţîitură, trăgînd zăvoarele şi întorcînd în broască cheia pe care o ascunsese sub mantia lui.

Se cutremură.

Tăcerea adîncă ce domnea în turn, frigul care parcă li se lăsa din bolţile sălii pe umeri, mişcările omului, toate astea făcuseră să i se strîngă inima de presimţiri triste… dar călăuza începuse să urce scările…

— Afurisită treabă! şopti Gautier, trebuie să recunosc că dacă ceea ce se istoriseşte e adevărat, doamna cu întîlnirile şi-a ales un loc prea trist pentru petreceri. Mă trec numai fiori prin şira spinării!…

La primul etaj impresia asta pieri deodată. Era un apartament bine închis, călduţ, cu mobile frumoase, cum aveau toţi burghezii bogaţi de pe vremea aceea în casele lor, împodobite – îndeobşte – cu o pricepere perfectă de ceea ce numim noi „confort”. Căci pe vremurile acelea, lumea trăia în casă, uliţele Parisului fiind prea departe de a fi ceea ce sînt astăzi: adevărate saloane de plimbare, conversaţie şi afaceri.

La al doilea etaj, rămaseră şi mai uimiţi. Philippe şi Gautier d’Aulnay fură introduşi într-o odăiţă tapetată cu ţesături alese, cu fotolii împodobite cu perne groase. În aer plutea un parfum plăcut, pe care Gautier îl aspiră mormăind uimit, îmbujorat la faţă:

— Aici miroase mai frumos ca la Agnès!…

Însă o îngrijorare nemărginită îl cuprinse pe Philippe. Călăuza dispăruse. Dar în clipa cînd omul trecu pragul uşii din fund, făcîndu-le semn să aştepte, Philippe îi zărise chipul, sub gluga care se mişcase puţin într-o parte.

El tresări şi, apucînd braţul fratelui său, îi şopti:

— Dracu să mă ia, dacă călăuza noastră nu seamănă cu cineva… pe care l-am văzut adesea, de la fereastra noastră, din strada Froidmantel!

— Ei aşi! Şi, cu cine?

— Cu Stragildo!

— Cu paznicul leilor regali?

— Da! Şi al leilor reginei!

— Ei aşi! Ce vrei să zici cu asta? Se zice că şi eu semăn ca două picături de apă cu regele nostru, Ludovic!… Şi, cu toate astea, din nenorocire, nu sînt regele, căci dacă ar fi să fiu, mii de draci! aş începe prin…

Gautier n-avu vreme să înşire nenumăratele petreceri de care ar fi huzurit, dacă ar fi purtat chipul regesc, de care-i părea destul de rău că nu-l avea… Cei doi fraţi rămaseră deodată ca trăsniţi, întocmai ca acei oameni care sînt puşi pe negîndite în faţa realităţii de necrezut.

Uşa se deschise larg şi înaintea ochilor le apăru o cameră somptuoasă, necuprinsă, luminată de şase candelabre, cu cîte şase făclii de ceară roză şi a căror lumină blîndă răspîndea un fum uşurel şi parfumat. În fund era un bufet, pe care se afla un serviciu de argint, cum nu putea avea decît regele: ibrice, vase de fructe, farfurii, solniţe ciudate şi sticle preţioase şi lucrate cu meşteşug. În faţă, pe o etajeră, stăteau înşirate fel de fel de bucate şi o masă strălucitoare îşi aştepta oaspeţii, împodobită cu flori rare, care nu puteau să provină decît din vreo seră dintre cele mai îngrijite.

La masă şedeau trei femei.

Între fiecare era un scaun gol.

Deci, trebuia să sosească trei musafiri…

În faţa celor trei necunoscute, care apăruseră, deodată, ca nişte zîne, sau ca nişte fantasme, Philippe şi Gautier d’Aulnay rămăseseră uimiţi. Îi cuprinsese, un fel de sfîrşeală, o amorţeală a simţurilor, datorita miresmelor răspîndite de făclii şi, totodată, o surescitare a spiritului, care-i făcură să se creadă transportaţi, dintr-o dată, pe tărîmul vreunui vis minunat.

Într-adevăr, cele trei femei erau de o frumuseţe răpitoare. Vorbim de frumuseţea formelor trupeşti căci chipurile le erau mascate cu negru şi nu li se vedeau decît gurile, roşii ca nişte rodii, care ar fi înflorit sub sărutul arzător al soarelui Spaniei, cum şi ochii, scînteind ca stelele pe cerul negru al nopţilor de iarnă.

Toate trei erau cu grumajii, sînii şi braţele goale. Purtau rochii forte subţiri, dintr-un fel de tarlatan, pe care o femeie desfrînată din cîrciuma de la Val-d’Amour n-ar fi îndrăznit să le pună… rochie făcută înadins ca să dezbrace acele admirabile statui, care păreau că sînt copii după zeiţele Pantheonului… dar nişte copii pline de viaţă.

Una dintre ele se ridică puţin şi, cu o voce îngerească, grăi:

— Poftiţi! Intraţi, domnilor, şi luaţi loc lîngă noi, pînă cînd o sosi prietenul vostru Buridan, fără de care nu vom începe acest ospăţ. Pînă atunci vom asculta muzică şi vom vorbi de dragoste. Căci, trebuie să v-o spunem, tot ce am făcut ca să vă aducem pînă aici a fost doar un pretext. Adevărul e că sîntem… să zicem, trei surori… da, trei surori îndrăgostite de voi… Sora mea, Pasithée, e îndrăgostită de dumneata senior Philippe, pînă la moarte. Thalie se topeşte de dragul dumitale, senior Gautier, şi eu Églé ard în para dragostei după seniorul Buridan!…

După ce-şi făcură prezentările sub numele celor trei zeiţe, fiicele lui Jupiter şi ale Venerei, doamna făcu un semn graţios celor doi fraţi pe care-i pofti să stea jos.

Cuvintele astea ciudate, neruşinarea frenetică a mărturisirii de dragoste, splendida nepăsare a ţinutei şi a costumelor, neprevederea scenei care părea concepută de imaginaţia în delir a vreunui bard pasionat, misterul bogat al decorului aceluia… umpluse de uimire mintea celor doi fraţi, dar dacă lui Philippe i se părea că perversitatea celor trei necunoscute depăşea marginile omeneşti, se gîndea, cu toată nepăsarea de superstiţiile epocii lui, că avea – poate – a face cu o apariţie infernală.

Încîntat, aproape răcnind, dar palid, Gautier înainta fermecat, aiurit, şi se aşeză lîngă aceea care se numea Thalie.

— E blondă! se gîndea el. Pe legea mea, astă seară, ador blondele.

Şi, cum căuta zadarnic să spună vreun cuvînt necunoscutei, îşi lipi doar buzele – ca un mojic – pe umerii ei albi, sărutare adîncă, care o făcu să tresară pe desfrînată, căci cum am putea numi astfel de femei?…

În momentul acela Gautier porni într-un rîs ciudat în care plutea – de bună seamă – şi puţină nebunie:

— Aşadar, bravul nostru Buridan o să fie de-al nostru?

— Trebuia să fi venit pînă acum, zise cu vocea tremurînd de nerăbdare, aceea care îşi dăduse singură numele de Églé.

— Dar dumneata seniore Philippe, ce aştepţi ca să te aşezi lîngă sora mea Pasithée? N-ai auzit că te iubeşte… Nu vezi că-ţi întinde braţele?…

Un necaz ascuns tremura în glasul acelei care rostea vorbele acelea ciudate. Palid ca moartea, Philippe d’Aulnay sta în picioare în acelaşi loc, fără nici o mişcare.

Şi, cum muzica violelor începuse să răsune – o muzică tot atît de dulce, de misterioasă ca şi parfumul făcliilor, ca armonia florilor minunate care se vestejeau pe masă, o melodie creatoare de senzaţii perverse şi de lîncezeală nebună – ca acea muzică, aşa de ciudată în curioasa-i simplitate, care începuse să se răspîndească în acorduri depărtate care păreau să coboare din vîrful turnului sau din cer, Gautier apucă o sticlă de argint, plină cu un vin aromat, vărsă valuri de rubin în cupa de cristal a Thaliei şi-şi umplu pînă-n gură cupa lui pe care o bău dintr-o răsuflare, zicînd:

— Beau pentru nemuritorul stăpîn care învălmăşeşte lumea în minunăţiile viselor desfrînate şi-nvingătoare: Amorul! Beau pentru voi zeiţe sau muritoare, fiicele cerului sau ale iadului, frumuseţi suverane, şi pentru tine fermecătoare Thalie, al cărui surîs mă înfioară de voluptăţi nemaipomenite… Haide, frate, apropie-te, dacă te invită! Lasă-ţi o clipă grijile, pe care le vei relua la ieşirea din acest turn; să trăim un ceas în acest vis, deoarece am ajuns la el… Cît despre mine, mă las pradă farmecului care m-a cuprins, chiar de-ar fi să mor!…

— Bine-ai vorbit! strigă aceea care se numea Pasithée. Dar, adăugă ea cu o ironie, care avea ceva lugubru, fratele dumitale nu pare că ar fi tot aşa de galant ca dumneata!… Numai dacă nu m-ar găsi mai puţin frumoasă decît o găseşte seniorul Gautier pe sora mea Thalie…

— Doamnă, zise Philippe adresîndu-se Égléei, adică celei care părea că dirijează totul, doamnă aş dori să vorbesc numai cu dumneavoastră singură.

Cu un gest necăjit, Églé lovi în masă cu un ciocănel de argint.

O servitoare sosi – tînără, frumoasă, tot aşa de puţin îmbrăcată ca stăpînele ei, în stare să-şi îndeplinească serviciul la masă fără să strice armonia orgiei.

— Buridan? întrebă Églé.

Servitoarea dădu din cap negativ. O roşeaţă de furie se întinse pe puţinul ce se zărea din faţa mascată a Égléei.

— Bine, bombăni ea. A sunat unsprezece şi seniorul Buridan nu vine. Fără îndoială că nu cunoaşte legile curteniei… ca domnul! adăugă dînsa arătînd pe Philippe.

— Doamnă, repetă Philippe, doresc să vă vorbesc… numai dumneavoastră. Poate că veţi binevoi să mă iertaţi aflînd cauzele atitudinii mele care, drept vorbind, o mărturisesc, poate să pară stranie.

Era o politeţe atît de adîncă şi de nobilă în cuvintele şi accentul tînărului, încît doamna păru convinsă.

— Să se servească masa, zise ea sculîndu-se. Demnul Gautier va avea bunăvoinţa să ţină de urît cîteva minute surorilor mele, Thalie şi Pasithée…

— De-ar fi zece, strigă cu-ngîmfare Gautier cu paharul în mînă, cu dragostea în suflet, voi găsi cuvintele potrivite fiecăreia dintre ele!

Şi, cu cîte un braţ, cuprinse pe Thalie, care era în stînga lui, şi pe Pasithée, care-i şedea la dreapta, şi-ntr-o îndoită sărutare, murmură:

— Pe ce am mai sfînt! am ţinut piept într-o seară la Val-d’Amour, la patru prinţese… şi sînteţi aici numai două!…

La pronunţarea cuvîntul „prinţese”, pe care Gautier îl azvîrlise în chip nevinovat, cele două femei tresăriră… Muzica îndepărtată îşi urmă melodia în care uneori părea că trecea ca o adiere de vaiete şi de plîns; făcliile de ceară îşi ardeau mereu flacăra lor parfumată, care uneori pălea ca flăcările lumînărilor funerare… În sala aceea de orgie, peste masa splendidă, printre femeile superbe pline de neruşinare, peste bărbatul acela care se îmbăta cu propriile lui gînduri de amor, treceau suflări de gheaţă, apăsau tăceri funebre, şi se părea că peste grupul ciudat al lui Gautier, Thaliei şi Pasithéei, îmbrăţişaţi, în clipa aceea, moartea îşi întindea aripile uriaşe şi întunecate…





IX. MARGUERITE DE BOURGOGNE



În odaia mică ce preceda sala serbării, Philippe d’Aulnay nu se mişcase din loc. O văzu pe cea care se numea Églé sculîndu-se de la masă, venind spre el şi se aşeză jos. Philippe rămase în picioare. În ţinuta femeii se făcu o schimbare aşa de neaşteptată… deodată ea îi păru atît de mîndră şi dispreţuitoare, de o demnitate aşa de maiestuoasă, încît, uitînd aproape monstruosul spectacol pe care-l avusese sub ochi, şi cuvintele atît de imprudente, încît păreau inconştiente, Philippe se-nchină adînc în faţa-i, cu un respect nemărginit.

— Ce-ai să-mi spui? întrebă ea cu un ton măreţ şi rece.

Şi, cum Philippe, a cărui inimă zvîcnea nebună, a cărui minte era prea zăpăcită de aventura asta minunată, tăcea, ea urmă:

— Aceea, pe care o numesc sora mea, Pasithée, aceea care te-a remarcat, aceea care ţi-a mărturisit dragostea pe care ai făcut să încolţească în ea, aceea căreia i-ai făcut un afront atît de insultător, este o femeie din înalta burghezie, senior Philippe. Ea ar putea să se răzbune pe dispreţul dumitale. Dar această prietenă, al cărei suflet e mai curat decît poţi bănui, această prietenă care s-a lăsat tîrîtă într-un minut de nebunie şi de zăpăceală, nu e capabilă de un astfel de gest. În ea totul e numai bunătate. Poţi să vorbeşti fără teamă. Ce ai de spus?

— Că sînt un biet om care nu-mi mai aparţin, doamnă, că o pasiune nebună hotărîtă… nebunie a vieţii mele, îngrijorare a nopţilor mele, delirul viselor mele, mă poartă prin viaţă ca pe un corp fără de suflet… că nici una din privirile mele, nici unul din gîndurile mele, nici o fărîmiţă din inima mea, chiar de aş vrea oricît de mult, nu se pot îndrepta spre alte femei decît spre aceea…

El se opri cu un gest violent. Necunoscuta îl privea cu un fel de mirare, ca şi cum poate că nu pricepuse că mai pot exista astfel de iubiri.

— Iubeşti? întrebă ea, cu glasul îmblînzit.

— Da, doamnă! răspunse Philippe cu un fel de deznădejde.

— Şi… prietenul dumitale Buridan… iubeşte şi el, care n-a voit să vină?

— Buridan, doamnă? Dacă ar fi aici v-ar răspunde singur. Eu n-am pătruns încă secretele inimii lui, zise Philippe înclinîndu-se.

— Foarte bine, eşti tot atît de credincios în prietenie ca şi în dragoste… Cine ar putea să-ţi facă o crimă din asta? Trebuie să mă mulţumesc să invidiez pe aceia care-ţi sînt prieteni şi pe aceea pe care o onorezi cu dragostea dumitale!

În faţa ironiei reci a necunoscutei, Philippe îşi clătină capul palid, ca de ceară. Disperarea i se strecură pe buze. Ca toţi îndrăgostiţii sinceri, care suferă, simţea nevoia de a fi mîngîiat cu o compătimire, care să-i potolească durerea cu o lacrimă care să-i răcorească inima.

— Doamnă, zise el, cu vocea înăbuşită, nu ştiu dacă aceea pe care o iubesc e de invidiat, dar, ceea ce ştiu, e că eu sînt foarte de plîns!

— Ea nu te iubeşte? întrebă femeia mascată, cu acea curiozitate vie, care împinge pe femei să se intereseze de toate istorisirile de dragoste şi să se amestece în ele.

— Ea nu m-a văzut niciodată, zise Philippe cu vocea mohorîtă. Sau dacă, din întîmplare, privirea ei a căzut asupra mea, acea privire a alunecat nepăsătoare asupra atomului de praf, ce sînt în ochii ei…

— Oh! Oh! Aşa… e vreo nobilă?

— Da!… o nobilă!

— De la curte, poate?

— Da, doamnă, de la curte!

— Nu te pot întreba de numele ei… şi, cu toate astea… iartă-mă domnule, nu mă-mpinge o curiozitate de rînd… te văd atît de nenorocit… Oh! niciodată n-am văzut în priviri bărbăteşti, lacrimile pe care le văd în ochii dumitale…

— E adevărat, doamnă, gemu Philippe izbucnind în lacrimi, plîng… şi binecuvîntez această milă care, o clipă, a făcut să vă tremure vocea… plîng, doamnă, pentru că aceea pe care o iubesc este prea sus pentru dragostea mea.

— Soţia vreunui înalt conte sau baron?

— Pentru că o ador, urmă Philippe exaltat de dezlănţuirea pasiunii lui, cum adori o himeră pe care n-ai s-o ajungi niciodată, o iluzie care e mai mult un vis dumnezeiesc decît o realitate pămîntească! Plîng, pentru că e puritatea absolută în acelaşi timp cu frumuseţea care te scoate din minţi! Plîng, pentru că, dacă e cea mai nevinovată, e şi cea mai sacră şi tot atît de venerată de un popor întreg, ca şi cum ar fi o sfîntă!

— Oh! gîfîi necunoscuta, cuvintele astea înflăcărate mă tulbură!

— Mai plîng, zise Philippe, pentru că stă mai sus, deasupra mea, decît stau cei mai nobili baroni, cei mai mîndri prinţi, încît abia din fundul întunericului unde se tîrăşte dragostea mea, îndrăznesc să ridic ochii asupra-i, ca spre o stea îndepărtată, de care nu te poţi apropia niciodată!

Necunoscuta se sculă deodată, dreaptă, cu sînul palpitînd, cu gîtul strîns, şi strigă:

— Nu e decît o femeie în Franţa de care se poate vorbi astfel!

Philippe puse genunchiul în pămînt şi, cu un accent de pasiune asemănător acelui al credincioşilor care vorbesc Divinităţii, şopti:

— Marguerite!…

— Regina?…

— Da… Regina!…

Necunoscuta scoase un ţipăt grozav, nelămurit, un strigăt în care era bucurie, orgoliu, o mirare nemărginită, un regret cumplit şi – poate – o adîncă compătimire…

Apoi căzu în jilţ, strîngîndu-şi cu amîndouă mîinile sînul zbuciumat.

— Regina! repetă Philippe sculîndu-se în picioare. Vă spuneam, doamnă, că sînt un biet trup fără de suflet, o fiinţă care nu mai e stăpînă pe sine, un fel de nebun… vedeţi că aveam dreptate… Nu-mi pare rău că am lăsat să-mi scape secretul acestei iubiri nebune în faţa dumitale, care-mi eşti o necunoscută… căci taina aceasta aş vrea s-o strig întregului pămînt, dar, vedeţi doamnă, că nu mai pot sta un minut mai mult aici şi că trebuie să mă iertaţi, cum se iartă nebunii.

— Rămîi!… Îţi ordon! grăi cu o sforţare cumplită necunoscuta, văzîndu-l pe Philippe îndreptîndu-se spre uşă.

În cuvintele ei plutea o spaimă netălmăcită…

Doamna din turnul Nesle, aceea care purta numele orgolios de Églé, ceea ce înseamnă: Splendoare… se zbătea într-o emoţie ciudată.

Se apropie de Philippe. Îl apucă de mînă. Şi, Philippe d’Aulnay simţi că acea mînă fină, nervoasă, ardea. Cu vocea întretăiată, rugătoare şi stăpînitoare totodată, ea vorbi întretăiat:

— Pentru ce deznădăjduieşti?… Poate că aceea de care ne vorbeşti nu e de neajuns, după cum crezi! Dacă ar avea în ochii ei spectacolul acestei iubiri, care mă mişcă pînă în suflet, poate că… şi inima ei ar palpita, ca a mea…

— Vis, nebunie! şopti Philippe, zdrobit de gîndurile lui.

— Ascultă-mă! vreau… Cunosc… Iată! Îţi voi spune şi secretul meu! Nu sînt o burgheză… sînt o doamnă de la curte… Cunosc pe regină! Oh! Tremuri?…

— Tremur, murmură Philippe înnebunit, să mă simt atît de aproape de o fiinţă care vede zilnic pe regină, care se apropie de ea… îi vorbeşte.

Cu un avînt pasionat, tînărul duse la gură mîna pe care o ţinea într-a lui şi o sărută pătimaş făcînd-o pe străină să tresară.

— O cunosc pe Marguerite, urmă ea cu vocea înăbuşită, zdrobită; îi pot spune ce pasiune ţi-a inspirat… Cred… sînt sigură că va fi mişcată…

— Doamnă!… oh!… ce spuneţi?…

— Adevărul!… Marguerite, poate, nu e nevinovată, după cum o crezi! Şi Marguerite e o femeie! Are şi ea o inimă, care vibrează…

Un fel de delir se dezlănţui în necunoscuta, care părea aproape gata să se sfîrşească.

— O femeie?… Ah! nu e o alta mai înfocată. Nici o femeie nu iubeşte dragostea mai mult ca ea! Ascultă! Oh! Ascultă pînă la sfîrşit! Ştii ce e o sărutare de-a Margueritei? Ştii ce comoară acoperă mantia regală, pe care o aruncă pe umerii ei?… Ştii că sufletul ei poate să răspundă pasiunilor delirante… că regina e femeie, mîndră de a fi femeie, şi că acei, pe care i-a strîns odată în braţe, mor de disperare, şi cît de siguri sînt de a nu mai întîlni în viaţă o astfel de voluptate!…

Philippe se dădu trei paşi înapoi şi, vînăt la faţă, cu mîna pe spadă, bîlbîi:

— Doamnă, ai insultat-o pe regină! Ai necinstit-o, ca şi cum ar fi o desfrînată!… o desfrînată ca dumneata!…

— Regina? strigă necunoscuta, cu un hohot de rîs nebunesc.

În acelaşi timp, ea lăsă să-i cadă mantia şi reapăru cum era la-nceput, cu sînul gol, cu pieptul bătîndu-i, cu trupul de-abia acoperit de o ţesătură foarte uşoară…

— Mulţumeşte lui Dumnezeu, urmă Philippe, cu vocea înăbuşită, că eşti femeie. Căci, de erai bărbat, jur pe tot iadul că ţi-aş fi vîrît insultele pe gît, cu spada asta!

— Regina? repetă necunoscuta cu acelaşi accent de pasiune descătuşată… Iubeşti pe regina?…

— Oh! bîlbîi Philippe, de ce nu e ea aici să mă tîrăsc la picioarele ei, ca să-i cer iertare… Oh! iertare… iertare pentru insultele care, din cauza mea, îi murdăresc numele sfînt!

— În genunchi dar, Philippe d’Aulnay! strigă Marguerite de Bourgogne, lăsînd să-i cadă masca. În genunchi în faţa reginei tale!…

Efectul acestor cuvinte fu zdrobitor. Tîmpit, zăpăcit, prostit de groază şi de emoţie Philippe d’Aulnay sta trăsnit, cu ochii ficşi asupra femeii aceleia ca asupra unei prăpăstii fără de fund… Ceva grozav, păru că se sfîşie în el, în clipa aceea nenorocită.

Visul lui de iubire se sfîrşea în noroi! Regina era o femeie pierdută! Înfocată, Marguerite se apropie repede de el, îl cuprinse-n braţe şi-i şopti cu vocea stinsă:

— Mai spune, oh! mai spune cît mă iubeşti! Mai îmbată-mă cu cuvintele fermecătoare care tremurau adineauri pe buzele tale!… Te iubesc, Philippe. Te iubesc şi sînt a ta!…

— Buridan?

— Nu!… Nu te mai gîndi la ce ţi-am spus… Îl urăsc pe acest Buridan! Pe tine te iubesc!…

El se smuci cu putere şi se-ndepărtă, prostit, nebun de durere, speriat de disperarea care urla în el!

Să nu fie iubit de regină, s-o iubească de departe, fără nădejde, era iadul… S-o vadă pe regină purtîndu-se ca o desfrînată, s-o audă vorbind ca o femeie de stradă, să simtă sfîşiindu-se în el acea floare de adoraţie, sfîrşindu-se visul de nemărginită feciorelnicie… era mai mult decît iadul: era o durere de om, sfîşietoare, grozavă.

— Ce? gemu Marguerite, mă respingi? Ce-nseamnă asta? Mă iubeşti! Ai spus-o! Cuvintele tale răsună încă din fundul inimii mele! Ei bine, te iubesc! De n-ar fi decît o oră, te iubesc şi sînt a ta!…

Un urlet de furie crispă buzele Margueritei, care, la rîndul ei, se trase înapoi, răcnind ca o panteră rănită. Privirea pe care i-o aruncă Philippe d’Aulnay fu îngrozitoare. Tot aşa privesc şi blestemaţii, din legendele biblice, cerul care li se-nchide pe veci…

El îi aruncă privirea aceea de disperare sublimă şi, fără nici un gest, se-ndreptă spre uşa pe care o deschise şi ieşi…

În minutul acela, Marguerite de Bourgogne se repezi la un fel de gong, atîrnat într-un colţ al odăii, apucă un ciocan şi lovi cu putere. Gongul răsună cu vuiet, un sunet grav, solemn, funebru, care se răspîndi şi făcu să vibreze tot turnul Nesle, din temelii pînă la acoperiş.

La sunetul acela prelung, care deşteptă ecouri lungi, lugubre, zvoni ceva ca un freamăt, în etajul al treilea, adică deasupra sălii de serbări. Se auzi un umblet repede, de paşi înfundaţi, izbituri înăbuşite, zăngănit grăbit de arme, apoi pe scară începură să coboare nişte fiinţe nebănuite…

Şi, în clipa cînd, fără să-şi dea seama de ce făcea, uitînd de fratele său, uitînd unde era şi ce căuta acolo, Philippe d’Aulnay începuse să coboare scara, se trezi prins deodată – pe la spate, ridicat, dus în etajul de sus… armele îi pieriră, iar braţele şi picioarele îi fură legate de mîinile aspre a şase oameni, şi pus în neputinţă de a se mai apăra.

Să se apere! Nici nu se gîndea!… Dar, în clipa cînd se simţi încătuşat astfel, încercă ceva ca un fel de bucurie ameninţătoare şi strigă:

— Fii binecuvîntată Moarte… tu, scăpare supremă! Fiţi binecuvîntaţi, voi care o să mă ucideţi!…

— Fii pe pace, domnule d’Aulnay, răspunse batjocoritor o voce, acest lucru se va face în linişte şi cu toată repeziciunea pe care o doreşti! Dar e pentru întîia oară cînd aud pe cineva binecuvîntîndu-mă în turnul Nesle!

Şi, omul se aplecă spre Philippe, care recunoscu faţa frămîntată, obrajii slabi, ochii ironici şi surîsul schimonosit al lui Stragildo.

— Oaspeţii turnului Nesle! – murmură tînărul îngrozit.

— Hei!… Dacă ştiu să număr, eşti al şaptesprezecelea! Cu nobilul dumitale frate face optsprezece. Frumoasă socoteală şi care – ne face onoare, căci… Dar acest nobil senior nu mă mai aude… Puneţi-l în colţul acela şi hai să-l dăm gata!

Philippe nu putuse să rabde mai mult: un geamăt grozav străpunsese pieptul nenorocitului tînăr şi-şi pierdu cunoştinţa…

Tot în clipa cînd Philippe d’Aulnay fusese prins, o altă ceată, de vreo opt-zece inşi înarmaţi cu pumnale, năvăliră în sala ospăţului. Gautier era la masă, între cele două prinţese. Răsturnat în fotoliu, cu faţa îmbujorată, cu ochii scăpărători şi cu limba încărcată, bolborosea lucruri straşnice, de care cele două femei rîdeau cu poftă, fiecare din ele turnîndu-i să bea la fiecare minut, ca să-l excite şi mai mult…

La zăngănitul funebru al gongului, ele săriră în sus, speriate, cu inima bătîndu-le puternic… căci nu era încă ceasul… ora hidoasă, cînd musafirii turnului erau daţi pe mîna lui Stragildo. De abia începea orgia, sau mai bine zis nu-ncepuse încă…

— Ce e asta? bolborosi Gautier. Veniţi încoace căprioarele mele! oh! urmă el, cu un hohot, care făcu să tremure cristalurile de pe masă în îmbrăcămintea lor de aur, cine sînt oamenii aceştia?… Ne vin în ajutor, ca să golim sticlele acestea respectabile? Poftiţi, vitejilor, poftiţi la băutură! Gautier d’Aulnay vă invită, pe crucea mea, şi o să…

Dar nu mai putu scoate nici o vorbă. Unul dintre oameni îi azvîrlise o cîrpă în jurul capului şi-l legă bine la gură. Pe jumătate dezmeticit, Gautier puse mîna pe sabie, dar spada îi fu smucită. În acelaşi timp, încercă să se scoale şi se-mpiedică, prins de picioare şi de mîini… Privi în juru-i cu ochii rătăciţi şi văzu că cele ce se numeau Thalie şi Pasithée dispăruseră din sală.

O spaimă grozavă îl cuprinse… Beţia i se risipi ca fumul cînd suflă vijelia. Şi, în minutul grozav, cînd se simţi luat pe sus, pricepu de ce nimeni nu mai văzuse niciodată pe vreunul dintre acei care intraseră în turnul Nesle!

Gîndul morţii îl cuprinse, cu toată hidoasa ei ameninţare… El nu voia să moară!… Se-ncordă într-o sforţare disperată şi, în acea sforţare, căluşul îi căzu de la gură.

— Sări, Philippe! Sări frate!… – urlă el – Ajutor, dragă Thalie! Ajutor, Pasithée iubită!… Oh! Mi-aţi spus că mă iubiţi!… Mi-aţi dat buzele voastre!… Şi, acum… mă lăsaţi să mor!…

Zbieretele lui Gautier care, chiar în acel minut suprem mai avea oarecare încredere în cele două necunoscute şi se credea încă iubit, se stinseră pe scară.

— Oh! e îngrozitor, murmură prinţesa Blanche.

— Să scăpăm pe acest nenorocit, care ne-a făcut să rîdem atîta! – bolborosi Jeanne, galbenă, ca de ceară.

Marguerite, care sta aplecată, cu sudoarea pe frunte, ascultînd strigătele sfîşietoare ale lui Gautier, dădu din cap cu asprime şi zise:

— Aceşti oameni ne-au recunoscut! Ştiu cine sîntem…

— Atunci să moară, strigară cele două prinţese, cutremurîndu-se.

Ajuns la al treilea etaj al turnului, Gautier d’Aulnay văzu că se afla într-o odaie mare, nemobilată, umedă, asemănătoare cu cea de jos. Îl lăsaseră jos şi zece oameni îl ţineau.

Nu mai striga… Ochii încruntaţi îi rătăcea de colo pînă colo.

Deodată, privirea îi căzu asupra fratelui său, culcat ca şi el, pe lespezi, la cîţiva paşi, dar pe care nimeni nu-l ţinea.

Ochii i se umplură de lacrimi şi îngînă:

— Sărmanul meu frate! L-au şi omorît!… Cu toate astea, el a vrut să vină!… Adio, viteazul meu Philippe… Şi voi, bandiţi, ce mai aşteptaţi, de nu mă omorîţi, ca pe el?…

— Răbdare, ce dracu!…

— Stragildo! mormăi Gautier înspăimîntat de ce întrevedea mai groaznic în aventura lui, Stragildo e păzitorul leilor regelui! Stragildo aici?…

Şi, cu ochii holbaţi, cu nervii încordaţi, de parcă stăteau gata să-i plesnească în sforţarea ce-o făcea ca să scape, cu un fel de curiozitate nebună, urmărea mişcările lui Stragildo. Şi, atunci, groaza se adăugă spaimei. Spaime, ca de coşmaruri, se adăugară spaimelor care-i rodeau creierul…

Cu o frînghie, Stragildo legă o bucată uriaşă de fier de fundul unui sac de pînză groasă, pe care-l mînuia iute ca un om obişnuit cu o astfel de treabă… Gautier pricepu!…

N-au să-l înjunghie!… Căci sîngele lasă urme! Sîngele acuză! Degeaba se spală sîngele, el reapare şi rosteşte acuzări care fac să cadă capetele, chiar de-ar fi împărăteşti!…

Nu! nu-l vor înjunghia!… Or să-l vîre în sacul acela pe care greutatea fierului îl va tîrî în fundul apei!

Or să-l arunce în Sena! Or să-l înece!…

— Oh! asta nu! asta nu! Mai bine o lovitură de spadă în inimă! Oh! sînteţi demoni? N-aveţi nici inimă, nici suflet? Şi, femeile acelea sînt oare femei din iad!…

— Iată unul! zise Stragildo cu un rîs tăios.

— Unul?… Cum, unul? Un sac, fără îndoială?

Erau doi condamnaţi… deci doi saci?…

Nu! Binişor, doi oameni apucaseră pe Philippe, care leşinase şi-l vîrîră în sac, în singurul sac care trebuia să-i tîrască pe amîndoi fraţii în fundul Senei… Părul lui Gautier se zbîrli pe cap: era să moară la un loc cu fratele lui, era să moară în acea îmbrăţişare grozavă, cînd va simţi corpul fratelui său palpitînd în spasmul suprem!…

Un sughiţ de agonie şuieră printre buzele vinete ale lui Gautier, şi, paralizat de spaima ajunsă la paroxism, se lăsă în voia soartei!…

Cînd îl ridicară şi îl vîrîră în sacul grozav, el nu se mai împotrivi.

În clipa aceea o uşă se deschise şi un glas femeiesc întrebă:

— S-a făcut?

— Îndată! răspunse Stragildo.

Într-o ultimă sforţare vitală Gautier izbuti să-şi ridice capul, şi atunci, în uşă, în picioare, demascată, învăluită în mantia-i largă, semănînd cu o apariţie de pe lumea cealaltă, el o zări pe femeie şi o recunoscu!…

Se ridică, întinse pumnul şi cu voce solemnă grăi:

— Regină infamă, regină de orgie, regină însîngerată, în numele meu, în numele fratelui meu, care moare ca şi mine, asasinat de tine, în numele victimelor de la turnul Nesle te blestem! Marguerite de Bourgogne, blestemată să fii!…

În clipa aceea, sacul fu strîns legat… Apoi, vreo doisprezece oameni îl apucară, îl ridicară şi, peste cîteva minute, ajunseră cu trista lor povară pe platforma turnului.

— Băgare de seamă! ordonă Stragildo. Cumpăniţi bine! Aruncaţi bine, departe, în curent! Una… Două… Trei!…

Se auzi un strigăt înăbuşit. Sacul spintecă aerul şi dispăru în adîncul beznei… Apoi, Stragildo, aplecat în gol, ascultă zgomotul apei care clipoti, sări în sus şi căzu cu vaiete asemănătoare blestemelor… Apoi se făcu linişte adîncă.

— Călătorie bună! strigă el.

— Omul acela m-a blestemat! murmură Marguerite de Bourgogne.

Şi, fluviul îşi urmă cursul, nepăsător şi liniştit… Totul se sfîrşise…

Philippe şi Gautier d’Aulnay erau în fundul Senei!





X. BURIDAN



După ce am istorisit cum îşi petrecuseră seara cei doi fraţi, trebuie neapărat să spunem cum şi-o petrecuse Buridan pe a sa. Plecînd de la hotelul d’Aulnay şi din strada Froidmantel, Buridan se-ndreptase spre hale. Se gîndea la ciudata întîlnire, pe care i-o dase femeia aceea necunoscută. Era aproape hotărît să nu se ducă la turnul Nesle. Nu că ar fi avut bănuieli hotărîte, împotriva aceleia care-şi zicea duşmanca lui Enguerrand de Marigny, dar i se învîrteau alte griji în cap.

„Trebuie, îşi zicea el umblînd repede, să reglez din astă seară toate, ca să-mi fie ziua de mîine liberă. Deci, dacă voi sfîrşi la vreme, mă voi duce la Turnul Nesle, chiar numai să-l cunosc pe duşmanul duşmanului meu. Dar e probabil că n-am să sfîrşesc înainte de douăsprezece noaptea… Atîta pagubă! N-am să mă duc!… Mîine! adăugă el cu un suspin. Ce mă aşteaptă mîine? Scumpa mea Myrtille îmi va anunţa că tatăl său, stimatul Claude Lescot, se învoieşte la fericirea mea?… O să vezi, sărmane Buridan, că n-ai să ai acest noroc, căci te-ai născut într-o zodie rea, cum zicea vrăjitoarea aceea, care ţi-a citit în palmă, într-o zi… Cum o cheamă oare?… Mabel!… Da, aşa o cheamă.”

Cum ajunsese în faţa stîlpului de infamie de la Halle şi monologă astfel, după vechiul obicei al amorezaţilor în particular, şi-n general al persoanelor care simt nevoia, la teatru sau în romane, să spună publicului ce gîndesc, şi cum îşi zicea, aceste lucruri destul de triste, pe care, cu toate astea, le dezminţea o speranţă ascunsă… deodată un om îi tăie calea zicînd:

— Bucurie, onoare şi noroc, seniorului Buridan!… Am onoare să vă salut cu respect seniore şi să vă urez tot ce doriţi!…

Omul era numai zdrenţe, cu o pălărie năbădăioasă pe cap, acoperit cu o mantie largă, înciucurată, ridicată într-o parte de o sabie enormă.

— Ce? bombăni Buridan, astă seară întîlnesc numai oameni care mă cunosc şi pe care nu-i cunosc? Cine eşti?

— Vrei să-mi cunoşti numele sau ocupaţia?

— Mai întîi, numele tău.

— Lancelot Bigorne.

— Frumos nume. Acum… ocupaţia!

— Osîndit la moarte!

— Ce spui?

— Zic, condamnat să fiu spînzurat cu funia de gît… Împodobit cu această frumoasă cravată de in, să mă bălăngănesc în vînt, pînă mi-oi da sufletul! Chiar azi dimineaţă trebuia să am onoarea să fac safteaua spînzurătorii de la Montfaucon.

— Ah! Ah!… Te recunosc acum. Tu eşti acela care trebuia să fii spînzurat în faţa regelui şi care, fugind, ai făcut mojicia să nu dai Maiestăţii sale această reprezentaţie caraghioasă…

— Tocmai aşa, seniore! răspunse Lancelot Bigorne, încîntat de această glumă macabră. Nu mi s-au spus minciuni cînd am auzit că Buridan e un tovarăş vesel!

— Şi, ce vrei de la mine? Ce ai să-mi spui?

— Am să-ţi spun, că am o mie de lucruri de destăinuit şi… că, dacă vei vrea să mă asculţi, cred că n-o să-ţi pară rău… O vorbă, urmă acest om cu tonul mai grav. Azi dimineaţă, graţie dumitale, am putut să fug. Şi, apoi, cînd alergai pe cînd eram urmărit, ai găsit mijlocul să răstorni cu pieptul calului dumitale…

— Pe acei care voiau să te prindă? Drept vorbind, n-am făcut-o înadins…

— Hm! Trebuie să te cred!… La urma urmei nu face nimic. Îţi datorez viaţa, asta-i tot ce ştiu. Ceea ce e, iarăşi sigur, e că Lancelot Bigorne nu uită niciodată nici insulta, nici binefacerea. Acum, senior Buridan, dacă vrei să-mi spui unde şi cînd pot să-ţi vorbesc…

— Cînd?… Ei bine, cînd vei vrea. Unde?… Strada Saint-Denis. Ştii, la firma celor „Trei Magi”?… Da?… Ei bine, casa de alături de „Cei Trei Magi” aparţine doamnei Chopinel, persoană matură, respectabilă, mai venerabilă ca oricare şi pe care o venerez, pentru că-mi dă locuinţă fără să-i plătesc. Mă vei găsi acolo.

Lancelot Bigorne salută pînă la pămînt şi dispăru după colţul unei ulicioare, pe cînd Buridan, fără să se mai gîndească la acea ciudată întîlnire, îşi urmă drumul şi se îndreptă spre piaţa Grève.

Acolo, în faţa casei cu stîlpi, unde se-ntruneau consilierii municipali, între stîlpul de execuţie de pe piaţa Grève, unde erau expuşi bîrfitorii şi spînzurătoarea, unde se spînzura cam în toate zilele, acolo, deasupra uşii cu geamlîc a unei case cu înfăţişare frumoasă, o firmă enormă se legăna în vîntul care bătea dinspre Sena. Firma aceea reprezenta o floare de crin. Şi casa era hanul „Floarea de Crin”, foarte convenabil, vizitat mai cu seamă de tinerii gentilomi, studenţii bogaţi şi oamenii în căutare de aventuri…

Fără să se oprească, Buridan străbătu sala cea mare, plină de cheflii, care jucau table. În clipa aceea patronul strigă cu o voce răguşită:

— Iată semnalul stingerii luminii!… Afară gentilomi… afară bravi studenţi!… Afară dragi clienţi!

— Să te ia ciuma!

— Să te zgîlţîie frigurile pîn-ai crăpa!

— Să te-arunce Tartorul în fundul celui mai fierbinte cazan!

Astea fură urletele care, urmate de alte gingăşii, primiră ultimatumul patronului şi, cu toate astea, turbînd de necaz, lumea se supunea şi mulţimea se împrăştia încet.

Buridan judecă, fără îndoială, că ordonanţele nu-l priveau, căci, după cum am spus, după ce trecuse prin sală, pătrunse într-o odăiţă retrasă, unde doi oameni păreau să chefuiască aşezaţi în faţa unor resturi de pui şi a unei tarte întregi precum şi a mai multor sticle goale şi două-trei încă pline…

— Bine-ai venit Jean Buridan! strigară cei doi oameni, ridicînd paharele.

— Bine v-am găsit, Riquet Haudryot, regele breslei grefierilor, şi Guillaume Bourrasque, împăratul Galiléei!… Ei, bine vitejilor, aţi fost bine trataţi? Aţi mîncat şi băut de-ajuns?

— Ordinele tale, Buridan, – zise Guillaume Bourrasque – au fost executate punct cu punct de respectabilul stăpîn al casei… Ne-am umflat ca nişte caltaboşi de Crăciun…

— Da, adăugă Riquet Haudryot, dar Buridan n-a venit să mănînce cu noi prînzul pe care ni l-a dat… cel mai bun pe care l-am mîncat, de cînd cu sărbătoarea nebunilor. Am dat gata tot, dar mai e de băut, se amestecă Bourrasque. Bea, Buridan, bea, frate!… În sănătatea ta!

Buridan îşi pironi ochii verzi şi scînteietori asupra celor doi beţivi şi gîndi:

— Iată-i gata pentru orice!

Şi, înghiţind dintr-o sorbitură paharul pe care i-l umpluse, se rezemă de masă şi le vorbi:

— Acum ascultaţi-mă…

— Aşteaptă, bolborosi Riquet Haudryot, aşteaptă să fac trei părţi frăţeşti din turta asta, căci principiul frăţiei este egalitatea… Aşa stă scris în Aristotel…

— Ei aş! răspunse Guillaume Bourrasque, în batjocură, crezi că Aristotel…

Restul se pierdu într-un hohot de rîs. Aceşti doi închinători ai lui Bachus erau personaje serioase şi de seamă. Unul era regele grefierilor (Basoche), celălalt, împăratul Galiléei.

Cititorul să nu creadă că acele titluri erau derizoriile titluri ale unor regate şi împărăţii închipuite. Se va vedea în curînd, ce puternice asociaţii erau regatul Basochei şi imperiul Galiléei.

Acum, ne mulţumim să spunem că titlurile acelea pompoase erau dintre cele mai autentice, deoarece regele Franţei le recunoştea; monarhilor Franţei le-a trebuit secole întregi să poată distruge monarhiile Basochei şi a Galiléei; cele două monarhii beneficiau de privilegii puternice, iar şefii lor de-o autoritate care a putut să concureze pe aceea a prefectului Parisului, a episcopilor şi a Universităţii!

Pentru moment, cei doi monarhi, cărora – cum am văzut – le plătise Buridan un chef, erau beţi… de vin, de discuţii filosofice şi de înduioşare.

Cu tot numele lui vijelios, Guillaume Bourrasque era un om cu înfăţişare paşnică, corpolent, gras, rumen, părînd întotdeauna adîncit în cugetări misterioase, mai cu seamă în ceasul cînd digera un prînz bun, cugetări, care, de obicei, trebuiau să fi fost plăcute, căci un veşnic zîmbet de fericire îi flutura pe buzele cărnoase.

Cu toate că era mai slab, mai uscat, mai nervos în mişcări Riquet Haudryot nu-şi dădea, cum se zicea pe atunci, bucata lui cîinilor, – expresie care s-a păstrat pînă în zilele noastre, din vremea depărtată cînd cîinii fără stăpîn mişunau pe toate străzile. Ca şi prietenul său Bourrasque, Haudryot aprecia mîncarea bună şi bea cu plăcere o oală de hipocras. Dar nu se îngrăşa atîta, căci era un temperament mai neliniştit.

Cam astfel erau cei doi inşi cărora, în seara aceea neuitată, Buridan venise să le istorisească lucruri misterioase, în odăiţa retrasă, din fundul cîrciumii ale cărei obloane fuseseră închise de mult timp.

Care erau tainele acelea? De care mari hotărîri voia să le vorbească Buridan?

O să aflăm în curînd.

Deocamdată, porniţi în povestea noastră şi doritori să lăsăm întîmplărilor rostul lor firesc, ne vom abţine de a trage cu urechea la cele ce ascultau cu atîta încordare regele Basochei şi împăratul Galiléei.

Dar, n-ar fi drept să-i părăsim pe Buridan şi cei doi tovarăşi ai săi, chiar aşa… de tot.

Propunem cititorului să-şi închipuie – şi întotdeauna îţi poţi închipui tot ce vrei – că a băut în tovărăşia noastră, şi pe îndelete, o cană de hidromel, în sala cea mare, în care, pe un scaun, sforăia patronul cîrciumii, pe cînd Buridan, Haudryot şi cu Bourrasque stau de vorbă, în odăiţă.

În sfîrşit, uşa odăiţei se deschise şi Buridan apăru, urmat de împărat şi de rege care se cumpăneau pe picioare, sprijinindu-se unul de celălalt.

El deşteptă pe crîşmar, îi plăti socoteala şi, uşa de afară fiind îndeajuns de întredeschisă, regele, împăratul şi aventurierul ieşiră, salutaţi pînă la pămînt de patronul de la „Floarea de Crin”.

În clipa aceea paznicul de noapte, cu felinarul în mînă, trecea încet, de-a lungul stîlpilor care susţineau casa consilierilor municipali şi care răsăreau ciudat din noapte, cu formele lor fantastice.

Cu glasul lui grav şi tărăgănat, paznicul strigă în tăcerea adîncă:

— Au băut unsprăzece ceasuri! Parizieni, dormiţi în pace! Totul e liniştit!…

Ca şi cînd ar fi dezminţit asigurarea paznicului, burghezilor înfundaţi sub plapumele paturilor lor, nişte umbre începură să mişune la colţurile străzilor, fulgere de oţel scînteiară în adîncul întunecat, şi – deodată – vaiete îndepărtate, ţipete de groază răsunară în tăcerea nopţii.

— Săriţi, mă omoară! Foc! Hoţii!

Ţipetele rarilor trecători atacaţi şi despuiaţi pînă la cămaşă, fără ca nimeni să se sinchisească, nici măcar straja de noapte, care era alcătuită din zece oameni, comandanţi de un sergent, trecea uneori cu pasul îngreunat de somn şi de arme.

— Adio, scumpi prieteni, zise Buridan, care se opri în apropierea Luvrului.

Regele Basochei îl apucă de braţul stîng şi împăratul Galiléei de cel drept.

— Cum, adio? miorlăi Guillaume Bourrasque. Să nu ne mai despărţim, Buridane. Ne-ai făgăduit că o să petrecem noaptea împreună. Buridane, nu mă părăsi tocmai în clipa cînd mi-e atît de sete…

— Sete? îngînă Riquet Haudryot pufnind de rîs. Dar foamea?… Buridane, ai zis că o să petrecem noaptea împreună… Mie mi-e foame!

— S-a strigat ora unsprezece de mai bine de o jumătate de ceas… E vremea culcării!

Cele două „Maiestăţi” protestară indignate.

Buridan se aşeză în marginea drumului care, tocmai, făcea o cotitură şi-şi încrucişă braţele.

— S-a îmbătat Buridan! zise Guillaume Bourrasque.

— Nu mai poate face un pas? – adăugă Riquet Haudryot.

— Scumpii mei prieteni, se rugă Buridan. Lăsaţi-mă să dorm. Iată cîte un galben la fiecare, dar – în numele Sfîntului Laurenţiu care a dormit pe un grătar – lăsaţi-mă să mă culc chiar aici!

— Buridane, stărui regele Basochei, ţi-e sete? Eu, parcă aş avea iadul în gît.

— Buridane, adăugă împăratul Galiléei. Nu ţi-e foame?… Mie?… Parcă-mi vine să turbez de foame. Riquet, ia seama să nu muşc din tine!

— De unde conchid, începu Guillaume…

— De unde conchid, că mi-e şi foame şi sete! întrerupse Buridan.

— În acest caz, bolborosi Riquet Haudryot, dacă ţi-e aşa de foame, haidem în Strada Gîştelor. La: „Taie-i gîtul”, se mănîncă gîşte albe, împănate cu slănină, umplute cu castane şi rumenite în grăsime aurită.

— Nu! bombăni Guillaume Bourrasque, dacă-i e sete trebuie să mergem la „Pîlnia Mare”, unde se beau vinuri albe şi spumoase, şi unde pîlpîie şi se cîntă gloria divinului Bachus!…

— Ascultaţi, scumpii mei prieteni, ascultaţi! strigă Buridan. Tu, Riquet, spune-mi: La ce distanţă sîntem de „Taie-i-gîtul”, unde zici că se mănîncă aşa de bine?

— La trei sute de metri! Uite… pe-aici!

— Şi tu, Guillaume, spune-mi, la ce depărtare sîntem de „Pîlnia-mare”, unde se beau vinurile acelea grozave?

— La trei sute de metri… pe acolo!

— Bine!… va să zică sîntem la o egală depărtare şi de mîncare şi de băutură?

— E adevărat, strigară cele două Maiestăţi.

— Bine! urmă Buridan. Şi, acum, să presupunem că sînt un măgar…

— Un măgar?… Tu? întrebară încremeniţi Guillaume şi Riquet.

— Da. Un măgar cu urechi lungi, cu picioare ca fusul, cu coada jupuită… aşa, cum e măgarul! Unii oameni sînt lei, alţii tigri, alţii lupi!… Eu vreau să fiu măgar. Şi acum, fraţilor, să presupunem că acestui măgar îi este deopotrivă de foame şi de sete!… Închipuiţi-vă că, stau aşezat la egală distanţă de o porţie de orz şi de-o găleată cu apă rece… Ce o să facă măgarul, Guillaume Bourrasque?

— Pe dracu! O să pornească spre găleata cu apă, mai cu seamă dacă s-o schimba apa în vin.

— Şi tu, Riquet Haudryot, ce zici?

— Pe dracu! Are s-o ia spre traista cu orz, mai cu seamă cînd în loc de orz, s-or zări ceva păsări!…

— Bateţi cîmpii, tovarăşi! zise Buridan, căci măgarul, fiindu-i tot atît de sete ca şi foame, şi tot atît de foame ca şi sete, iar bietul măgar tot atît de ademenit de găleata de apă cît şi de porţia de orz, nu va putea nici să mănînce, nici să bea! Dacă se îndreaptă spre apă, foamea îl trage spre orz, şi, dacă vrea să se ducă spre mîncare, setea îl va împinge spre găleată. Deci, el va trebui să moară de sete şi de foame, pe loc… Am zis!

— E beat! – bolborosiră Maiestăţile. E beat mort!

— Zic, urmă Buridan, că atras tot atîta de găinile de la „Taie-i gîtul”, cît şi de vinul vioriu de la „Pîlnia mare”, iar eu aflîndu-mă la aceeaşi distanţă de fiecare dintre ele, nu mă mai pot mişca de aici. Adio, tovarăşi!…

Şi, întinzîndu-se pe pămînt, Buridan începu să sforăie.

— Adio, dar! – gemu Riquet Haudryot, zăpăcit de logica lui Buridan. Mă duc la „Pîlnia-mare” să beau galbenul pe care mi l-ai dat. Adio!

După o ultimă privire aruncată lui Buridan adormit, după o ultimă clătinare de cap, regele Basochei şi împăratul Galiléei se îndreptară fiecare unde-l îndemna sufletul, clătinîndu-se şi mormăind crîmpeie de fraze, în care măgarul lui Buridan juca un rol covîrşitor.

Dar, de abia făcură vreo douăzeci de paşi, că Buridan se şi sculă, mai sprinten ca oricînd, şi o porni şi el… şi fără să se împleticească cîtuşi de puţin.

— Dă-i dracului de beţivi! – mormăia grăbindu-se. Credeam că n-am să mai scap de ei, toată noaptea!… Acum aş vrea să văd dacă, din întîmplare, omul de la turnul Nesle nu m-o fi aşteptînd… La urma urmei, n-am întîrziat decît o oră şi jumătate!… Se zice că regele Philippe, tatăl regelui nostru, ar fi sosit la Mons-en-Puelle cu întîrziere de două ceasuri, şi asta nu l-a împiedicat cîtuşi de puţin să cîştige bătălia…

Mîndru în sine, de a se fi comparat cu Philippe-cel-Frumos şi să fie într-un cîştig de o jumătate de oră asupra monarhului, Buridan ajunse pe malul Senei, în apropierea turnului cel mare al Luvrului, care se ridica aproape faţă în faţă cu turnul Nesle.

— Ferestrele sînt luminate, gîndi el, tresărind. Deci… sînt aşteptat.

Departe, foarte departe, răsună chemarea străjii de noapte.

— Parizieni, a bătut miezul nopţii!…

Buridan înaintă pînă la marginea apei, ale cărei valuri uşoare fîşîiau pe malul nisipos. Cîţiva pari zdraveni erau înfipţi în pămînt. De fiecare dintre ei era legat cîte un lănţişor de fier, care stăpînea cîte o barcă.

Buridan nu şezu mult pe gînduri, dezlegă prima barcă, sări în ea şi începu să vîslească de dinapoia luntrii, după cum era obiceiul marinarilor Senei. În picioare, la spatele bărcii, el se îndreptă spre turnul Nesle, a cărei zidărie întunecoasă răsărea pe fundul negru al nopţii. Îl privea stăruitor, foarte emoţionat.

De unde-i venea acea emoţie de care nu-şi da seama?

Răspunsul era foarte simplu. Buridan ştia să privească, adică ştia să culeagă, din orice privelişte, înţelesul trebuitor.

Sînt naturi peste care impresiile trec fără întipăriri, – acestea sînt firile cele mai fericite, – sînt altele care se pătrund de ele şi chiar le exagerează. Buridan era dintre aceste din urmă.

Aţi băgat de seamă, vreodată, cum… cutare faţadă de casă burgheză cinstită, liniştită, vă inspiră, cu toate astea, deodată, o groază instinctivă? Cum… cutare colţ de drum, la răspîntia unei păduri, vi se înfăţişează ca un loc de crimă?… De unde vin impresiile acelea? Sînt oare numai în voi? Sînteţi creatorul lor inconştient? Au lucrurile o înfăţişare care e tristă sau veselă? Or fi avînd ele un suflet nepătruns, care cuprinde secrete ascunse şi pe care le dezvăluie deodată, trecătorului?

Cine poate şti?…

De ce, ajuns în mijlocul apei, Buridan simţi că-l cuprinde ca un fel de toropeală?

De ce?… Cine va spune: de ce – în faţa turnului Nesle, la fel cu atîtea alte turnuri care înconjoară Parisul – se abătu asupră-i o întristare greoaie, un fel de nesfîrşită groază, care făcea să-i treacă fiori prin ceafă?…

Impresia asta fu atît de puternică, încît Buridan se pregătea să se înapoieze…

De pe malul drept, strigătul melancolic al păzitorului răsună iarăşi:

— Parizieni, dormiţi în pace… e miezul nopţii!

Şi, de pe malul stîng, îi răspunse un alt strigăt, mai prelung, ceva… ca un vaiet trist… Era pristavul morţilor care îndemna:

— Parizieni, rugaţi-vă pentru sufletul morţilor!…

În aceeaşi clipă, deasupra capului său, foarte de sus, din spaţiu, Buridan prinse un vuiet înăbuşit, un ţipăt sfîşietor. I se păru strigătul de agonie a vreunei pasări de noapte, lovită de moarte… şi, în minutul acela, cînd, lovit de un fel de spaimă misterioasă, îşi ridică capul, văzu o fiinţă, sau ceva enorm, care se învîrtea prin aer şi cădea… cădea!… Arătarea se prăbuşi la două palme de barca ce se clătină puternic… Apa sări în sus… şi, apoi, totul se linişti!…

Încet, alunecînd îndelungul fluviului, apoi, prinsă într-o viitoare, barca se învîrti într-o parte şi în alta… se sui, se coborî!… Acum era goală. Unde era Buridan?

Fără să se gîndească, fără şovăire, Buridan se aruncase în apă!

În clipa cînd lucrul care cădea, ajunse la suprafaţa apei, Buridan îşi dete seama că nu era decît un sac!…

Cu o clipă mai înainte, el auzise un ţipăt de groază, care nu putea veni decît din acel sac!

De aceea se aruncase în valuri… Şi, se afundă, ca să zic aşa, în pîlnia pe care o făcu sacul în apă, în minutul cînd se prăbuşea în prăpastie.

Era un înotător straşnic.

Ajunse pînă la fund.

Adîncirea lui şi a sacului se petrecu în acelaşi moment, şi Buridan simţi că mîinile-i ating ceva, ca o stofă. Se agăţă de stofa aceea şi astfel se duse cu ea în fundul apei…

În mintea lui, înnebunită de spaimă, mugi un gînd de groază. Simţi că-i e frică… că e în faţa unui mister înspăimîntător!…

Acolo, în sacul acela, erau doi oameni vii, pe care mîinile lui îi ghicea! Doi oameni!… Asasinaţi?… Cu o astfel de moarte?…

Lupta cu sacul, în fundul Senei, pe cînd apa urla, în vreme ce Buridan simţea spasmurile necunoscuţilor, fu asemuitoare doar bătăliilor pe care închipuirea perversă le poate concepe în visele ei înfrigurate. Apa îl luase şi pe Buridan… apa însă îl respingea!… Apa voia să păstreze sacul şi taina lui!

Îl prinse furia… Buridan se agăţă, însă, cu dinţii, apucînd sacul de gură, şi, în poziţia asta, se menţinu două secunde împotriva curentului… În acele două secunde mîinile îi rămaseră libere. Asta îi fu de ajuns. Trase spada şi o vîrî în stofa, care se rupse… Îl zgudui de cîteva ori… Sacul crăpă în lung… apoi se auzi ceva, ca o gîlgîitură. Sub apă se zbătură trei umbre nedesluşite… Trecuse de abia o jumătate de minut de cînd sacul fusese azvîrlit din vîrful turnului Nesle. Şi, trei capete, galbene ca de ceară, înspăimîntate, se iviră deasupra apei.

Buridan se scutură, aruncă o privire în juru-i şi zări barca, care cobora curentul, la vreo douăzeci de metri. Îşi dădu seama că cei doi necunoscuţi, susţinîndu-se unul pe altul, înotau perfect.

— Pe aici! strigă el, suflînd greu.

Se îndreptă spre barcă. O ajunse, într-o ultimă sforţare se sui în ea şi, sleit de puteri, căzu pe fundul ei. Aproape în acelaşi minut, barca se aplecă în stînga, apoi la dreapta… Buridan văzu nişte mîini, încleştate nebuneşte de amîndouă marginile… şi, deodată, la marginea din stînga, apăru un chip învineţit… apoi alt cap în dreapta… pe a cărei faţă era întipărită o disperare de moarte…

Buridan simţi că spaima îi îngheaţă sîngele… Crezu că trăieşte un vis nemaipomenit, grozav, în care realitate era mai puţin înspăimîntătoare, decît ceea ce credea că descoperă în dosul ei… căci el recunoscu acele două capete! Cei doi oameni, pe care îi salvase, îi erau cunoscuţi!… Privi capul din stînga şi, încremenit, bîlbîi:

— Gautier!…

Apoi se întoarse spre capul din dreapta şi, într-un fel de simţ de nebunie, urlă:

— Philippe!…

Philippe şi Gautier d’Aulnay erau în sacul acela?… Aruncaţi în Sena?… Din vîrful turnului Nesle? Din acel turn, în care chiar el fusese poftit?… Cum?… De ce?… Ce era acel turn?… Ce se petrecea în el?… Ce fiinţe ucigaşe îl locuiau? În acel minut, de negrăită îngrijorare, nu găsea răspuns cu putinţă pentru grozăvia întrebărilor pe care şi le punea, căci cei doi fraţi, ca înnebuniţi, nu păreau că-l recunosc!

Poate chiar nici nu-l vedeau!

Ridicînd pumnii şi faţa aprinsă spre cer, Gautier ameninţă:

— Tot e o dreptate pe lume!… Marguerite… Marguerite de Bourgogne!… Vai de tine, dacă Gautier d’Aulnay e în viaţă!

Şi, Philippe, în picioare, cu faţa învineţită, întoarsă spre turnul blestemat, cu privirea deznădăjduită, pironită asupra ferestrelor luminate şopti:

— O, Marguerite, trăiesc! Pentru tine! Ca să te scape, Philippe d’Aulnay va trăi!

Şi cum, într-o mişcare firească, cei doi fraţi se-ntorceau unul spre altul, amîndoi tresăriră, căci amîndoi pricepură că… răsărise ceva între ei şi-i despărţea – poate – pentru vecie!…





XI. LUVRUL



În vremea aceea, Charles, conte de Valois, după ce pusese mîna pe vrăjitoarea Myrtille, se înapoia la Luvru. Cînd pătrunse în sala în care regele şi seniorii îl aşteptau, nimeni nu observă chinul întipărit pe faţa sa.

Enguerrand de Marigny era lîngă Ludovic al X-lea. Printr-o sforţare energică, care putea să-l omoare sau să-l înnebunească, părea liniştit şi rece, ca de obicei.

Valois îl privi şi nu-şi putu înfrîna un gest de admiraţie. Marigny îi apăru într-o înfăţişare nouă. Acest om, pe care-l ura din tot sufletul, era tatăl Myrtillei! Nu-l ura mai puţin ca înainte de a o fi văzut pe fată, dar acum nu-i mai dorea moartea copilei. Totuşi, trebuia să găsească mijlocul să omoare pe Marigny şi să o scape pe fată… el care nu lovise în Myrtille decît ca să doboare pe primul ministru!

Toate astea îi erau încă nelămurite, căci dacă Myrtille avusese asupra-i o înrîurire fulgerătoare, dacă era încă sub vraja înmărmuririi admirative şi pasionate, resimţită în grădiniţa cu trandafiri, nu recunoştea lămurit că în sufletul lui se strecurase un element nou, de care trebuia să ţină seama: amorul!

Da, acum, toată chestia era asta: să-l omoare pe Enguerrand de Marigny, fără să pricinuiască vreun rău Myrtillei.

Ce să facă?… Nu-şi putea da seama.

Oh! se gîndea el, adineauri plecasem s-o arestez pe vrăjitoare, şi cu ce bucurie îmi ziceam că, la întoarcere, voi striga: „Sire, această vrăjitoare are un tată! Acel tată este Enguerrand de Marigny. Mă gîndeam la astea şi tremuram de nerăbdare pînă-n fundul sufletului… Cine mi-ar fi spus că acum, cîteva ore mai tîrziu, n-am să-ndrăznesc să denunţ pe omul pe care-l urăsc la nebunie şi că numai vederea acelei fete o să fie de ajuns ca să-mi facă sfînt capul lui Marigny… Sfînt? Da! pentru o zi… pentru două… Răbdare!

Şi, urmă tare:

— Sire, Maiestatea voastră e salvată! Iată noua figurină vrăjită, pe care am găsit-o la vrăjitoare…

Marigny îngălbeni îngrozitor, dar nu se mişcă.

— Ce ai făcut cu femeia aceea? întrebă Ludovic al X-lea, cercetînd păpuşa găsită în aghiazmatarul Myrtillei, fără să o atingă însă.

— E închisă într-o carceră din „Temple”, deci… în neputinţă de a vă face vreun rău, de aici încolo.

— De mîine să i se înceapă procesul. Să tremure de groază toate vrăjitoarele Parisului şi ale regatului. Ai grijă de astea, scumpul meu Marigny.

— Da, sire! răspunse tatăl Myrtillei, cu o voce care nu tremura.

— Domnilor, puteţi să vă retrageţi! zise regele. Trencavel, pune să se deschidă uşile Luvrului: consemnul s-a ridicat. Adio, domnilor! Mulţumesc că m-aţi ajutat în această grea încercare. Duceţi-vă de vă culcaţi!… Eu mă duc să anunţ reginei că rugăciunile ei au fost ascultate. Valois îţi dau comanda fortăreţei Temple. Marigny, ocupă-te de proces. Chîtillon, mîine vei răspîndi în Paris patrule armate, şi, dacă mişcă cineva, trage! Trencavel, vei îndoi garda Luvrului!… Bună seara domnilor!

Şi, cu pasul repede şi violent, Ludovic trecu printre cele două rînduri de seniori aplecaţi, şi se-ndreptă spre galeria oratoriului.

La uşa galeriei, ofiţerul de gardă îi taie drumul, zicînd:

— Nu e voie să intraţi, Sire!

— Eşti nebun, domnule? strigă regele, pe care îl prinse o furie înspăimîntătoare.

— Sire! zise nenorocitul ofiţer, palid ca un mort, aţi dat ordin să nu intre nimeni, nici chiar Maiestatea voastră, cît timp regina se va ruga!…

Fără să răspundă, Ludovic apucă pe ofiţer de brîu, îl ridică în braţe şi, trîntindu-l cu putere, îl rostogoli la zece paşi. Deodată izbucni în rîs:

— Domnule, zise el, du-te la căpitanul dumitale, domnul de Trencavel, şi spune-i să te pună la carceră. Mîine vei muri!

Ţeapăn de spaimă, ofiţerul salută, şi, cu un pas automat, străbătu galeria. Ludovic îl urmă binişor. Trencavel era încă în sala serbărilor, cu cîţiva seniori care dormeau la Luvru.

— Căpitane, zise ofiţerul, ordin de la Maiestatea sa: puneţi-mă la carceră. Apoi, mîine, să chemaţi călăul să taie un cap: pe-al meu!

Încremenit, Trencavel repetă întrebarea regelui:

— Eşti nebun, domnule?…

— Nu e nebun! lămuri Ludovic, intrînd repede, el e un viteaz. Domnule, urmă el, adresîndu-se ofiţerului, te-ai înşelat: ţi-am dat ordin să te duci să te culci în patul dumitale!

— Sire! bîlbîi nenorocitul, care, de data asta, se clătină.

— Şi am adăugat că-ţi ordonam să treci mîine pe la casa tezaurului meu, ca să ţi se numere o sută de galbeni de argint. Du-te.

Ofiţerul salută şi plecă. Dar acest om, care suferise cu stoicism condamnarea la moarte, nu făcu nici zece paşi şi se prăbuşi leşinat.

Ludovic Vicleanul ieşise. De data asta, nimeni nu-l mai opri în galerie şi ajunse la oratoriu. Deschise uşa cu putere… Şi, pe dată, furia, care la el era un lucru natural, i se potoli.

Înfăţişarea reginei îi era de ajuns să-l liniştească.

Îngenuncheată pe scaunul de rugăciuni, cu capul în mîini, Marguerite de Bourgogne sta nemişcată, într-un fel de extaz.

Un minut, regele o privi cu pasiune.

O iubea ca un nebun… O iubea cu toată pornirea tinereţii lui înflăcărate, şi amorul acesta a fost – fără îndoială – singurul sentiment serios, care a tulburat pe acest monarh.

Cu spiritul şovăitor, mai neînvăţat ca toţi seniorii lui, în acel secol cînd era o onoare să nu ştii nimic, – mai superstiţios ca o femeie bătrînă, Ludovic al X-lea, bun cînd avea chef, mai adeseori crud, fără să-şi dea seama de ce, Ludovic Vicleanul, care arăta pumnul consilierilor lui, cînd îl ţineau prea mult în consiliu… acest om, deci, un fel de soldăţoi încoronat, dispreţuia grozav munca cerebrală şi sentimentele inimii.

Şi, cu toate astea, simţea pentru regină o pasiune admirativă, pe care căuta s-o ascundă.

Pentru el, Marguerite era un fel de divinitate, o fiinţă excepţională, ale cărei virtuţi egalau splendida-i frumuseţe.

În răstimpurile lui de furie, pe care un nimic le dezlănţuia, prezenţa reginei îl făcea să surîdă deodată, liniştit, fericit, ca un copil care-şi regăseşte jucăria cea mai dragă.

Marguerite nu-l iubea…

De ce?… Regele era foarte frumos… mai îndrăzneţ, mai mîndru în asalturi de arme, mai tare în lupte, mai fastuos în ceremonii, decît oricare dintre seniorii creştinătăţii. Nu trebuie să-ntrebăm niciodată pe femei: de ce iubesc, sau de ce nu iubesc, pentru că mai întotdeauna nu ştiu nici ele.

Marguerite nu iubea pe soţul ei de neam împărătesc, şi… asta-i tot!

După cîteva minute de contemplare, regele se apropie de Marguerite vorbindu-i liniştit:

— Doamnă, Maica Precista şi sfinţii te-au ascultat, şi… ar fi putut face, oare, altfel cînd te rugai dumneata?! Nu mai deranja pe aceste onorate personaje căci ţi-au îndeplinit cele ce doreai…

Nu era nici o ironie în aceste cuvinte, ci doar logica adîncă şi lesnicioasă a unui credincios sincer, care îi privea, pe Dumnezeu şi pe sfinţi, ca pe nişte oameni şi care găsea inutil să-i supere mai multă vreme în ocupaţiile lor cereşti, cîtă vreme el era salvat!

Regina tresări, ridică capul încet şi, mirată de a-l vedea pe rege, murmură:

— Dumneata, scumpul meu rege?…

Tresărirea nu era prefăcută, mirarea nu era făţarnică, rugăciunea, pe care o făcea Marguerite, nu era o ipocrizie… Dar, dacă dînsa se ruga, nu o făcea pentru rege!

Ea se ridică. Şi, numai atunci, regele îi zări faţa palidă şi atît de schimbată. Un orgoliu copilăresc îl cuprinse.

— Marguerite, zise el, nu te mai teme. Goneşte spaima, pe care o văd încă zugrăvită pe frumosul tău obraz. Îţi repet că sînt scăpat. Vraja-i nimicită, iar vrăjitoarea arestată.

— Ah! Sire, ce fericită veste! bolborosi Marguerite, făcînd o sforţare ca să revină la situaţia prezentă, din întunecoasele şi depărtatele regiuni, prin care plutea spiritul ei.

Ludovic îi apucă mîna şi şi-o duse la buze.

— Sire, murmură regina, dacă nu mai am să vorbesc cu sfinţii pentru zilele glorioase ale Maiestăţii voastre, trebuie să le mulţumesc, cel puţin. Am făgăduit să stau toată noaptea, în rugăciuni. Ce ar zice acele venerabile personaje, dacă nu le-aş mulţumi?

— Drept e! Pe maica mea, e foarte drept! exclamă Ludovic, prins, cum am zice, în propria lui logică, de credincios. Fă cum vrei, doamnă, şi iartă-mă de a te fi deranjat un moment…

Regina zîmbi… făcu o reverenţă şi îngenunche iar pe scaunul de rugăciuni.

Ludovic Vicleanul o privi îndelung, cu o expresie de părere de rău şi de dragoste, apoi ieşi binişor, în vîrful picioarelor, şi se întoarse în galerie. Acolo începu să umble iarăşi cu paşi mari, furios, bombănind:

— Sfinţii ăştia sînt prea pretenţioşi. Nu puteau să aştepte pînă mîine, ca să le mulţumească. Apoi se duse în odaia lui de culcare şi-n curînd o tăcere fără margini puse stăpînire pe Luvru.

Regele dormea…

Regina se ruga…

După ce Ludovic al X-lea se depărtă, Marguerite se ridică, întinse braţele şi căscă nervos şi îndurerat, apoi grozav de palidă, şopti:

— Buridan n-a venit!…

Capul i se aplecă pe sînul zbuciumat. Şi alte gînduri, ca nişte păsări de noapte, veniră să-şi fîlfîie aripile în capul ei, căci de data asta, paloarea i se accentuă, ca o groază îi fulgeră în priviri şi se cutremură:

— Blestemată!… Omul acela… acel Gautier… m-a blestemat!…

Se-ndreptă, încet, spre odaia vecină, un fel de vestibul care despărţea oratoriul de odaia de culcare. O femeie aştepta, tot aceea pe care am zărit-o de atîtea ori.

— Mabel! chemă regina, cu vocea înăbuşită. E adevărat… Oh! tu care studiezi secretele vieţii şi arcanele morţii… tu, care ştii să citeşti pergamente acoperite cu semne misterioase… spune-mi, e adevărat că cuvintele pronunţate de un muribund se îndeplinesc întotdeauna? Că… ultima dorinţă a omului care moare, e culeasă de îngerul morţii?…

— Închipuire!…

— E adevărat, urmă regina, ai cărei dinţi clănţăneau… e adevărat că, dacă un om moare asasinat, ultima persoană pe care o priveşte rămîne înlănţuită de el pînă la moarte?

— Cine a murit în noaptea asta? făcu Mabel.

— Nu-mi răspunzi?…

— Răspund!… Nebunie, doamnă! O regină puternică nu trebuie să se înjosească pînă la crezurile acestea, bune doar – pentru popor! Moartea, doamnă, e un mister asupra căruia omenirea se apleacă în zadar, e prăpastia al cărui fund nu-l puteţi vedea. Lăsaţi morţii în coşciugele sau în giulgiurile lor, îmbrăcăminte de lemn, ori îmbrăcăminte de stofă, cusută în formă de sac… lăsaţi-i somnului veşnic! Şi, dacă, din întîmplare, vreo stafie vine să vă tulbure nopţile, chemaţi-mă şi-o voi înlătura… Numai de n-ar fi stafia unei moarte!

— Vezi? Oh! Vezi că pot să revină? O spui chiar tu! Şi dacă ar fi o moartă, nu m-ai apăra?…

Un surîs slab înflori pe buzele decolorate ale lui Mabel care, semănînd singură cu o stafie, urmărea, cu priviri pătrunzătoare, tulburarea pe care groaza o năştea în spiritul reginei.

— Crezuri, zici tu? urmă Marguerite. Atunci, de ce cauţi să pătrunzi secretele hidoase ale morţii?…

— Nu studiez moartea, ci viaţa! răspunse Mabel cu vocea gravă. Şi, principiul vieţii, regina mea, e în dragoste.

— Amorul! gemu Marguerite cu vocea înăbuşită, urmînd cu gîndul pe povîrnişul pe care-o împingea Mabel. Amorul!… L-am căutat, îl caut şi nu-l găsesc… sau, cel puţin, nu-l găsesc pe acel, pe care-l doresc!… Ascultă Mabel… Băutura aceea pe care ai făgăduit să mi-o pregăteşti… filtrul acela, care va pătrunde pe acel care-l va bea, de o pasiune puternică pentru aceea care i-l va da să-l bea…

— Elixirul dragostei!…

— Da!

— Ei bine, ai ajuns să-l faci să se scurgă, picătură cu picătură, din plantele pe care le distilezi?…

— Mai caut încă, regina mea. Aşteaptă cîteva zile… şi elixirul de dragoste, cel mai presus de toate şi pe care toţi alchimiştii l-au căutat în zadar, va fi gata…

Marguerite de Bourgogne îşi ascunse faţa în mîinile-i fierbinţi şi Mabel o privi cu o privire încruntată, în care scăpăra tot focul urii.

— Mabel, urmă regina, suspinînd, Buridan n-a venit…

— Mi-aţi spus-o, Doamnă!…

— Şi, cu toate astea, întrebuinţasem pretextul cel mai bun ca să-l atrag pe acel tînăr aventurier. Apelasem la ura lui contra lui Marigny… Altă dată am să fac apel la dragoste. Voi zice că o nobilă prinţesă, îndrăgostită de el, vrea să-i dea averi şi fericire, şi vom vedea dacă, în omul acesta, amorul nu-i mai puternic decît ura. Cine ştie, – şopti regina tot cu mîinile la ochi, ca şi cum ar fi vrut să-şi concentreze gîndul asupra unei viziuni – cine ştie ce gîndeşte şi ce farmece îl pot influenţa? Nu l-am văzut niciodată mai bine ca la Montfaucon, cînd cu un gest de insultă şi-a aruncat mănuşa pînă la estrada regelui… Şi, apoi, Mabel… cînd şi-a pus viaţa în primejdie, ca s-o scape pe a mea… Atunci, Mabel m-a privit şi am văzut că nu e amor pentru mine în acea inimă… Mabel, sînt foarte nenorocită!…

Şi, între degetele subţiri ale reginei se strecurară două lacrimi, pe care Mabel le privi cu nesaţ.

Marguerite de Bourgogne plîngea…



*

* *

Aceasta este a doua înfăţişare a fiinţei aceleia ciudate.

La Turnul Nesle, am văzut-o neruşinată şi depravată, oferind frumuseţea ei lui Philippe d’Aulnay, pe care nu-l iubea. Am văzut-o infamă şi scîrbos de crudă.

Am văzut-o, ordonînd, ca o vampiră, cu nepăsare, moartea a doi oameni… şi am auzit pe Stragildo, executorul său, făcînd socoteala omorurilor, care avuseseră loc înaintea acestora, numărînd fantasmele care vizitaseră turnul blestemat.

Tot aceeaşi femeie plîngea!

Tot depravata de adineauri care se văieta încet şi înduioşător, ca o fată nevinovată, tot vampirul sinistru recunoştea că are suflet omenesc!…

Şi acum, iată a treia înfăţişare a Margueritei.



*

* *

O uşă se deschise în depărtare, şi, cu simţurile ei rafinate şi exasperate, Marguerite auzise acel zgomot uşor.

— Lasă-mă, zise ea, Enguerrand se întoarce. Ce o fi vrînd să-mi spună?

În aceeaşi clipă expresia ei se schimbă. Orice urmă de emoţie dispăru din înfăţişarea ei, sînul care-i bătea se potoli, ochii înecaţi în lacrimi îşi regăsiră strălucirea.

Mabel dispăruse.

Enguerrand de Marigny se înclină cu un profund respect în faţa reginei. Marguerite se aruncase într-un fotoliu mare şi, cu picioarele pe un taburet, bogat cusut, cu cotul pe braţul fotoliului, cu bărbia în mînă, într-o poză de melancolie graţioasă, fixă pe primul ministru.

— E atît de mult, zise ea cu o voce armonioasă, – de cînd nu te-ai folosit de dreptul de a intra pe această uşă, a cărei cheie o ai singur. Sînt trei ani dacă nu mă înşel. De atunci s-au petrecut multe… şi-ntre altele… evenimente recente. Tatăl lui Ludovic a murit… Soţul meu se numeşte azi, Ludovic al zecelea şi mie, care mă numesc Marguerite… mi se zice: regina!

O flacără licări în ochii Margueritei şi, cu un accent de nemărginit dispreţ, ea adăugă:

— De aceea, fără îndoială că ţi-ai reamintit de drumul pe unde veneai, să vizitezi pe principesa Marguerite de Bourgogne. Ei bine, domnule, regina te ascultă!

Enguerrand de Marigny, se aplecă din nou. Dar de data asta el se înclină atît de jos încît genunchii îi ajunseră de parchet şi rămase astfel aplecat la pămînt.

— Ridicaţi-vă, domnule, zise cu răceală regina.

Enguerrand de Marigny rămase în genunchi. Doar faţa lui, atît de îndurerată şi-o îndreptă spre regină, atît de zbuciumată de deznădejde, încît ea tresări.

— Nu vreau să vorbesc reginei, zise înăbuşit ministrul, ci Margueritei. Doamnă iertaţi-mi îndrăzneala. Chemaţi pe păzitorii voştri şi dacă vreţi aruncaţi-mă în temniţă… luaţi-mi averea… trimiteţi-mă la spînzurătoare… dar, mai întîi, ascultaţi-mă!… Ascultaţi-mă, cum mă ascultaţi odinioară!… foarte de demult… pînă-n ziua cînd Charles de Valois mă înlocui în inima dumneavoastră!

În minutul acela, un covor de la uşă tremură puţin.

După acel covor, Mabel, care asculta, şopti:

— Ce am să aflu? Oare putea-voi prinde secretul Margueritei? Voi putea afla, în fine, de ce, singuri din toţi amanţii ei, Marigny şi Valois au fost cruţaţi? De ce Enguerrand trăieşte şi a scăpat de amorul omorîtor al Margueritei!…

— Vorbeşte, domnule! zise regina, gînditoare în faţa acelui îndoit trecut de dragoste, pe care Marigny îl redeşteptase.

— Sîntem singuri? urmă Marigny. Înţelegeţi-mă doamnă. Spun că nimeni nu trebuie să ne audă!…

— Nu e în apartamentele mele decît Mabel. Şi Mabel, nu ascultă, nu vede. Ea nu aude şi nu vede decît cînd îi ordon eu. Dar ridică-te mai întîi… De data asta Marigny se ridică şi rămase în picioare, în faţa reginei.

Cu vocea înăbuşită, zdrobită, tremurîndă, primul-ministru al lui Ludovic al X-lea vorbi:

— Marguerite, sînt şaptesprezece ani, de cînd, într-o noapte, din luna Martie, pe o vreme vijelioasă, cu trăsnete, care erau poate şi un semn de supărare cerească, o fată tînără intră într-o casă singuratică, din împrejurimile Dijonului. Ea era urmată de un cavaler, care o susţinea şi o încuraja, şi de o femeie bătrînă, care trebuia să aibă grijă de ea. Tînăra fată suferea grozav şi-i trebuise un curaj straşnic, ca să vină pînă la casa aceea… căci era pe punctul de a naşte!…

De la primele cuvinte ale acestei povestiri, ochii Margueritei se măriră ciudat şi inima începuse să-i bată cu putere. O tremurătură nervoasă o scutură.

— În acea noapte chiar, – urmă Enguerrand de Marigny, – fata născu o fetiţă, o fiinţă minunată, frumoasă ca un amoraş, şi atît de dulce!… De-abia se auzeau gongănelile ei… şi, cîteva ore după ce se născuse, ceva ca Aurora drăgălaşă a unui surîs, se strecură pe buzele-i mititele.

Marguerite înăbuşi un hohot de plîns.

— Din primul moment, mama îşi adoră copilul. Astfel, cu toată primejdia grozavă, trei zile şi trei nopţi ea şezu în casa aceea singuratică. Şi, cu toate astea, viaţa îi era în primejdie. Trebui să se despartă de odorul acela scump, de n-ar fi fost decît numai pentru cîtva timp. Cavalerul care întovărăşea pe mama aceea şi care era amantul tinerei fete, plecă cu copilul şi cu bătrîna care îngrijise de mamă. La o mie de paşi mai încolo de casă, cavalerul o înjunghie pe femeie ca să nu rămînă nici un alt martor al naşterii copilului, decît mama, tatăl şi Dumnezeu.

Regina păru că geme.

Şi, primul ministru al lui Ludovic al X-lea, sfîrşi:

— Acel cavaler era ambasadorul regelui Franţei la curtea de Bourgogne şi se numea Enguerrand de Marigny, acea tînără mamă se numea Marguerite de Bourgogne, fiica cea mai mare a lui Hugues, al patrulea duce de Bourgogne.

— Fiica mea! – gemu Marguerite. Oh! dacă nu ai o inimă de bronz, spune-mi ce a devenit acea copilă, carne din carnea mea, sînge din sîngele meu?… Ah! mizerabilă regină! mizerabilă mamă! mizerabilă femeie! Ştii tu, Enguerrand, lacrimile pe care le-am vărsat! Da, le ştii! Căci, de cîte ori nu m-am tîrît la picioarele tale?

În minutul acela covoraşul din fundul odăii tremură încă odată, mai tărişor. Şi, dacă Marigny ar fi ridicat acea scoarţă, iată ce ar fi văzut: La ultimele cuvinte pe care le pronunţase, Mabel căzuse în genunchi. Braţele ei se ridicaseră către cer. Şi ea mormăia:

— Mamă! Ea e mamă, ca şi mine!… Dumnezeule din cer, Dumnezeule răzbunător, binecuvîntat să fii în vecii-vecilor. Tu, care-mi trimiţi răzbunarea în ceasul cînd începeam să disper!…

Marguerite de Bourgogne urmă:

— Ştii, Enguerrand, ce am ajuns. Da, tu ştii, blestematule! căci nici una din faptele mele nu-ţi scapă!… Şi ce aş fi, spune, dacă aş avea pe fiica mea? Ce aş fi… ce aş fi fost dacă lumina zîmbetului nevinovat ar fi luminat infernul sufletului meu?

— E adevărat, doamnă, zise Marigny, cu vocea posomorîtă. Refuzînd de a vă înapoia copilul… fiica noastră, eram poate criminal. Dar, ce vreţi? Mi-era frică! Mie, care nu mă tem de nimic, mi-era frică de dumneavoastră! Ştiam că atîta vreme cît nu veţi putea să-mi smulgeţi acel secret, voi trăi! Ştiam că în ziua în care n-o să mai aveţi nevoie de mine, ca să regăsiţi copilul, eram condamnat! De aceea, doamnă, am comis această crimă de a vă lăsa să vă tîrîţi la picioarele mele. De aceea, cînd mi se înduioşa inima, cînd simţeam că o să-mi spun secretul, mi-aş fi smuls mai bine limba decît să vorbesc şi fugeam.

Marguerite îşi înfigea unghiile în palme. O sudoare rece îi şiroia pe frunte. Ea făcu o sforţare grozavă ca să nu se repeadă la gîtul acelui om, care-i ghicise gîndul şi care, cu o simplitate atît de puternică, îşi destăinuia gîndul acela de moarte!

— Şi acum, strigă ea, ce vrei de la mine, Enguerrand de Marigny? Ce favoare vii să smulgi reginei, care e mama fiicei tale? Cu ce ameninţări vii să înfrunţi femeia nenorocită, care n-are în suflet decît un gînd curat: copilul ei?…

— Marguerite, zise Marigny cu vocea slabă ca un suspin, vin să-ţi spun unde e fata ta.

Regina sări în sus.

O schimbare ciudată se făcu pe faţa ei. O mirare nemaipomenită îi trecu în ochi, o bucurie adevărată, venită din fundul inimii şi, în acelaşi timp, îndoiala, teama. Mîna i se încleştă în a lui Marigny şi zise scurt:

— Vorbeşte!… Şi apoi, cere-mi ce vei vrea! Cere-mi să dezmembrez regatul Franţei şi să-ţi dau jumătate! Vorbeşte! Unde-mi e copila?

— La Temple! zise Marigny, cu un accent care o pătrunse pe Marguerite cu un fior de groază.

— La Temple? repetă ea. Şi, ce face ea în acel loc sinistru?

— Ceea ce se face la Temple, Marguerite! Suferi, deznădăjduieşti, mori de groază, cînd nu te prăpădeşti de frigul îngheţat al carcerelor, de foame, de tortură!… Fiica ta, Marguerite, e la Temple, pentru că e prizoniera regelui.

— Fiica mea… prizonieră? – bîlbîi Marguerite trecîndu-şi mîna pe frunte. Fata mea… murind de disperare, de frig? Fata mea în carceră?… Marigny, sînt nebună, sau tu eşti nebun? Tu, cel dintîi din regat după rege, tu cel mai puternic decît cei doi prinţi, fraţii regelui, şi decît Valois unchiul lui! Tu, ai lăsat să fie arestată fata ta?…

— Am lăsat-o, Marguerite, pentru că, pe cînd o arestau, şi eu eram prizonier în apartamentele regelui! Pentru că porţile Luvrului erau închise, – pricepi? – pe cînd Charles, conte de Valois o aresta pe Myrtille, acuzată de farmece contra regelui! Pentru că, am venit aici ca să-ţi cer să mă laşi să ies din Luvru şi nu te-am găsit Marguerite! Pentru că pe cînd Valois o arunca pe fiica ta în iadul de la Temple, tu, Marguerite, tu… erai la turnul Nesle!…

Un ţipăt sfîşietor sfredeli tăcerea greoaie, care apăsa asupra Luvrului adormit. Şi Marguerite de Bourgogne, mama Myrtillei, scoţînd un răcnet de groază, care pe Marigny îl făcu să se clatine, se prăbuşi:

— Blestemul lui Gautier d’Aulnay!…





XII. LANCELOT BIGORNE



Locuinţa doamnei Clopinel, aşezată în Strada Saint-Denis, – alături de prăvălia unui postăvar, care nici el nu ştia de ce îşi pusese negustoria lui sub protecţia celor „Trei Magi”, – avea o înfăţişare simplă şi cuprindea un parter, un etaj şi o mansardă. Doamna Clopinel – văduvă bătrînă, superstiţioasă, fricoasă, plină de cucernicie şi totdeauna tremurînd de frică să n-o prade tîlharii, avea o băcănie.

Mansarda era închiriată lui Buridan, cu următorul contract:

Locatarul nu plătea nimic; stăpîna casei se angaja să-i cîrpească ciorapii şi să-i spele rufele. În schimb, Buridan trebuia s-o apere pe doamna Clopinel „cu sabia”, în cazul cînd s-ar fi întîmplat s-o atace cineva noaptea.

În chipul ăsta, şi tînărul şi bătrîna puteau dormi liniştiţi: Buridan pentru că scăpase de grija chiriei şi doamna Clopinel pentru că, sub protecţia unui astfel de păzitor, nu se mai temea de hoţi.

Doar se-ntîmpla, uneori, că tînărul se-napoia tîrziu, ori nu se mai întorcea deloc. Astfel de nopţi, doamna Clopinel le petrecea numai în rugăciuni, aşa că, ori de cîte ori Buridan lipsea noaptea de acasă, bătrîna se scula dimineaţa cu ochii traşi şi faţa obosită.

Ceasurile erau aproape nouă de dimineaţă cînd Buridan isprăvea să se-mbrace, bombănind:

— Grea noapte!… Ce ciudată întîmplare pentru bietul Philippe şi vrednicul Gautier!… Ce dracu s-a petrecut? N-a vrut, nici unul nici altul, să spună nimic Dar am să aflu, de m-aş duce cincisprezece nopţi de-a rîndul să bat la poarta turnului Nesle… Lasă! să uităm aceasta pentru cîteva ore…

Şi, gîndul său urmă alt drum, chipul i se lumină de un zîmbet.

— O scumpa mea Myrtille! murmură el, te voi vedea, dar!… Ce o să-mi mai spui?… Ducă-se dracului presimţirile rele şi, la ce bun să-mi frămînt mintea dinainte?… Şi apoi, pentru ce m-ar refuza maestrul Lescot? Dacă vrea, mă voi face ca el negustor de ţesături… Şi, de ce nu? E o meserie cinstită şi, apoi, tapiţeriile acelea poartă pe ele lupte, lovituri frumoase de spadă, cu vîrful şi tăişul… şi asta o să mă mai mîngîie… Afară de asta, voiajezi, te duci prin Flandra… am auzit că flamanzii sînt oameni zdraveni, probă bătălia de la Courtrai. Vreau să-i cunosc pe flamanzi. Voi vinde tapiţerii, voi înăbuşi pe maestrul Lescot sub covoarele mele, voi ajunge un burghez mai bogat ca el, şi atunci voi lua-o pe Myrtille în căsătorie… Iac-aşa!

Cernînd astfel de gînduri, Buridan umbla de colo pînă colo, fluierînd, surîzînd, deschizînd fereastra cît mai larg să intre soarele, ascultînd strigătele care veneau din stradă, cu totul fericit că… trăieşte.

Mansarda era foarte curat mobilată, cu un pat cu coloane, îmbrăcat în perdele de stofă albastră, cu un scrin mare, o masă, mai multe scaune şi două fotolii.

De ziduri atîrnau săbii şi o colecţie de spade dădeau camerei un aspect bătăios, care o făcea pe văduva Clopinel să tresară de plăcere.

Pe masă, erau rînduite o călimară, un pachet cu pene de gîscă, unele tăiate, altele aşteptîndu-şi rîndul şi, în fine, adevărat lux, cinci şase copii de manuscrise.

Aşadar, Buridan se îmbrăca cu îngrijirea, cu emoţia, cu înduioşarea pe care o pun toţi amorezaţii în această afacere importantă, cînd… cineva bătu la uşa care se deschise ca să lase să pătrundă un om mare, gros, oacheş, cu faţa plină de cicatrice, şi îmbrăcat cu nişte haine, cărora nu le-ai fi putut zice decît… zdrenţe.

— Ah! Ah! izbucni Buridan. Tu eşti, voinicule spînzurat!…

— Nu de tot spînzurat, seniore, dar trebuie să recunosc, că… era cît p-aci… Deci, eu sînt, Lancelot Bigorne… la ordinele dumitale…

— Vii să-mi spui cele o mie de lucruri, pe care mi le pomeneai ieri?

— Şi altele încă, dacă Măria-ta vrea să mă asculte.

— Te-ascult! Dar, voinicul meu Bigorne, e ora nouă. La unsprezece trebuie să fiu lîngă Temple… Aşadar, fă astfel ca cele o mie de lucruri şi altele, să mi le istoriseşti într-un ceas. Întrebuinţînd bine cele şaizeci de minute, nu mă îndoiesc că vei izbuti. Acum, ia un scaun, toarnă-ţi un pahar din vinul acela alb pe care-l vezi pe scrinul acela şi începe… fără să cauţi însă să vezi dacă… te ascult… căci nici eu nu ştiu.

— Mă vei asculta, zise grav Lancelot Bigorne. Şi, la urma urmei, nici n-am nevoie de atîtea minute cîte-mi îngădui, cu atîta generozitate.

După ce se gîndi puţin, Lancelot Bigorne simţi nevoia să-şi dea curaj şi, dintr-o înghiţitură, goli sticla, pe care i-o arătase Buridan.

Buridan se-nvîrtea de colo pînă colo fluierînd, fără să pară că-l bagă în seamă pe străin, dar nu-l pierdea din ochi.

— Iată omul care mi-ar trebui, se gîndea Bigorne. Îndrăzneţ, tovarăş vesel, nepăsător… încît viu la el şi mă instalez, ca şi cum am fi cine ştie ce prieteni…

— Ce-o fi vrînd de la mine păcătosul ăsta? se gîndea, la rîndul lui, Buridan. Are mutră deşteaptă, ochi şiret şi îndrăzneţ… Vreo haimana, fără-ndoială! De altfel, pentru ce trebuia să-l spînzure?…

— Domnule, zise deodată Bigorne, ai nevoie de o slugă şi eu am nevoie de un stăpîn… Vrei să fii unul şi vrei să fiu celălalt?

— Ah! Ah! izbucni Buridan, căscînd ochii. Crezi că am nevoie de slugi?…

— Fără îndoială. Un om ca dumneata, vîrît în aventuri… care provoacă scandalul de la Montfaucon… un om care o să se lupte cu un Marigny… împotriva unui rege, a reginei, a curţii… contra străjerilor, a prefectului… a vijeliei, vîntului, ploii, împotriva a tot ce poate duce pe un om la spînzurătoare… un om ca dumneata, zic, are nevoie, la orice oră din zi şi din noapte, de cineva care să fie o inteligenţă, capabilă să priceapă tot, un braţ capabil să execute orice; cineva în stare să primească, la nevoie, lovitura de pumnal care-i va fi îndreptată, să prindă-n zbor şi să-l sugrume pe banditul care se va azvîrli asupră-i, un devotament…

— Şi, crezi că eşti atît de inteligent?

— Am servit, – zise Bigorne, scrîşnind din dinţi – am servit pe nobilul conte Charles de Valois, adică pe omul cel mai şiret din regat, stăpînul al cărui servitor trebuie să fie un geniu al vicleniei.

— Şi, crezi că eşti atît de viteaz?

— Am pe corp şaptesprezece răni şi poţi admira cîteva pe faţa mea, ceea ce dovedeşte că am, întrucîtva, obiceiul de a mă război…

— Şi, crezi că eşti atît de devotat?

— Mi-ai scăpat viaţa!…

— Dar, dacă eu am nevoie de un servitor, şi mi-ai dovedit aceasta, ca un profesor de la Sorbona… pentru ce ai tu nevoie de un stăpîn?

— Pentru că sînt sărman, am ajuns în mizerie şi sînt silit să cer punga sau viaţa burghezilor care întîrzie noaptea. Şi, vezi dumneata, asta-mi sfîşie inima. Ori de cîte ori despoi vreun burghez, am atîtea remuşcări, încît mă grăbesc să duc jumătate din prada mea prea cuviinciosului preot de la Saint-Eustache. Şi, ca să înec cealaltă jumătate, beau restul prăzii. Dar se-ntîmplă întotdeauna că, ici-colea, tot mai rămîn ceva remuşcări, ceea ce mă sileşte să beau şi mai mult decît mă ţine punga. Atunci, remuşcarea nevrînd să-mi facă credit, beau pe datorie. Din toate astea rezultă că, cu cît despoi mai mulţi burghezi, cu atît mi se măreşte datoria la Noël-Picioare-Strîmbe, cîrciumarul din strada Tirevache. Şi cum, pe de altă parte, remuşcările se-ngrămădesc, avînd în vedere că nu vînd decît jumătate din ele popii de la Saint-Eustache, din fiecare expediţie, rezultă că, în curînd, voi fi sugrumat şi de remuşcare şi de sete totodată.

Buridan începu să rîdă.

— Şi, dacă te-oi lua, zise el, ce leafă vrei?

— Locuinţă, mîncare, fundul sticlelor dumitale şi hainele pe care nu le mai porţi.

Buridan deschise o uşă, care da într-o cămăruţă, unde-şi punea vechiturile.

— Iată cuşca, zise el; vei lua o saltea şi o plapumă din patul meu; alege din cuier ceva, din care să-ţi înjghebezi un costum mai cumsecade; cît despre fundurile sticlelor, ţi le făgăduiesc şi, despre mîncare, vei mînca şi tu cînd voi putea să mănînc şi eu.

— Şi… voi posti în toate zilele cînd vei posti. Deci, mă iei?

— Din minutul ăsta, faci parte din casa mea. Acum vreau să ştiu; de ce trebuia să fii spînzurat la Montfaucon?

— Nu ţi-aş fi destăinuit aceasta, dacă nu m-ai fi angajat. Am să ţi-o spun acum, căci sînt al dumitale.

— Vorbeşte, mai am o jumătate de ceas ca să te ascult.

Lancelot Bigorne se gîndi cîteva minute. O expresie de nemărginită gravitate se aşternu pe chipul lui viclean.

— Domnule, zise el, după ce suspină adînc, sînt şaptesprezece ani de atunci, eram în Bourgogne, la Dijon, oraş frumos, locuit pe-atunci de ducele Hugues, tatăl veneratei noastre regine.

— Vrei să-mi istoriseşti tot, ce ai făcut de şaptesprezece ani încoace? întrebă Buridan, îngrijorat.

— Nu, linişteşte-te, cu toate că, drept vorbind, s-ar putea face din întîmplările mele o poveste, care ar fi la înălţimea multor altora. Aşadar, eram la Dijon. Şi eram, domnule, în calitate de fecior al monseniorului, contele de Valois… feciorul de încredere. Eram sufletul lui blestemat şi n-ai să-ţi poţi închipui nicicînd cît de urîcios putea fi sufletul blestemat al seniorului aceluia puternic. Într-o mahala a oraşului locuia pe atunci, o femeie grozav de frumoasă, care se numea Anne de Dramans. Doamna de Dramans era din înalta nobleţe a ţării. Era frumoasă, bună, îşi adora fiul… un băieţel, care trebuie să fi avut patru-cinci ani, un demon frumuşel, rumen, grăscior pe care-l chema Jean…

— Ca pe mine! zise Buridan.

— Tocmai, seniore Jean Buridan. Nobilul meu stăpîn se ducea regulat, în fiecare zi, la doamna de Dramans. Am uitat să-ţi spun că, de aproape cinci ani, Anne era amanta contelui, care era, deci, tatăl micului Jean.

— Îmi pare rău pentru micul Jean, zise Buridan, căci acest conte de Valois e o piază rea, care, ca şi Marigny, merită să fie spînzurat.

— Cui o spui, domnule! Contele de Valois era amantul Annei de Dramans şi, pe cît am putut pricepe, trebuia să se cunune pe dată ce, oarecare dificultăţi, venite tot din partea lui, ar fi fost biruite. Doamna de Dramans plîngea. Dar cum îşi iubea prea mult amantul şi cum, scumpul ei Jean îi era o mîngîiere, aştepta cu răbdare. Deodată contele de Valois încetă să se mai ducă la Anne. Era, într-o marţi. Şi, dacă-mi reamintesc bine, în ajun, luni, în ziua Sfîntului Babolin, plecă spre Franţa, monseniorul Enguerrand de Marigny, care se afla la curtea Bourgognei, în calitate de ambasador.

— Valois! Marigny! bombăni Buridan, erau o frumoasă pereche de destrăbălaţi…

— Aşa e, precum spui, senior Buridan, zise Lancelot, a cărei privire scînteia. Acum, află că, la curtea Bourgognei, în acea vreme era o fată tînără, a cărei minunată frumuseţe n-o putea vedea nimeni fără să se îndrăgească nebuneşte de ea. Fata aceea ajunse amanta contelui de Valois…

Aci glasul lui Bigorne se prefăcu în şoapte. Se sculă, se duse pînă la uşă, să asculte puţin, apoi se-ntoarse, se aplecă la urechea lui Buridan şi-i şopti:

— Acest secret e grozav, senior Buridan! Am să-ţi spun numele acelei fete… dar, dacă ţii la capul dumitale, nu împărtăşi niciodată, nimănui, taina aceasta… căci tînăra de care-ţi vorbesc… ei bine! – se numea Marguerite. Era cea mai mare dintre fetele ducelui de Bourgogne, iar azi e soţia regelui nostru, a lui Ludovic al X-lea.

— Regina? – murmură Buridan, care se cutremură.

Lancelot Bigorne făcu din cap semn că: da! şi, cu vocea înceată, cu ochii la pîndă, urmă:

— Cum s-a făcut lucrul ăsta? Cum, fata ducelui de Bourgogne, care trecea drept cu mult mai cuminte decît era de frumoasă, consimţi să se dea contelui de Valois? Cine o să ştie, vreodată? Dar eu jur, pe partea mea din cer, că lucrul e adevărat!

— Te cred, zise Buridan, cu un surîs şiret. Şi, apoi, nu e un lucru aşa de grozav, cum spui tu să ştim că regele a purtat coarne, înainte chiar de a fi în drept. Dar, ce legătură pot avea amorurile reginei Marguerite cu Valois şi cu juvăţul cu care erai să fii strîns de gît?

— Răbdare, domnule! Ai să pricepi legătura! Ah! De-ar fi dat Dumnezeu şi Sfîntul Barnabé să nu mai fi fost acea legătură! Deci, am spus că stăpînul meu, contele de Valois ajunsese amantul Margueritei şi părăsi pe Anne de Dramans şi pe fiul său, Jean. Trecu o lună, în care vreme, la fiecare două-trei zile, fusei însărcinat să duc veşti false sărmanei Anne, care se topea şi se usca, atît de tare, încît eu, care nu eram deloc milos, văzînd-o aşa de deznădăjduită, simţeam bătîndu-mi inima. Vorbii stăpînului meu. Şi, fie că i se făcu milă, fie că se temea ca părăsita să nu se răzbune cine ştie cum, contele de Valois se duse s-o vadă odată, la vreo două luni după plecarea lui Enguerrand de Marigny. În momentul cînd, pentru a mia oară, contele de Valois îi spunea, nenorocitei Anne că în curînd o va lua de soţie, uşa se deschise şi Marguerite apăru… Da, domnule! Marguerite era geloasă. Marguerite pusese să-l urmărească pe conte! Marguerite venea să surprindă sărutările şi făgăduielile lui Valois!… Şi… intră furioasă! Ah! te asigur că eu, care asistam la scenă, dintr-o odaie vecină, am tremurat…

— Nu te mai pot asculta decît vreo zece minute, zise Buridan.

— Am sfîrşit, domnule! Ajungem la ţintă, după cum era să ajung la moarte, scopul suprem al vieţii noastre păcătoase. Iat-o dar pe Marguerite ca o tigroaică.

„— Această femeie e amanta dumitale”, strigă ea contelui.

Valois îngălbeni, bîlbîi, începu să tremure. Anne înaintează şi răspunse:

„— E adevărat, sînt amanta lui, în aşteptarea de a-i fi soţie. Şi, dumneata, cine eşti? Ce vrei?”

„— Să mă răzbun!”

Şi, în acelaşi timp, ea scoate un pumnal mititel pe care-l purta totdeauna la brîu şi-i dădu o lovitură, atît de puternică, doamnei de Dramans, încît aceasta se prăbuşi, neînsufleţită. Contele de Valois nu se mişcase. Eu, în colţul meu, rămăsesem ca tîmpit. Nu puteam să-mi iau ochii de la acea Marguerite atît de frumoasă, care – în acel moment – era înflăcărată, ca fulgerul care omoară… Şi, domnule, iat-o că se pleacă asupra rivalei sale, apoi se scoală, zicînd:

„— Moartă!…”

Apoi ea se întoarse spre Valois, alb ca o cîrpă, tremurînd ca varga şi strigă:

„— Copilul, acum!”… Ah! senior Buridan, asta e grozav. După ce omorîse pe mamă, voia să-l omoare pe fiu! O tigroaică… îţi spun că era o tigroaică.

— Şi, ce a făcut Valois?

— Valois? Asta e partea frumoasă a afacerii! Tigroaica începu să răcnească:

„— E rîndul copilului, conte, sau alerg la palat, asmut curtea contra dumitale şi pun să te gonească ca pe hoţ de onoare!…”

Şi Valois, clănţănind din dinţi, răspunse:

„— Bine! Mă supun!…”

Atunci mă chemă. Şi Valois, îmi zice, da, domnule, îmi zice:

„— Ia acest copil şi du-te de-l îneacă!”

Ies. Mă duc în camera copilului, unde dormea micul Jean. Îl iau, îl învălui în mantia mea şi mă întorc să-l arăt Margueritei în speranţa că-l va ierta. Ah! da, iertare! Ea mă priveşte drept în ochi, şi, cînd mi-aduc aminte de privirea ei, îmi îngheaţă şi acum inima… Şi-mi zice:

„— Ai auzit, nu-i aşa?…”

Atunci, plec din casă, alergînd, înăbuşind ţipetele şi plînsul bietului copil. Umblu un ceas cu fruntea întunecată în sudori, apoi intru într-o cocioabă părăsită… Copilul adormise. Îl depun pe un maldăr de frunze şi mă-ntorc la conte.

„— Copilul?”, îmi zice el.

„— Înecat!” îi răspund eu…

Nu a plîns, domnule!… Doar că s-a îngălbenit puţin… Aştept o oră… aştept două ore şi iată-mă plecat… să iau copilul şi să-l duc într-un loc sigur. Trecînd prin faţa locuinţei damei de Dramans, o curiozitate grozavă mă cuprinde: s-o revăd pe moartă. Intru şi o văd pe Anne, plină de sînge încercînd să se tîrască, ca să ajungă la uşă… Nu murise, domnule!

— Nu mai ai decît cinci minute, ca să-mi spui sfîrşitul, zise Buridan.

— Am ajuns! Anne nu murise!… Şi acum, ascultă ceea ce e groaznic în toate astea! Nu numai că nu murise, dar auzise ordinul, care mi se dase: să-i înec copilul! Cel puţin, asta am priceput din cele cîteva cuvinte, care tremurau pe buzele ei. Atunci, îngrozit, cu părul zbîrlit, mă reped să-i readuc copilul… Ajung la cocioabă, nici urmă de băiat, domnule! Micul Jean dispăruse!…

Lancelot Bigorne tăcu o clipă, cu ochii pierduţi în zare, de parcă ar fi revăzut întîmplările acelea îndepărtate.

Apoi urmă:

— Trecuseră şaptesprezece ani de atunci!… Convins că, negreşit, contele de Valois ar pune să mă omoare dacă ar afla că acel copil… fiul lui, nu murise, îl părăsii într-o bună dimineaţă. Se mistuiră luni şi ani, şi isprăvisem prin a uita această afacere, cînd, suirea pe tron a lui Ludovic al X-lea, soţul Margueritei, mi-o reaminti. Aşadar, sînt trei zile, domnule, de cînd hoinăream prin preajma hotelului Marigny, din strada Saint-Martin, în căutarea vreunui burghez întîrziat, ca lupul, pe care foamea îl goneşte din pădure. Rătăceam, zic, cu inima destul de amărîtă, căci nu prînzisem, cînd zăresc o umbră, care părea că încearcă să vadă ce se petrecea la hotelul Marigny?!… Iată ocazia, îmi zisei îndată. Omul e singur. Cerul ţi-l trimite. Mulţumind sfîntului Barnabé de această pleaşcă!... Mă apropii, pun spada în pieptul burghezului, şi, politicos, îi cer punga… Dar iată-l strigînd după ajutor. Vreo doisprezece voinici se reped asupra mea. Mă prind, mă leagă, mă duc pînă la Chîtelet, urmat fiind de burghezul meu. La Chîtelet, la lumină, mă uit la om şi pe cine-l recunosc? Pe monseniorul conte de Valois, fostul meu stăpîn… O idee îmi trecu prin cap, o idee pe care, fără îndoială, mi-o şopti dracul, la ureche.

„— Monseniore, îi zic eu încet, vă dau opt zile ca să mă faceţi scăpat… Altfel, fac tot ce-oi putea ca să ajung pînă la regele Franţei şi-i istorisesc tot amorul reginei Marguerite cu Charles de Valois…

El se făcu alb ca varul… Mă cercetă cu de-amănuntul şi murmură cu groază:

„― Lancelot Bigorne!”

„― Chiar eu, monseniore” – îi răspunsei, sigur fiind că l-am dat gata.

„― Taci! îmi porunci contele. Nici o vorbă. Peste opt zile vei fi liber şi bogat…”

— Nu mai ai decît un minut! – întrerupse Buridan.

— Am isprăvit, domnule. Adormii liniştit, încredinţat că Valois mă va libera. A treia zi, de dimineaţă, veniră să mă ia din temniţă. Mă scol vesel. Mă duc afară… şi mă pun între călugări şi ajutoarele călăului, ca să mă ducă la Montfaucon!… Restul… îl ştii!

— Şi, ce conchizi din toate astea? zise Buridan.

— Conchid că: viaţa mea nu ţine decît de un fir de păr… că Valois o să pună să mă caute peste tot, pe unde mişună vagabonzii de teapa mea şi, cum ţin să mor mult mai tîrziu, a trebuit să-mi schimb felul traiului şi să mă supun meseriei de om cinstit, alipindu-mă de cineva care, la nevoie, să mă poată apăra!…

— Amin! zise Buridan. Şi, spune-mi ce s-a făcut cu micul Jean? M-a mişcat întîmplarea micuţului aceluia!…

— Asta n-am aflat-o niciodată, după cum nu ştiu ce a devenit, nici maică-sa, doamna de Dramans… Dar, fără îndoială a murit din lovitura de pumnal a Margueritei…

Pe Buridan părea că nu-l prea interesase povestirea lui Lancelot Bigorne.

În realitate, ascultase cu o încordată băgare de seamă istoria aceea ciudată, în care regina Marguerite juca un rol care-i părea cu neputinţă să fie adevărat avînd în vedere marea ei reputaţie de femeie virtuoasă!

— Caută să nu mai dai nas în nas cu contele de Valois! – urmă el, pregătindu-se să iasă.

— Cu toate astea, mi s-a întîmplat asta, ieri noapte. Era cît pe ce să mă prindă iar, ca pe un dobitoc. Să ne ferim de-a treia întîlnire! Va trebui ca, ori eu, ori el, unul din noi, să-şi lase oasele acolo! Domnule, adăugă Lancelot Bigorne, te urmez; îmi încep chiar în clipa asta serviciul meu pe lîngă dumneata.

— Bine, zise Buridan. Urmează-mă pînă la o oarecare locuinţă, unde voi intra, şi la uşa căreia mă vei aştepta.

Buridan se şi coborî, puse de-i scoase calul, dintr-un grajd mic, alături de prăvălie, încălecă şi se-ndreptă spre strada Vieille-Barbette. Urmă calea aceea lungă cu case rare, despărţite unele de altele de grădini mari. În curînd, casele deveniră căscioare, apoi nu se mai văzură decît împrejmuiri de curţi. În faţa uneia dintre ele se opri şi Buridan: Grădiniţa cu trandafiri.

După cum am spus, Buridan era călare. Pe acele vremuri, pentru tot felul de motive, dintre care cel mai de căpetenie – era murdăria străzilor, nu mergeau pe jos decît oamenii aceia a căror avere nu le îngăduia să întreţină un cal.

Deci, cînd Buridan descălecă în faţa grădiniţei, trecu frîul calului lui Lancelot, care-l urmase pe jos.

Bigorne, văzîndu-l pe stăpînul său apropiindu-se în locul acela, o cam băgase pe mînecă…

Dar Buridan nu-l luă în seamă şi… cu inima zvîcnind, deschise uşa curţii, care era crăpată, ca de obicei.

Tînărul nu venise decît ziua la grădiniţa cu trandafiri. Şi, cum se ştia ceasul sosirii lui, Gillonne avea totdeauna grijă să-i deschidă uşa.

Buridan intră în curte şi o străbătu cu iuţeala îndrăgostiţilor, căci nu e nimeni mai grăbit pe lume decît amorezaţii, afară doar de cămătari şi apoi, un îndrăgostit nu e un fel de creditor? Şi, dimpotrivă, dacă vrem să mergem pînă în inima lucrurilor, nu putem să-l privim pe cămătar ca un amant al banului? Într-un cuvînt, în două sărituri Buridan ajunse în faţa uşii înfloritului şi veselului adăpost, şi ea se deschise.

De data asta, Myrtille nu mai era acolo.

Buridan intră în sala mare a locuinţei, unica odaie în care intrase vreodată.

Nimeni!… Totul era liniştit, ca de obicei, de o tăcere pe care o tulbura numai certurile scatiilor şi ale sticleţilor, de pe gardul ogrăzii.

O rază de soare, îndulcită de geamlîcuri, lumina odaia aceea în care ei schimbaseră, de atîtea ori, jurăminte de dragoste.

— Gillonne! – chemă Buridan, cu glasul sugrumat.

Avu o clipă de şovăire, apoi, palid, ca un mort, cu inima strînsă, începu să cutreiere casa. N-avea decît un gînd… Myrtille destăinuise maestrului Lescot dragostea ei şi acesta, burghez bogat, îl respingea fără să-i facă măcar cinstea să cunoască pe cel pe care îl iubea fiica lui… Ca să-i despartă pe logodiţi, o luase pe Myrtille cu el.

Dar cum, în dragoste, nu există deznădejde adevărată, decît cînd nu eşti iubit, şi cum Buridan ştia că dragostea lui era împărtăşită… simţea mai mult, un mare necaz.

— Vreau! striga el, înainte de trei zile, vreau să-l regăsesc pe acest Lescot… pe răpitorul ăsta îndrăcit, pe bărbatul care o face pe Myrtille să plîngă, şi dacă nu revine la sentimente mai bune, pe Dumnezeul meu, fur fata în nasul unchiaşului.

Cum îşi zicea acestea, aşezat în jilţul în care obişnuia să stea, deodată, din palid cum era, simţi că se face verde. Inima i se cutremură… Îngrijorarea îl gîtui şi pricepu că disperarea îl cuprinde, numai la gîndul grozav de simplu şi plin de adevăr, care-ţi fulgeră prin minte:

— Maestrul Claude Lescot n-a luat-o pe Myrtille. Ea ar fi găsit mijlocul s-o trimită pe Gillonne, să mă aştepte aici, în dimineaţa asta!… Şi, de ce ar fi lăsat Lescot uşile locuinţei deschise oricăruia?…

Atunci începu să plîngă cu hohote… căci se afla în faţa nepriceputului… În minutul acela o umbră întunecă razele soarelui, care-i lumina figura delicată şi zbuciumată de durere. Buridan ridică capul şi recunoscu pe Bigorne.

— Plîngi? – zise haimanaua, care – după propria lui vorbă, – se resemnase la meşteşugul de om cinstit.

— Nu! – zise Buridan, cu dinţii strînşi pe cînd lacrimile i se rostogoleau pe faţă.

— Plîngi, – urmă haimanaua, – şi am să-ţi spun de ce: pentru că azi noapte a fost furată fata care locuia aici. Ştiu asta!…

Buridan sări în sus, îl apucă de umeri pe Bigorne, care dintr-o smucitură se dase înapoi pînă dincolo de prag. Mîna lui Buridan alunecă însă în gîtul lui Bigorne, ochii lui scînteiau, plini de bănuieli.

— Cum, ştii? – mugi el. Vorbeşte! Recunoaşte că nu ai fost trimis de acel, care a furat-o pe Myrtille!…

— Cum vrei să vorbesc, dacă mă strîngi aşa de gît? horcăi Bigorne.

— E drept, scrîşni Buridan, care slăbi strînsoarea. Vorbeşte acum!… Şi spune tot adevărul, altfel… vezi mărul acela… nu-i aşa?…

— Frumos pom, într-adevăr!…

— Ei bine, peste două minute va fi spînzurătoarea, unde stîrvul tău va speria vrăbiile afară numai dacă-mi vei istorisi totul.

— Ei! pe dracu şi pe sfîntul Barnabé, amîndoi patronii mei! Ai fi aflat de mult adevărul, dacă… nu-mi curmai vorba. Dumnezeule!… Ce degete!… Uf! de abia mai răsuflu!… Văd, seniore Buridan, că-ţi voi servi cu mare bucurie ca fecior.

— O să vorbeşti odată?…

— Iată, stăpîne: ieri seară, hoinăream prin jurul Luvrului, cînd îl văzui pe contele de Valois ieşind, escortat de arcaşi călări. De curiozitate şi pentru că am ideile mele despre conte, încep să urmăresc banda, care, ca un stol de corbi, zbura din vechiul cuib al Luvrului. Mă strecor deci în urma lor şi-i văd pe corbii mei coborînd spre locuinţa asta…

— Valois? bolborosi Buridan, care simţi cuprinzîndu-l un fel de spaimă. Valois?… Zici că Valois a venit aici?…

— Monseniorul Charles, conte de Valois, prinţ al Infernului, unchiul regelui şi… vărul Satanei… Da, domnule, Valois în carne şi oase!… Valois care venea, după cum am putut pricepe, din croncănelile corbilor lui, să aresteze pe fata aceea!…

— S-o aresteze? horcăi Buridan, zguduit de un lung fior. Şi, ce a făcut zbirul?… Arestată?… Myrtille arestată?…

— Şi dusă la Temple!… Tot atît de adevărat, după cum adevăr e că ne luminează soarele! Tot atît de adevărat că sînt creştin şi că n-am despuiat un burghez, fără o rugăciune sfîntului Barnabé. Tot atît de adevărat, domnule, pe cît urăsc pe Valois şi că mi-aş da ultima picătură de sînge, ca să-l ţin cinci minute singur, noaptea, în colţul vreunei ulicioare… Această fată a fost dusă la Temple!

O spaimă nebună se dezlănţui în inima lui Buridan.

— Dar, pentru ce? urlă el, apucîndu-se de păr cu amîndouă mîinile.

— Pentru că e acuzată de fermecătorii contra regelui, arcaşii strigau: „La moarte, vrăjitoarea!”

Buridan recăzu zdrobit în fotoliu.





XIII. „TEMPLE”



Cîteva ore mai tîrziu, spre seară, pristavul jandarmeriei, înconjurat de sergenţi, escortat de un trîmbiţaş sunînd din goarnă, se oprea pe piaţa Grève, după o lungă plimbare prin Paris.

Gornistul sună. Mulţimea se strînse şi pristavul începu să citească un pergament pe care-l desfăşură treptat, cu citirea:



„Astăzi, în douăsprezece ale lunii Mai, din anul 1314, Noi, Jean de Précy, prefectul acestui oraş, facem cunoscut tuturor locuitorilor, lucrătorilor, burghezilor şi altora, voinţele exprese ale Maiestăţii sale, regele nostru, pe care să-l păzească Dumnezeu, şi care voinţi sînt:

Mai întîi, monseniorul conte de Valois este ales guvernator al fortăreţei Temple.

Al doilea, să fie aspru pedepsiţi, de oamenii de pază, burghezii sau alţi locuitori, care nu vor respecta ordonanţele semnalelor de stingerea luminilor.

Al treilea, se ordonă ovreilor, locuind în acest oraş, să se supună, de bunăvoie, perchiziţiei exacte, care li se va face în locuinţele lor.

Al patrulea: ordonăm oricărui locuitor să denunţe imediat pe orice vecin, sau orice vecină care, după ştiinţa sa, ar avea legături cu dracul şi ar face farmece sau vrăji.”



Apoi, pristavul sfîrşindu-şi raita, se-ndreptă spre Chîtelet, iar mulţimea, care-l ascultase, se împrăştie foarte mulţumită, pentru două motive, – mai întîi: regele vorbea de schingiuirea ovreilor, ceea ce era întotdeauna un prilej de petrecere ţinînd seamă că, după fiecare percheziţie, trebuiau să fie arşi cîţiva dintre ei, – apoi, regele nu vorbea de impozite noi, lucru de care se temeau totdeauna burghezii, cînd auzeau trîmbiţa pristavului poliţiei…

Adînc mulţumiţi – în felul acesta – de ce zicea şi de ceea ce nu zicea regele, „cască-gură” se retrăgea, strigînd cît putea:

— Trăiască Ludovic Vicleanul!

În momentul acela, o trăsură închisă, cu perdele de piele, trecea piaţa şi intra în strada Vieille-Barbette.

Acest vehicul era de o înfăţişare simplă şi nimeni nu-l lua în seamă. Mergea încet şi nu se opri decît la capătul străzii, adică în vecinătatea fortăreţei „Temple”.

Un singur om, călare, simplu îmbrăcat, fără arme, cu capul acoperit de o glugă, escorta căruţa.

Cînd trăsura se opri în faţa porţii de la Temple, omul descălecă şi se îndreptă spre podişcă.

— Treci înainte! strigă santinela.

— Cheamă pe ofiţerul de gardă! vorbi omul, cu un ton de comandă.

Soldatul, surprins de acest ton poruncitor, se supuse şi, ofiţerul care comanda la uşă, înaintă cu un aer ameninţător spre burghezul acela destul de îndrăzneţ ca să ordone unui militar.

Burghezul îşi ridică gluga şi atunci, înmărmurit, ofiţerul se înclină, tremurînd.

— Înaintează! zise cel venit.

Ofiţerul se apropie şi omul îi vorbi încet, apoi, militarul făcu un gest de respectuoasă supunere şi se înapoie în fortăreaţă.

Burghezul cu glugă se apropie de trăsură şi zise:

— Drumul e liber, Doamnă!

Înăuntru se afla o femeie. Ea era tot atît de simplu îmbrăcată şi purta aceeaşi glugă ca şi burghezul.

— Aşteaptă-mă aici! – zise doamna, sărind cu uşurinţă din căruţă.

— Voi aştepta, doamnă!… Voi aştepta cu moartea în suflet.

— Nu-ţi fie frică, Marigny, zise femeia, nimeni n-ar îndrăzni să se împotrivească unui ordin al reginei!… Nimeni!… Nici chiar regele!…

Ea trecu podişca, grăbită. Intră sub boltă şi acolo, îl găsi pe ofiţer, care o aştepta. Şi o apucă înaintea ei, cu mişcările pline de cel mai profund respect. Ajunseră în faţa unei uşi, care se deschidea în nişte încăperi mari şi bogate, locuinţă cu cîţiva ani înainte a marelui maestru al Templierilor, şi acum, adăpostul noului guvernator, care se mutase acolo abia de două ceasuri.

Ofiţerul murmură:

— Să intru, ca să anunţ monseniorul conte, augusta vizită pe care Maiestatea voastră binevoieşte să-i facă?

— Nu, domnule! – răspunse femeia. Poţi să te retragi.

Şi, deschizînd singură uşa, intră. După uşă sta de pază, rezemat de halebardă, un miliţian nemişcat, în picioare, enorm, cu capul sub cască, cu viziera peste faţă şi pieptul sub platoşă, cu picioarele şi braţele acoperite de oţel, semănînd cu una din armurile care se văd în zilele noastre prin muzee, ca nişte carapace de fiinţe dispărute de pe glob.

Doamna rosti:

— Du-te şi spune stăpînului tău, că regina vrea să-i vorbească pe dată!…

Armura tresări, se puse în mişcare zăngănind ca şi fiarele, şi porni greoaie…

Cîteva minute în urmă, se auzi un pas grăbit, apoi contele de Valois intră aproape speriat. Doamna lăsă să-i cadă gluga şi-şi scoase masca.

Valois îndoi genunchiul, apoi, sculîndu-se, aşteptă să-i vorbească regina.

— Conte, zise Marguerite de Bourgogne, vin să-ţi vorbesc de vrăjitoarea pe care ai arestat-o!

Valois tresări, cu prevestirea spaimei care cuprinde pe om, cînd se vede pe marginea unei prăpăstii, unde va cădea dacă face un pas greşit, şi în care va cădea şi mai sigur, dacă nu încearcă să facă vreo mişcare.

Vocea reginei era aspră, tăioasă, ameninţătoare.

Şi… doar cunoştea vocea aceea! Suflarea aceea ucigaşă… mişcarea aceea febrilă a mîinii frumoase, care, numai ridicîndu-se, putea face să cadă un cap… le cunoştea!…

— Doamnă, zise el, permiteţi-mi să poftesc pe Maiestatea sa într-o sală mai demnă de ea.

— Nu e nevoie! strigă regina, ale cărei buze tremurînd de furie şi privire de oţel, îl făcură pe conte să se clatine. Cu atît mai rău pentru dumneata, dacă în jurul acestor ziduri sînt urechi care ascultă! Susţii dar, că tînără fată, arestată de dumneata, Myrtille, este o vrăjitoare?

— Doamnă! bolborosi contele, îmi pare că farmecele care s-au găsit la ea…

— Conte de Valois, zise Marguerite, cu voce îngheţată, vrei să cunoşti marea vrăjitorie pe care i-o poţi imputa acestei nenorocite?

— Nu pricep, Maiestate!…

— E că… e fiica lui Enguerrand de Marigny!

— Sînt pierdut! gîndi Valois, care se ghemui, se umili, se înclină pînă la pămînt.

— Conte, urmă regina, vreau să văd numaidecît pe fata aceasta!

— Dorinţele Maiestăţii voastre sînt ordine sfinte. Am să dau ordin s-o aducă aici şi…

— Ba, deloc! întrerupse regina, care cu un gest aspru, oprind pe Valois în momentul cînd se îndrepta spre uşă, condu-mă la celula ei. Vreau s-o întreb. Dacă e o vrăjitoare, cu atît mai bine pentru dumneata, conte. Dar dacă descopăr nevinovăţia acuzatei…

Ea strînse pumnii şi înaintă asupra lui Valois, de parcă ar fi vrut să-l strîngă de gît.

— Ce va face Maiestatea voastră? întrebă Valois înălţîndu-se.

— Ei bine! zise regina, stăpînindu-se, am s-o iau de aici. Asta e tot!

Primejdia apropiată, făcu pe Valois să-şi redobîndească toată energia.

— Doamnă, zise el, cu glas hotărît. Regele m-a numit guvernator al fortăreţei Temple înadins ca s-o supraveghez pe prizonieră. Sînt la ordinele Maiestăţii voastre, dacă doreşte să pună întrebări acestei fete… Dar ca s-o las să plece de aci pe aceea de care răspund cu capul, n-am s-o fac decît cu un ordin al regelui!…

— Iată acest ordin!… zise Marguerite de Bourgogne, care zdrobi pe Valois cu un surîs triumfător.

În acelaşi timp, ea scoase din sîn o hîrtie pe care i-o întinse contelui.

Zăpăcit, cu mintea vuindu-i parcă, Valois luă maşinal hîrtia şi o desfăşură.

De abia citi primele cuvinte şi ridică asupra Margueritei o privire îngrozită. Începu să tremure spasmodic.

Hîrtia aceea nu era pergament cu vreun ordin regal! Era o scrisoare semnată de contele de Valois! O scrisoare adresată Margueritei de Bourgogne, al cărui nume se află în diferite pasaje… o declaraţie de dragoste arzătoare. O cerere de întîlnire nocturnă! O descriere îndrăzneaţă a pasiunii celei mai puternice pe care o poate simţi un om. Cea mai sîngeroasă insultă făcută regelui Franţei!…

Dar acea scrisoare era datată: 22 Februarie 1297, adică la vremea cînd Marguerite, în vîrstă de aproape şaptesprezece ani, locuia încă în palatul tatălui său, Hugues al IV-lea, duce de Bourgogne.

— Charles de Valois, zise Marguerite cu voce joasă şi şuierătoare, recunoşti această scrisoare? E mult de cînd ai scris-o! Poate că o şi uitaseşi!…

— Scrisoarea aceasta nu e scrisă de mine! – bîlbîi Valois.

— Nu e decît copia… adevărata ta scrisoare, Valois, e la Luvru! Astă-seară ea va fi în mîinile regelui!

Contele scoase un suspin ca de agonie.

— Ea datează de şaptesprezece ani! zise Valois, scrîşnind din dinţi. Voi spune regelui adevărul! Îi voi spune că v-am iubit într-o vreme cînd aveam dreptul să vă cer în căsătorie. Îi voi spune că am fost respins de voi… că v-am arătat întotdeauna mai mult respect decît dragostea pe care o nutream.

— Spunînd aceasta, vei minţi Valois… căci nu te-am refuzat.

— Ei bine, voi minţi! strigă Valois. Minciună pentru minciună, viaţă pentru viaţă, moarte pentru moarte! Mă atacaţi… mă apăr. Data acelei scrisori va mărturisi!…

Marguerite avu un surîs ciudat, şi, în faţa acelui surîs, contele simţi că înnebuneşte de frică.

— Cunoşti pe Mabel? zise regina. Nu, tu n-o cunoşti. Nu ştii cît de învăţată e acea femeie care-mi este devotată, care îmi aparţine, care face ce vreau, care nu trăieşte decît pentru mine!

— Mabel? bîlbîi Valois.

— Da, însoţitoarea mea devotată, care veghează asupra-mi, cînd dorm… care se gîndeşte pentru mine… care ştie totul… pentru mine!… Ei bine, ascultă Valois! Prin ştiinţa ei, Mabel a găsit mijlocul de a reda cernelii îngălbenite a scrisorii aceleia toată frăgezimea, astfel că pare a fi fost scrisă ieri!…

— Este data ei! scrîşni furios Valois.

— Mabel a găsit şi mijlocul să şteargă data. Şi, în locul datei de 22 Februarie 1297… ştii ce a scris? Şi cu scrisul tău!… Ei bine, a pus: 11 Mai 1314… adică ieri dimineaţă!…

Contele scoase un geamăt lung.

— Te vei supune, Valois?

— Da, Maiestate! răspunse contele, cu glasul sugrumat.

— Şi, dacă recunosc că Myrtille este nevinovată, mă vei lăsa s-o iau cu mine? Nu vei spune nimănui că eu am luat-o?…

Zdrobit, Valois se ridică ca o viperă, pe care o calcă cineva.

— Îmi cereţi viaţa, zise el. Luaţi-o dar! Căci e a voastră!… Oh! Plătesc scump amorul pe care privirea voastră l-a aprins în mine! Oh! Mă simt în mîna unei puteri grozave şi blestemate, chiar de-ar veni din cer acea putere!… Dar, băgaţi de seamă, Marguerite, regina mea! Ca să uit tortura pe care mi-aţi impus-o, ar trebui să fiu un înger… şi nu sînt decît un om!

— Zi: un demon din Iad!… Dar, nu mă tem de tine, şi probă e că trăieşti! Roagă-te la Dumnezeu, dacă poţi, să mă facă să uit ceea ce ai zis, şi, pînă atunci, mergi înaintea mea! Du-mă la celula vrăjitoarei!





XIV. MAMA



Întunecat, ca un condamnat pe care-l duci la supliciu, Valois apucă înaintea reginei.

În clipa aceea uitase tot, pînă şi pasiunea pe care o resimţea pentru prizoniera sa. Situaţia era plină de primejdii. Pricepea, sau i se părea că pricepe, că ar fi o înţelegere între Marguerite şi Enguerrand de Marigny. Acea alianţă izbutea să închege un complot a cărui ţintă era să asigure fuga Myrtillei, deci, fuga vrăjitoarei, – căci fuga, care se pregătea, nu era numai zdrobirea lui şi triumful lui Marigny, ci şi procesul de înaltă trădare… era condamnarea lui sigură… moartea!

Valois putuse dar să exclame cu siguranţă: „Îmi cereţi viaţa!”

Regina îşi reaşezase masca şi gluga pe cap.

Ajunseră într-o curte, şi, la un semn al lui Valois, un om, care purta nişte chei şi o torţă în mînă, apucă înaintea lor. Se înfundaseră repede pe o scară, care cobora sub turnul cel mare. Acolo stăpîneau miresme înăbuşitoare, dar Marguerite nu le băgă în seamă, iar dacă se cutremura, o făcea numai din cauza gîndurilor ei. Chelarul deschise o uşă. Marguerite se întoarse spre Valois şi-l privi în ochi.

Contele o înţelese: facla fiind fixată într-un picior de fier, care servea drept sfeşnic, el se retrase, luîndu-l şi pe temnicer.

La urma urmei, puţin îi păsa, ce avea să discute cu prizoniera! Cînd ieşi în curte, era destul de întuneric ca să nu i se observe paloarea.

— Sînt pierdut, îşi repeta el mereu. De orice parte m-aş întoarce, nu văd nici o scăpare. Înarmată cu acea scrisoare nemiloasă, cu sufletul de gheaţă, cînd e vorba de milă… de foc, cînd e vorba să omoare… regina mă va face praf la primul gest pe care-l voi face ca să mă apăr. Ei bine, fie! Am să plec. Mă voi refugia la unul dintre seniorii care nu se supun de la moartea fostului rege. Şi acolo, voi pregăti, împotriva lui Marigny, a reginei, regelui, a Parisului… împotriva tuturor celor care mă urăsc… da, voi ţese unul din acele comploturi, care încurcă o mie de victime! Cu răbdare şi putere, vreau să-mi asigur una din răzbunările acelea care uimesc lumea şi care o face să zică: „Acela, era un om tare! Odată, a întreprins o luptă înspăimîntătoare contra a tot şi a tuturor, şi… a izbutit!…”

O mîndrie groaznică învăpăie, o clipă, fruntea omului care, mai adineauri, se înconvoiase şi acum se ridica.

— Simon! strigă el scurt.

— Aici sînt, Monseniore!

Şi Simon Malingre – acel pe care l-am văzut o clipă la grădina cu trandafiri, cînd am început această povestire – Simon Malingre, care nu se despărţea niciodată de contele de Valois, ieşi din umbră.

Simon Malingre răsărea totdeauna din colţurile umede şi întunecoase, ca gîndacii.

— Simon, zise contele, pe şoptite, dar înfierbîntat, – totul e pierdut…

— Am auzit totul, şi am priceput totul, monseniore!

— Aleargă la hotel. Într-o oră, toate să fie gata pentru fuga mea!…

— Sîntem totdeauna gata, monseniore! Caii aşteaptă veşnic înhămaţi! Catîrii sînt gata să primească burdufurile pline cu galbeni, care n-au decît să fie puse pe samare. Pentru rest, îl sfătuiesc pe monsenior să lase hotelul cum este. Poate că fuga nu va fi neapărat trebuitoare pentru noaptea asta.

— Ce vrei să spui? strigă contele, vorbeşte!…

— Îmi vine foarte greu să plec, lăsînd aici pe această Myrtille…

Contele îşi înăbuşi un suspin.

— Să citească, mai întîi, monseniorul această scrisoare! zise Simon Malingre.

Mirat, Valois luă hîrtia pe care i-o întindea servitorul său, se apropie de un felinar agăţat în zid şi începu să citească.

Iată ce conţinea scrisoarea:



„Monseniore

Nu mă cunoaşteţi, dar eu vă cunosc şi asta e destul pentru moment. Ştiu că urîţi pe Marigny. Ura mea o egalează pe a dumneavoastră. Iată ce pot să vă spun. Vreţi ca din aceste două uri să facem una singură? Vreţi să vă ajut ca să învingeţi pe Marigny? Vreţi să-mi ajutaţi şi dumneavoastră să-mi asigur răzbunarea împotriva acestui om?… Dacă nu, ardeţi această scrisoare pe care o încredinţez onoarei dumneavoastră de cavaler… Dacă da, vă voi aştepta trei nopţi la rînd, de mîine încolo, pe la miezul nopţii, în afară de poarta Pictorilor.

Iscălesc cu propriul meu nume:

JEAN BURIDAN”.



— Jean Buridan! îngînă Valois… scăparea, poate!… Da, omul care a fost în stare să îndrăznească ceea ce a îndrăznit acesta, la Montfaucon, acest om tare poate să mă scape!… Cu o mie de galbeni pot să mi-l alipesc… Simon!

— Sînt aici, monseniore.

— Simon, zise Valois, nu vom pleca astă noapte!…



*

* *

Marguerite pătrunsese în temniţa pe care lumina roşiatică a torţei, lăsată în galerie, o învăluia ca într-o pînză aurie, fîlfîitoare şi nelămurită.

În colţul cel mai adînc al locuinţei aceleia mizerabile, ea o zări pe Myrtille.

O privi o clipă cu nesaţ, tăcută, palpitînd de o emoţie pe care căuta s-o stăpînească, şi, în fundul sufletului său, ea şopti:

— Fiica mea!

Cu ochii măriţi de spaimă, Myrtille privea şi ea spre necunoscută…

Dacă aţi văzut vreodată o păsărică prinsă în lanţ, tocmai în momentul cînd – fericită, beată de libertate, – ea destăinuia cerului, pădurii, rîului, nemărginita fericire de a fi liberă şi de a iubi… Dacă aţi văzut-o tremurînd, cu inima bătîndă, cu ochişorii plini de spaimă, ghemuită cît poate mai departe şi părînd că-ntreabă: de ce sînt fiinţe aşa de rele sub lumina soarelui care străluceşte pentru toţi? – veţi avea o idee de ţinuta şi de gîndurile Myrtillei!…

Regina se gîndea:

— Ce frumoasă e!… Tot aşa de frumoasă cum eram şi eu la vîrsta ei, dar cu mai multă nevinovăţie în priviri!… Sărmana copilă!…

Poate că în inima Margueritei se năştea gelozia ascunsă împotriva acelei frumuseţi, care o mira. Ea clătină din cap şi, voind parcă să se îndemne spre milă, zise tare, cu voce atît de armonioasă şi milostivă încît pe Myrtille o podidiră lacrimile.

— Sărmana copilă! Cum tremuri!… Nu-ţi fie frică de mine, copila mea!

În minutul acela, cu pasul nehotărît încă, fata înaintă spre femeia care-i aducea o rază de mîngîiere.

Marguerite tremura… Asta era copila pe care o ceruse atît de des lui Marigny! Oh! de cîte ori plînsese, gîndindu-se la dînsa! De cîte ori îşi închipuise, cu spasmuri de îngrijorare, minutul cînd o va revedea!… Şi acel minut sosise. Fiica sa era în faţa ei. Marguerite avu ca un fel de mişcare a braţelor spre fata ei.

În fundul inimii, îi bolborosi un strigăt care i-ar fi fost poate mîntuirea!

— Sînt mama ta!

Dar acel strigăt i se stinse pe buze. Braţele, care i se întindeau ca să cuprindă copilul dorit cu atîta înfocare, recăzură.

Şi Marguerite îşi zise iar:

— Ce frumoasă e!

De data asta tresări, căci înţelegerea aceasta o făcea să sufere!…

Încă odată, geniul răului triumfa în acel suflet.

— Oh! Doamnă, îngînă Myrtille, păreţi aşa de bună şi blîndă! Mi-aduceţi veşti de la tatăl meu?… Cum o fi plîngînd şi s-o fi frămîntat! Ah! în groaza situaţiei în care mă aflu, gîndul acesta, vezi dumneata, îmi face cel mai mult rău!…

— Nu cunosc pe tatăl dumitale, zice cu glas înăbuşit Marguerite.

Myrtille aplecă capul şi se trase înapoi.

— Am vrut să te văd, urmă regina, după cum vin să văd pe toate prizonierele, pe care le aduc aici… Am vrut să-ţi aduc o mîngîiere.

— Fiţi binecuvîntată, doamnă, zise Myrtille, cu glas întunecat.

— Dar… de ce te-au adus la Temple, dragă copilă? Vorbeai de tatăl dumitale… Dar mama dumitale?… Şi ea trebuie să plîngă?

— N-am mamă, zise Myrtille. Ea a murit a doua zi după naşterea mea. Pînă azi, vezi dumneata, cînd mă gîndeam la mama mea, eram mîhnită că n-o cunoscusem, dar acum văd că e o fericire c-a murit… căci… ce ar fi deznădejdea ei!…

Marguerite tresări, şi-şi muşcă buzele cu putere.

— Mă-ntrebaţi, urmă prizoniera, pentru ce sînt aici? Nu ştiu nici eu, doamnă! Nişte oameni au venit la ogrăjoara cu trandafiri… E în vecinătate de Temple şi, pe cînd priveam spre fortăreaţă, îmi reamintesc că umbra turnului care se lungea pînă la fereastra mea, mă îngrozea… mi se părea că voia să mă înghită… Dar, alta voiam să vă spun. N-am făcut nici un rău… Tatăl meu se numeşte maestrul Claude Lescot; cumpără şi vinde ţesături, din care se fac în depărtata ţară a flamanzilor, după cum – poate – că ştiţi. Vreau să vă spun… mă lăsase să stau cu Gillonne, la grădiniţa cu trandafiri, unde, de ani întregi, trăiam foarte fericită, neavînd altă grijă decît să mă rog pentru sănătatea tatălui în serile cînd vînturile şi ploile şuierau în jurul locuinţei… Ce rău aş fi putut face?

— Se zice că eşti vrăjitoare, zise Marguerite, încercînd să-şi dreagă glasul.

— Cum aş fi vrăjitoare, zise cu blîndeţe Myrtille, cînd m-am împărtăşit la Paşte, după cum poate mărturisi preotul de la capela Saint-Nicolas?

Şi Myrtille începu iar să plîngă. Era atît de palidă, atît de tristă, atît de frumoasă, încît şi cei mai nepăsători oameni ar fi fost înduioşaţi văzînd atîta graţie şi nevinovată frumuseţe pătimind în acel loc groaznic.

Marguerite simţea că i se rupe inima. În ea se închegă ca o scînteie de dragoste de mamă. Gîndurile perverse, pasiunile grozave, ideile sîngeroase se împrăştiară ca nişte păsări de noapte, din găurile nesănătoase în care, din întîmplare, pătrunde o rază de lumină. Sînul ei zvîcni, gîtul i se sugrumă… Făcu grăbită doi paşi, prinse fata în braţe şi o strînse cu putere…

— Nu mai plînge! gemu ea. Nu mai plînge, copilo! Pot mult… Pot să te smulg de la moarte!… Pot – chiar în clipa asta – să te scot din locul acesta groaznic!

Înmărmurită, ameţită, Myrtille îi asculta cuvintele şi credea că visează…

În inima ei, de o desăvîrşită curăţenie, întrevedea libertatea, viaţa, fericirea… Ea îşi împreună mîinile şi îngînă:

— O! bunul meu părinte, nu vei mai plînge!… O! scumpul meu Buridan nu vei muri… de moartea Myrtillei!…

Marguerite de Bourgogne se desprinse încet din părinteasca îmbrăţişare în care înlănţuise pe fiica sa. Apoi se trase încet îndărăt. Şi cum Myrtille îşi ridică spre dînsa privirea-i nevinovată şi curată, o văzu grozav de palidă.

— Doamnă, zise ea cu vioiciune, ce aveţi?… Oh! sînteţi suferindă?…

— Nu!… nu! bolborosi Marguerite. Linişteşte-te. Iată, vorbeşte-mi mai bine de fericirea acelora pe care ai să-i vezi!… Tatăl dumitale… bunul dumitale tată… Şi, apoi… cum ai zis?…

— Buridan… Jean Buridan! şopti Myrtille, cu un surîs de nemărginită dragoste.

Marguerite înăbuşi mugetul care i se suia la buze. Şi, pe cînd, ca după o linişte trecătoare, vijelia, înspăimîntătoarea vijelie a pasiunilor, se dezlănţuia, urla în inima ei… buzele-i zîmbiră!… şi zise cu blîndeţe:

— E fratele dumitale, poate?… Nu?… Atunci un prieten, fără îndoială?

— Logodnicul meu! oftă Myrtille.

— Logodnicul dumitale? întrebă Marguerite cu un surîs răutăcios. Şi, te iubeşte?… Îl iubeşti?

— Cred că, dacă ar muri Buridan, aş muri şi eu, doamnă! Şi sînt sigură că, dacă mi s-ar întîmpla vreo nenorocire, ar veni să moară şi el, acolo unde aş fi eu!

— Da, da! bombăni repede regina. Pricep! Ei bine… ei bine… linişteşte-te copilo! E cu neputinţă ca amorul lui Buridan să nu te scape!… Mai aşteaptă cîteva ore, încă… mă duc să mă ocup de fericirea dumitale.

Vorbind astfel, ea se dădu încet înapoi… intră în galerie… împinse uşa… şi, cînd închise, cum temnicerul plecase cu Valois, mîna ei… mîna ei albă, delicată şi nervoasă… mîna ei de mamă apăsă pe zăvorul enorm, botniţă de fier pentru gura temniţei.

Privi în jurul ei, ca şi cum ar fi fost gata să săvîrşească irevocabila crimă pentru care nu e cu putinţă nici o iertare.

Un minut ea şovăi.

Împinse zăvorul…

Zăvorul scîrţîi…

Temniţa hohoti de plîns…

Şi mama Myrtillei, închizîndu-şi copila, încet, cutremurîndu-se, gîrbovită, se furişă de-a lungul galeriei şi se înapoie sub lumina stelelor…



*

* *

Valois era acolo.

Văzînd-o apărînd singură, se înfioră. Dar nu avu vreme să întrebe: ce însemna asta? Bine sau rău?… Marguerite se apropie de el.

— Conte, zise ea, cu glasul încă tulburat, nu iau cu mine pe prizonieră. În loc să-ţi fiu inamică, devin aliata ta. Ascultă-mă bine, urmează-mi ordinele, şi poate că niciodată n-ai fost atît de aproape de puterea pe care o urmăreşti…

Valois se aplecă. Dar se gîndea: „Tigroaica mă ia cu binele!… Să fie, oare, prea tîrziu ca să mă pot apăra?”

— Astă seară, la miezul nopţii, vei încredinţa pe prizonieră oamenilor mei care vor veni s-o ducă într-un loc sigur. Din parte-mi, nimeni pe lume n-o să ştie că vrăjitoarea nu mai e la Temple. Şi cum regele n-o cunoaşte, îţi e lesne… ascultă!… îţi e lesne s-o înlocuieşti cu vreo fată care să fie interogată şi torturată, apoi spînzurată sau arsă, ca şi cum ar fi Myrtille… Ne-am înţeles, Valois!

— Da, Maiestate! – răspunse contele.

— Cu condiţia asta, cum s-o sfîrşi procesul pe care o să-l începi, îţi voi da scrisoarea… ştii!… scrisoarea cea frumoasă, de dragoste, care, mîine, te trimitea la Montfaucon, dacă i-o dădeam astă seară regelui!

Cu această ultimă ameninţare, regina se îndepărtă.

— Du-te, mugi contele, piei, vipero! N-am să am nevoie să te zdrobesc ca să-ţi scot dintele otrăvit cu care cauţi să mă înspăimînţi!… Acel Buridan… da! el poate, cu o lovitură straşnică de spadă, să mă scape de Marigny… Şi atunci Marguerite, între noi doi!… Atunci, Marguerite, o să fie rîndul tău să tremuri! Căci, te-am pîndit, Marguerite! Am sondat fluviul în care îngropi sîngeroasele-ţi secrete! Am întrebat stafiile care fac alaiul tristei sale Maiestăţi! Şi, mi-au răspuns: „Caută la turnul Nesle!…”



*

* *

Regina se înapoiase la trăsura ei, lîngă care aştepta Enguerrand de Marigny. Nu se mişcase din loc. Stătuse ţeapăn, cu ochii ţintă la podişca închisorii.

Cînd văzu că Myrtille nu venea cu regina, mîinile începură să-i tremure. Şi cînd Marguerite i se alătură, el o cercetă cu o figură atît de întunecată, încît ea se cutremură.

— Nu se dă bătut! zise ea, repede. Cu nimic n-am izbutit. Nici rugăciuni, nici ameninţări! Marigny, trebuie să căutăm un alt mijloc, ca s-o putem scăpa!

— Ai văzut-o? – întrebă nerăbdător primul ministru.

— Da, am văzut-o!…

— Ce face?… Ce zice?… Oh! cît o fi plîngînd! V-a vorbit de mine?

— Nu plînge, Marigny! Nu mi-a spus nici o vorbă de tatăl său…

— Nici o vorbă?… Cum?… Nici o vorbă pentru mine!

— Nu, Marigny! Nici o vorbă. Şi e natural, deoarece nu e preocupată decît de acela pe care-l iubeşte!… Căci, ea iubeşte… Mi-a spus-o… Nu mi-a vorbit decît de amorul ei pentru acel Jean Buridan…

Marigny se îndreptă, furios. Faţa lui, îndurerată pînă atunci, luă o expresie de furie, şi de ură sălbatică.

— Ah! strigă el, îl iubeşte! Chiar după cele ce i-am spus!… Chiar în fundul închisorii. Nici o vorbă pentru tatăl ei! Buridan… şi numai Buridan!… Ei bine, de-ar trebui să mor şi eu de durere, văzînd-o murind, tot mai dulce mi-ar părea decît să primesc infamia acestei iubiri!

— Aşadar… Marigny?

— Aşadar?… Să moară dar!…





XV. RĂZBUNAREA LUI BIGORNE



A doua seară, după întîmplările de mai sus, patru oameni ieşeau din Paris în clipa cînd porţile urmau să se închidă. La două sute de paşi de poarta Saint-Denis sau poarta Pictorilor, prin care trecură de ziduri şi şanţuri, se aflau cîteva cocioabe dărăpănate chiar în marginea cîmpului, în zarea căruia ondulau înălţimile Montfauconului, încumetate de silueta uriaşă a spînzurătorii celei noi.

La uşa uneia dintre cocioabe era atîrnat un şomoiog de frunze, iar deasupra lui, era bătută o scîndură pe care un pictor nepriceput încercase să zugrăvească un butoi cu vana deschisă, prin care vinul curgea gîrlă.

Oricît de modestă ar fi fost acea concepţie, trebuie să recunoaştem că geniul necunoscut nu izbutise să redea decît o foarte nelămurită idee despre ceea ce voise să reprezinte. Din fericire, cu litere mari, neîndemînatec scrise, se citeau pe partea scîndurii, care reprezenta cerul, aceste cuvinte, care dădeau explicaţia rebusului: „La polobocul care curge!”

Era lung, dar expresiv, şi chiar nu era lipsit de un oarecare realism elegant.

Deci, cei patru oameni se îndreptară spre „Polobocul care curge”. Unul dintre ei ducea un coşcogeamite coş, bine încărcat.

— În numele Basochei triumfătoare, bine am făcut că am luat de ale mîncării, strigă unul dintre oameni. Căci e sigur că Buridan vrea să ne lase să murim de foame în cîrciuma asta blestemată, la care ne tîrîie de două zile.

— De foame şi de sete, adăugă tovarăşul său, o sete cum nu ne-a mai fost dat în Galilée, unde, cu toate astea, viaţa nu-i ursită decît… ca să-ţi fie sete!

Aceştia doi, erau Riquet Haudryot şi Guillaume Bourrasque.

— Răbdare, bunii mei prieteni, zise cel de-al treilea. Încă o seară de veghe şi alta mîine seară, şi isprăvim. Isprăvim, adăugă el în gînd. Va fi oare într-adevăr un sfîrşit?

Acesta era Buridan.

— Uf! bombăni al patrulea, punînd coşul pe o masă a sărăcăcioasei cîrciumi. Dacă n-aş nădăjdui să mai beau şi să mai mănînc din coşul ăsta… zău, că ar fi fost o sarcină, pe care – din nebăgare de seamă – aş fi lăsat-o să cadă pe cînd treceam peste podişcă.

Acesta era Lancelot Bigorne.

Stăpînul acelei cîrciumi pustii, pe unde treceau din cînd în cînd, în cîte-o duminică, cîţiva parizieni, să bea sub umbrarele-i sărăcăcioase o băutură proastă, jucînd popice (şi pentru acei pe care îi interesează acel joc, putem adăuga că bilele erau încercuite cu fier), aşadar, acest patron îşi aştepta musafirii în pragul uşii, cu căciula în mînă.

Buridan îi zise:

— Ţine ca şi ieri, un galben nou-nouţ. Şi, ca şi ieri, nu-ţi vom cere nici mîncare, nici de băutură. Dar… întocmai ca ieri vei şterge putina de-aici… te vei culca, şi… ne vei lăsa să facem ce voim!… M-ai înţeles?

Cîrciumarul făcu o plecăciune respectuoasă, înşfăcă galbenul cu un aer de bucurie şi se grăbi să asculte de poruncă, nu înainte de a fi înlocuit torţa fumegîndă, care lumina cît se poate de prost colţul acela, unde trei mese şi cîteva scaune ocupau toată lărgimea.

Riquet Haudryot începuse să desfacă mîncărurile: pulpă de căprioară coaptă la tavă, o gîscă la frigare, o şunculiţă, un şir de cîrnaţi prăjiţi şi – în fine, un burduf, dintr-o coşcogeamite burtă, plin cu vin de Epernay.

— Cu astfel de muniţii, zise el, puţin ne pasă de orice surprindere, ori… para-surprindere! Chiar de-ar vrea să ne atace şi… douăzeci de miliţieni cu steagurile desfăşurate şi pe care stau blazoanele sfîntului Gheorghe…

— Zbieri ca un învăţăcel de la Sorbona! se răsti Guillaume Bourrasque. Pe paharul meu, iată pe Jean Buridan, bacalaureat, căruia îi voi cere să-şi scrie teza cu acest surprinzător subiect: „Licitum est occidere loquacem guia nuns est bibendum”… „e îngăduit să omori palavragiul care nu te lasă să bei!” Oh! Jean Buridan, bacalaureat îndrăcit, m-auzi tu, ori nu m-auzi?

— Aud şi o probez! îl încuviinţă Buridan, care se apucase să umple paharele.

Cei trei prieteni se aşezară la masă şi atacară laolaltă proviziile frumos orînduite.

De strajă la uşă, Lancelot Bigorne, primea şi el, bineînţeles, cu ce să-şi lumineze vederea şi ideile. În curînd, în cocioabă nu se mai auziră decît sunetul glasurilor, rîsul lor clocotitor, ciocnitul paharelor, apoi o tăcere relativă se stabili: Guillaume Bourrasque şi Riquet Haudryot jucau table…

Sunetul ascuţit al unui clopot vesti unsprezece ceasuri.

În clipa aceea, Buridan întinse mîna pe masă şi grăi:

— A sosit ceasul, tovarăşi!

Guillaume Bourrasque făcu să dispară zarurile şi cornetul şi trase spada enormă, care îi atîrna de-a lungul trupului. Riquet Haudryot făcu la fel. Regele Basochei şi împăratul Galiléei deveniră serioşi.

— Ordinele tale? întrebară amîndoi.

— Aceleaşi, ca ieri. Mă duc să aştept lîngă Poarta Pictorilor. Omul va veni sau nu va veni. Dacă nu vine, vom aştepta aici să se facă ziuă şi ne vom întoarce în Paris, ca şi azi dimineaţă. Rămîne cazul al doilea.

— Vorbeşti mai bine decît un doctor în ştiinţele logicii!…

— Te cred… căci n-am învăţat niciodată logica. Deci, cazul al doilea: omul vine. Şi atunci una două: vine sau singur, sau întovărăşit. Dacă vine singur, nu mişcaţi. Dacă vine întovărăşit, la strigătul: „Basoche şi Galilée”, vă repeziţi asupra stingheritorilor şi mă lăsaţi pe mine să mă răfuiesc cu omul meu.

— Fir-ar al naibii!… De cînd lumea n-a fost cursă mai bine întinsă!…

— Ajutor, Galilée!… Mă frige spada!

— Adio, dar, tovarăşi, zise Buridan, ieşind şi cîtă vreme nu mă veţi auzi strigînd, staţi liniştiţi, ca sfinţii de la poarta centrală de la Notre-Dame! Şi tu, adăugă el, trecînd pe lîngă Bigorne, treci la postul tău!

Buridan se apropie de zidurile Parisului şi se duse să se adăpostească lîngă poartă, dosindu-se sub umbra unul stejar cu ramurile joase. Ajuns acolo, nu mai mişcă… Vremea trecea. Miezul nopţii, sună. Tînărul tremura de nerăbdare şi scrîşnea înjurături înăbuşite.

În sfîrşit, tresări de bucurie.

În minutul cînd, disperînd că va mai da cu ochii de cel pe care-l aştepta, era cît pe ce să se înapoieze la cîrciumă, lanţurile podişcii huruiră. În întuneric se auziră scîrţîituri ascuţite şi puntea începu să se lase în jos.

— El e! – gemu Buridan, ale cărui priviri parcă ardeau.

Într-adevăr, pentru cine altul decît pentru un boier de neam, ca Charles de Valois, s-ar fi lăsat puntea?

După cîteva minute se zăriră trei cavaleri, care înaintau cu grijă.

Buridan ieşi din umbră şi se îndreptă spre ei.

— Cine e? întrebă o voce bănuitoare.

— Jean Buridan.

— Ah! ah! Dumneata eşti, maestre?

— Da!… Şi n-am nevoie să vă întreb cum vă numiţi, ca să vă recunosc, monseniore! răspunse Buridan, cu un accent care tremura ciudat.

— Vorbeşte, ce ai să-mi propui? zise Valois.

— Nu aici, monseniore. Poarta e prea aproape. Şi, o poartă are urechi… şi ochi! Vede şi aude lucrurile care trebuiesc să rămînă secrete. Păziţi-vă de porţi, monseniore, de-ar fi chiar aceea a mormîntului!

În vremea asta, Buridan se îndreptă spre cocioabe.

După o scurtă şovăială, cavalerii îl urmară şi cînd îl văzură că se opreşte, descălecară.

— Monseniore, zise Buridan. Aţi făcut rău că aţi venit însoţit. Vreţi să rugaţi pe gentilomii care vă escortează să se retragă?

— Sînt prietenii mei şi-mi cunosc afacerile. Vorbeşte fără teamă.

— Monseniore nu vreau să vă vorbesc decît… între patru ochi. Slobozi sînt aceşti gentilomi să cunoască afacerile dumneavoastră, dar nu e un motiv să li le spun pe ale mele…

— În cazul acesta mă voi retrage, fără a vă asculta! zise Valois privind bănuitor în preajmă.

— Nu, monseniore, se împotrivi Buridan, cu vocea înăbuşită. E prea tîrziu. Veţi auzi ce am de spus şi veţi auzi singur. Dacă prietenii dumneavoastră nu vor să se retragă, mă voi vedea nevoit să-i atac.

— Obraznicule! ameninţară cei doi inşi, care-l însoţeau pe conte. Cum îndrăzneşti să vorbeşti?

Şi se repeziră spre tînăr scoţîndu-şi săbiile.

— Basoche şi Galilée! urlă Buridan care, în clipa aceea, se azvîrli asupra lui Valois şi-l cuprinse în braţele lui nervoase.

Guillaume Bourrasque şi Riquet Haudryot, cu săbiile scoase din teacă, se repeziră afară din cocioabă.

Lancelot Bigorne dispăruse.

— Nu sînt decît doi! zbieră Guillaume. Dă-te la o parte Riquet, să-i iau în frigare!

— Şi eu, vreau să-i curăţ, să-mi bat joc de ei! Dă-te la o parte! – urlă Riquet.

Regele şi împăratul împingîndu-se, dînd năvală, înjurînd de toţi sfinţii şi de toţi dracii, mormăind, croncănind şi părînd că petrec grozav, se găsiră fiecare în gardă în faţa unui adversar şi atacară cu o furie care nu înlătura metoda. Cu mîna stîngă ţineau pumnalul, – nişte junghere ţepene şi ascuţite – şi-n dreapta spadele. Aproape un minut, tăcerea nu fu întreruptă decît de un zăngănit înfiorător şi întunericul fu punctat de licăriri de oţel.

— Ţin-te bine, domnule! Te omor! zbieră Bourrasque.

— Bagă de seamă, gentilome… că-ţi scot maţele! urla Haudryot.

Cei doi tovarăşi ai lui Valois, ţepeni, cu spada-n mînă, cu braţele stîngi apărate de mantia înfăşurată pe ele, se apărau, atacau, parau, răspundeau, fără nici un cuvînt…

— Pe sfinţii Paul şi Petre şi Maica Domnului, sînteţi morţi!… Nu vă spusesem eu!

Guillaume îşi străpunsese – cel dintîi – adversarul care se rostogolise, fără mişcare.

Aproape în acelaşi timp, acel al lui Riquet căzu, cu un geamăt surd.

— Îmi pare rău, zise Riquet, dar de mult aveam poftă să măcelăresc un gentilom!… Nu vă spusesem eu!…

— Evohe! urlară atunci cei doi tovarăşi. Nunc est bibendum!{2}

Vîrîndu-şi spadele în teacă, se luară de braţ şi se înapoiară în cocioabă.

Umplură paharele cu vin, scoaseră cornetul şi zarurile, şi, după cîteva minute, i-ai fi putut auzi discutînd:

— Iată! un patru şi un cinci! Riquet, joc punga gentilomului meu!

— Dă zarurile! Contra pungii gentilomului meu! Vom socoti pe urmă… Iacă: doi, şase!

Cititori, aţi face rău să judecaţi pe aceşti doi oameni după moravurilor noastre. Bourrasque şi Haudryot, nu erau nici mai crunţi, nici mai nesimţitori, decît cei mai buni dintre cei care formau mediul în care se învîrteau. Timpul lor nu era crunt, dar nebănuitor de acel simţ care s-a dezvoltat, cu încetul, în omenire: respectul vieţii omeneşti! simţ care de abia azi se trezeşte… simţ atrofiat la mulţi moderni, simţ căruia îi vor trebui secole încă, ca să ajungă la forţa morală a celorlalte sentimente. În evul mediu, priveai moartea fără de emoţii, ucideai, erai omorît… viaţa n-avea valoare… Pentru ce? Istoricii au îngrămădit motivele. Au zis: barbarie, civilizaţie incompletă, ignoranţă, moravuri sălbatice, şi alte lucruri. La atîtea judecăţi de preţ putem adăuga pe a noastră, şi iat-o: În acele vremuri, nu mureai. Vrem să zicem: nu credeai în moarte. În credinţa adîncă şi absolută a tuturor, moartea era numai o schimbare de stare: trecerea de la o viaţă la alta. Esenţialul era: să fii în regulă cu păzitorul care veghea la uşa mormîntului – Dumnezeu! Odată ce erai spovedit, nu era mai greu să mori, decît te-ai fi dus de la Paris la Montmartre.

Era… o simplă călătorie. Trebuia să ai doar preţul călătoriei, şi sfînta grijanie se numeşte şi acum: paşaportul… Azi e altceva: ne temem grozav de moarte, adică de concluzia definitivă a romanului vieţii; credem în cuvîntul: „sfîrşit”! Este dar cu cale să ţinem seamă de viaţa asta pentru că n-o „să mai fie”… mai tîrziu, pentru că nu-şi are „urmare în numărul viitor” şi, pentru că fiecare ţine la viaţă, nu e mai puţin cuminte să presupunem, că şi alţii ţin tot atît cît noi şi asta se cheamă „respectul vieţii omeneşti”!



*

* *

Avem cu atît mai mult, dreptul să tipărim aceste consideraţii, pentru că recunoaştem dreptul cititorului de a trece peste ele, şi astfel, iată-ne porniţi pe urmele lui Buridan, care îl ducea pe Valois cu dînsul.

După ce sărise asupra contelui, îl apucase vînjos în braţe şi îl strînse atît de vîrtos încît îi paralizase orice mişcare. Valois trăsese spada ca să-l lovească pe la spate. Buridan i-o smulse din mînă şi-i îndreptase vîrful spre pieptul adversarului său, poruncindu-i cu tonul acela rece, grozav, care te face să pricepi că nu e de glumit:

— Mergi înainte, domnule… sau te ucid!

În momentul acela Valois zărise pe cei doi tovarăşi ai săi căzînd.

Se gîndi că orice împotrivire era zadarnică. Dînd din umeri cu dispreţ, el mormăi:

— Văd că sînt în mîini de bandiţi…

— Nu, domnule, zise Buridan, liniştit.

— Am căzut într-o cursă.

— Asta-i adevărat. Cursa, e o vorbă adevărată. Se întrebuinţează pentru fiarele care se pretind în laţ.

— Vrei punga mea? Spune!

— Nu, monseniore.

— Ce vrei atunci, Buridan îndrăcit?

— O să vezi, Valois! Mergi înainte!

— Unde? strigă contele.

— Acolo, sus! zise Buridan, întinzînd braţul.

Valois urmă cu ochii direcţia acelui braţ. Şi se înverzi. Atunci o sudoare îngheţată îi scăldă tot trupul, căci ceea ce vedea păzind acolo sus, adică în vîrful dealului, pe fundul cerului presărat cu pulbere de stele era monstruoasa spînzurătoare, era pînza de păianjen întinsă de Marigny pe înălţimile Montfauconului!…

Buridan îl apucase de braţ şi-l tîra mojiceşte.

După o cale destul de lungă, printre mărăcinii de pe coastă, ajunseră la picioarele întinsei temelii care susţinea cele şaisprezece furci.

Valois aruncă o privire înspăimîntată asupra groaznicului monument. Şi ceea ce zări atunci, îi schimbă spaima într-o groază care-i întunecă gîndirea… Sus, călare pe cea dintîi bîrnă de furcă, sta cineva care mişca laţul… fiinţă ciudată, pierdută în încurcătura uriaşului eşafodaj de moarte, se mişca de colo pînă colo şi săvîrşea nu se ştie ce stranie pregătire, cîntînd cu un fel de mîrîială aspră, batjocoritoare, întretăiată de chicote de rîs:

Hei Mărină!

Mădălină,

Tric şi troc, cu laţu-n gît,

Hei şi hei,

Una! două! trei!

Trage-i laba, voiniceşte,

Ticălos, spînzurat bălăbăneşte.

Trageţi, trage, tra…

— Gata? strigă Buridan.

Nu se ştie cînd s-ar fi curmat cîntecul vesel, cu înţeles groaznic al fantasticului lucrător care călărea bîrna spînzurătorii, pierdut în noapte, dacă Buridan nu l-ar fi întrerupt cu atîta asprime.

— Acum! strigă necunoscutul, oftînd mulţumit! Gata!… Hi şi hei!

Şi dîndu-şi drumul cu o mlădiere de maimuţă, de-a lungul lanţului, căzu în picioare şi se apropie cu pas zglobiu, pufnind mereu de rîs şi închinîndu-se pînă la pămînt, cu un salut exagerat.

— Vocea asta… şopti Valois – ai cărui dinţi clănţăneau groaznic. Omul acesta…

— E gata, domnule! Şi încă… cu grijă! Laţul monseniorului e gata…

— Bine! se încruntă Buridan. Stai aici şi… să nu te mişti, Lancelot Bigorne.

— Lancelot Bigorne? – urlă Valois, cu un sughiţ de spaimă nebună.

— Altădată spînzurat… în noaptea asta spînzurător! Ce onoare, monseniore!… Hi şi Hei!… Tric şi Troc, cu laţu-n gît…

— Taci odată, banditule!… Monseniore, iertaţi-l. Bucuria de a şti că o să vă spînzure îl face prea obraznic.

— Cu laţu’ în gît! – pufni Bigorne. Cine o să-l tragă pe monseniorul de nobilele-i picioare? Hi şi Hei! la…

— Ah! măgarul dracului, sfîrşeşte-ţi flecăria… sau te trimit de aici şi nu vei mai vedea nimic…

— Doamne-Dumnezeule! Să nu văd pe monsenior acolo unde voia el să mă vadă! Iacă, tac! Mai bine îmi smulg limba din gură! Am amuţit!

— Monseniore conte, urmă Buridan, trebuie să vă cer şi eu iertare. V-am scris, căci ştiu să scriu, fiind bacalaureat. V-am scris, căci doream foarte mult să vă vorbesc de celălalt senior, Enguerrand de Marigny, inventatorul şi constructorul acestei splendide maşini de ucis lumea… V-am minţit, monseniore! Nu voiam să vă vorbesc de Marigny…

— Atunci, ce voiai? Vorbeşte repede, maestre! – zise cu asprime Valois, care-şi venise în fire.

— Oh! avem vreme… Voiam să vă spînzur. Atît numai…

Din colţul unde era Bigorne se auzi un mîrîit vesel.

— Fie, zise Valois, cu un dispreţ aparent, cu atît mai îndrăzneţ, cu cît frica îi strîngea minţile. Spînzuraţi-mă dar, şi să se sfîrşească odată!… Dar ascultă. Aceasta te va costa mai scump decît crezi.

— Nu-mi pasă! Viaţă pentru viaţă, mi-e egal să mor după ce vă voi lăsa acolo, sus, cu o cravată frumoasă în jurul grumazului.

— Cît… despre frumoasă, răspund eu! scrîşni Bigorne. O frînghie nouă, pe care am cumpărat-o singur, cu bani număraţi de la maestrul Papelard, frînghierul din strada Vieille-Barbette, şi am uns-o cum nici Capeluche, zgîrcitul ăla n-a uns, de cînd e el, o frînghie de spînzurat… pentru că fură banii, care-i sînt daţi ca să cumpere seu…

— Aşadar, monseniore, urmă Buridan, dacă aveţi vreo ultimă voinţă, încredinţaţi-mi-o, şi, pe cuvîntul meu de bacalaureat, o voi executa. Dacă aveţi vreo rugăciune de făcut, fie lui Dumnezeu, fie Maicii Domnului, fie vreunui Sfînt, faceţi-o fără grabă, căci vă voi îngădui două-trei minute pentru acest lucru important…

Valois se simţi pierdut. Îşi lăsă capul în piept, oftă, şi, cu vocea deja slăbită de spaima apropiatei sale agonii, gemu:

— N-am nici o voinţă de exprimat. Şi cît despre sufletul meu… e în regulă.

— Cu atît mai bine, onorate senior, cu atît mai bine… Spînzură-l dar, Lancelot, şi fă lucru curat, că… de nu, îţi rup urechile!

Atunci, contele făcu o mişcare repede, nu cu speranţă să fugă, căci era legat strîns, şi deja Bigorne îi lega mîinile la spate, ci cu nădejdea să fie ucis mai repede, dintr-o lovitură de pumnal.

Buridan se mulţumi – însă – să-l ţină, pe cînd Bigorne îi lega picioarele.

— Înainte! strigă Lancelot şi începu să-l tîrîie spre rampa care suia spre zidărie.

Cînta nebuneşte. Şi cum cîntecul se împrăştia în beznă, s-ar fi zis că spînzurătoarea se însufleţise şi cînta:

Hei şi hei

Una, două, trei!

Limba-i spînzură de-o şchioapă

Ochiu-n cearcăne se-ngroapă.

Hei, Mărină

Mădălină!



Buridan îi urma. Era posomorît. Năduşeala îi curgea şiroaie pe frunte. Inima-i zvîcnea. Şi se gîndea: „Îi va fi destul de frică acestui om?…”

Ajuns pe platformă, Lancelot împinse pe contele de Valois sub o coardă, care atîrna de capătul unei bîrne. Apoi, îi vîrî gîtul în laţ. Buridan privea, cu braţele încrucişate, gînditor şi tremurînd. Şi totul se petrecea în adîncul nopţii nelămurite, luminată doar de stelele care străluceau în afunduri. Departe, foarte departe, se auzea gălăgia făcută de Guillaume Bourrasque şi Riquet Haudryot care se certau, căci căutau să se-nşele unul pe altul la joc… iar mai departe, în Paris, sunetul grav al cîte unui clopot de mînăstire, care chema pe călugări la rugăciunile de utrenie.

Buridan, cu ochii lacomi, ţintiţi, asupra chipului comandantului pe care căuta să surprindă spaima care nădăjduia Buridan făcu un semn lui Lancelot.

Acesta trase de frînghia, care se întinse, căci pretindea să spînzure victima ridicînd-o şi nu lăsînd-o să cadă, operaţie care cerea două, trei ajutoare.

Valois începu să simtă încercuirea înăbuşitoare împrejurul grumazului.

Închise ochii.

Buridan făcu încă un semn.

— Monseniore, zise de odată Lancelot, încetînd de a trage de frînghie, vă aduceţi aminte de Dijon? Nu vă întreb dacă vă reamintiţi de a-mi fi făgăduit graţierea de la Chîtelet!… de a mă fi făcut să străbat tot Parisul cu o făclie în mînă… de a mă fi condus pînă aici… de a-mi fi arătat moartea, atît de aproape, încît, de atunci, o văd şi în vis, în toate nopţile şi o văd şi deştept. O văd bînd din paharul din care beau… Mă urmăreşte pretutindeni!… Nu! nu vă întreb aceasta!… Hi şi hei, Monseniore! Vă vorbesc de Dijon!

Contele se cutremură, şi se clătină.

— Pe dumnezeul meu, pe sfîntul Barnabé şi pe sfintele lui plăgi! urmă Bigorne, îmi amintesc bine şi vreau să vă reamintiţi şi dumneavoastră… Călătoria aceea lungă vă va fi mai plăcută în tovărăşia duhurilor Annei de Dramans şi a micului Jean!…

— Oh! crima mea! izbucni contele înnebunit, adevărata mea crimă!

— Da. Văd că începeţi să vă dumiriţi, monseniore. Doamna de Dramans a fost înjunghiată, aibă-i Domnul sufletul în sfînta lui pază, căci desigur nu era pregătită de moarte fiindcă de-abia ieşise din braţele dumitale. Şi pe micul Jean… ştii ce au făcut cu el?

Valois oftă adînc.

— Da, micul Jean, fiul dumitale!… Fiul monseniorului conte de Valois! Ce au făcut cu el?… Frumos copil, pe legea mea! Ce drăguţ zîmbet, ce ochi mari, şireţi… Ah! cum mai plîngea mititelul, pe cînd îl duceam spre fluviu, cu apele încete şi verzi!…

— Destul! gemu contele. Oh! destul! Iertare! Bigorne… taci!

— Plîngea!… O chema pe maică-sa, pe mama lui!… Înjunghiată, cu pumnalul în ea ca o căprioară urmărită!… El chema pe tatăl său!… Da, monseniore conte… chema pe tatăl său, te chema pe dumneata.

Hohote de plîns izbucniră pe buzele lui Valois. El mormăi, cîteva vorbe nelămurite, pe care Buridan, aplecat spre el, le prinse, cu lăcomie şi le înţelese…

— Ah! mizerabilul, îmi smulge inima în ceasul morţii. Îmi deşteaptă fantasmele nopţilor mele! Crima, adevărata crimă a vieţii mele!… Copilul… fiul meu… oh! îl văd!… vine la mine, cu braţele întinse.. Îndepărtaţi-l!… Lasă-mă Jean! Lasă-l să moară în pace pe cel care ţi-a fost tată!…

— Aşadar… vă căiţi că v-aţi ucis copilul? gemu Buridan.

— Da! oh, da! abia îngăimă contele, în clipa cînd orice energie vitală se sfîrşea în el.

— Şi dacă v-aş ierta?…

— Să mă ierţi? urlă Valois, ridicîndu-şi capul învineţit..

— Da! Dacă v-aş lăsa să trăiţi ca să vă pocăiţi, ca să ispăşiţi!… Spuneţi!… Mi-aţi da răsplata pe care v-aş cere-o?

La vorba de răsplată, speranţa se strecură iarăşi în inima contelui.

— Cere! zise el. Nu te teme… cere-mi orice!… Sînt foarte bogat!…

— Dezleagă-l Bigorne!…

Lancelot se aştepta fără îndoială la acest ordin, căci se grăbi să se supună, dar nu fără a mormăi o înjurătură.

— Acum, urmă Buridan, am să vă spun prin ce mijloc, şi cu ce preţ vă las viaţa… Cine comandă la Temple, în lipsa dumitale?

Valois ridică ochii miraţi asupra lui Buridan şi începu să presimtă în acel tînăr un alt gînd, decît acela al unei lovituri de îmbogăţire.

— Cine comandă? zise el. Căpitanul arcaşilor de la Temple.

— Şi acel căpitan s-ar supune unui ordin scris şi semnat de dumneata?

— Orbeşte!

— Oricare ar fi ordinul?

— Chiar dacă în ordin ar sta scris să dea foc fortăreţei… să asalteze Luvrul!…

Buridan oftă adînc şi se înfioră de bucurie. El întinse braţul spre cocioaba unde strălucea nelămurit lumina „Polobocului care curge”.

— Vedeţi acea lumină? zise el. Acolo e o sală şi mese: pe o masă este un pergament şi o călimară. În jurul mesei cei doi viteji ai mei care au ucis pe acoliţii dumitale. Răsplata dumitale, monseniore, iat-o: Vă veţi coborî cu mine, veţi scrie căpitanului arcaşilor de la Temple, ordinul pe care-l voi dicta. Eu mă voi duce să-l pun să execute acest ordin. Şi dumneata vei rămîne prizonierul celor doi tovarăşi ai mei, pînă cînd voi veni să vă dau drumul. Primiţi?… Primiţi această răscumpărare? Sînteţi hotărît să scrieţi?…

— Primesc, zise Valois, scurt. Ce o să trebuiască să scriu?…

— Am să v-o spun!

Buridan se apropie de Valois, pînă se lipi de el.

— Domnule, zise el cu glas înăbuşit, aţi luat cu asalt o locuinţă, care se numeşte grădiniţa cu trandafiri. Aţi ridicat o fată, care n-a făcut mai mult rău decît fiul dumitale Jean care, după ordinul ce l-aţi dat, a fost aruncat în fluviu de Lancelot Bigorne.

Contele avu o tresărire de îngrijorare… remuşcare, sau numai de frică.

— Această fată, urmă Buridan, aţi condus-o la Temple şi aţi azvîrlit-o în temniţă. Şi acum, află acest lucru: iubesc pe fata asta, şi e logodnica mea…

Un fior grozav îl scutură pe Valois. O mie de gînduri îi fulgerară prin mintea înfierbîntată.

Deznădejdea, ura contra lui Marigny, pasiunea lui pentru Myrtille, gelozia spontană care se dezlănţuia în el contra lui Buridan, toate astea se amestecară şi nu-i lăsară decît senzaţia unei mirări îndurerate…

— O iubesc, zise Buridan, după ce răsuflă adînc. O iubesc. Şi pentru că ai îndrăznit să pui mîna pe ea, ar trebui să-ţi strivesc capul de pietrele astea… ar trebui să-ţi smulg inima, ar…

Mîinile lui tremurînde şi puternice apucară pe Valois, care se topi de spaimă şi îngînă:

— Răscumpărarea! V-am jurat răscumpărarea!…

— Da, zise Buridan care se linişti. Şi cum viaţa dumitale este cauţiunea vieţii ei, te iert!… Vei trăi!… Vino, o să vezi ce trebuie să scrii căpitanului arcaşilor. Dar fii sigur că, dacă nu va executa ordinul, mîine la ora douăsprezece, vei fi mort!…

— Îl va executa!… Jur pe Dumnezeu şi pe Sfînta Fecioară!

— Bine, vino!…

Buridan apucă pe Valois de braţ şi-l tîrî. Lancelot Bigorne îi urma cu pumnalul în mînă, gata să-l înjunghie pe prizonier, dacă făcea vreo mişcare. Ajunseră astfel între cocioabe şi intrară în sala cîrciumii.

— Guillaume, zise Buridan, şi tu Riquet, iată omul. Ce trebuie să faci cu el dacă mîine la douăsprezece punct nu m-am întors ca să-i dau drumul?

— Pe paharul meu! Ticălosul va fi omorît, spintecat şi cu maţele expuse în bătaia vîntului!…

— Neţinînd seama că va fi jupuit, şi că din pieile lui, vei face o faţă, ca să înlocuiesc pe cea de porc, care acoperă scăunelul meu, pentru că începe să se roadă…

— Stai jos, monseniore, zise Buridan, şi scrie!

Valois se supuse. Buridan dictă:

— Din ordinul regelui, eu, Charles de Valois, poruncesc şi ordon, sub pedeapsă de sfîşiere, căpitanului arcaşilor, să execute îndată conţinutul prezentului ordin şi anume:

„Zisul căpitan al arcaşilor va da drumul – pe dată – fetei numită Myrtille, deţinută sub învinuirea de vrăjitorie, acuzaţie recunoscută falsă şi greşită. Numita fată va fi încredinţată purtătorului prezentului ordin, însărcinat să-i asigure îndeplinirea”.

Contele scrise. Apoi semnă. Apoi întinse pergamentul lui Buridan, care-l apucă tremurînd. Contele se sculă şi adăugă:

— Am primit răscumpărarea, înainte de a o cunoaşte? Am consimţit să scriu înainte de a şti ce ordin ai să dictezi?

— O recunosc! zise Buridan cu o îngrijorare nedesluşită.

— Aşadar… viaţa mi-e cruţată?

— Desigur…

— Ei bine, acum ascultă ce am să spun: căpitanul arcaşilor va executa ordinul scris, pe care-l va primi de la mine, de-ar fi să elibereze pe toţi prizonierii din Temple şi sînt unii învinovăţiţi de înaltă trădare. Dar pentru acest ordin…

— Ei bine! mugi Buridan.

— Nu-l va putea executa pentru cuvîntul că această fată nu mai e la Temple!

— Blestem pe capul meu!…

Buridan se trase înapoi încet, şi se aşeză pe o bancă, cu capul în mîini, cu inima zdrobită de durere.

— Cuvîntul unui cavaler, ar trebui să vă convingă! urmă Valois. Dar vreau să fac şi jurămînt… Jur pe Dumnezeul care ne va judeca… Jur, da uite, jur pe micul Jean… pe copilul meu asasinat de mine…

— Grozăvie! bolborosiră Guillaume şi Riquet îngălbenind.

— Vă jur să spun tot adevărul… mă credeţi?

— Vă cred, zise Buridan, cu vocea înăbuşită.

— Deci, e adevărat că din ordinul regelui am condus la Temple pe acea fată de care vorbeşti. Dar nu e mai puţin adevărat că a venit cineva s-o i-a noaptea trecută şi că am fost nevoit să las s-o ia.

— Unde a fost dusă? întrebă Buridan cu speranţa încăpăţînată a dragostei.

— Pe Dumnezeul şi pe copilul meu, nu ştiu! Dar am convingerea că n-a fost dusă într-o închisoare…

— Nu într-o închisoare? îngînă Buridan. Dar… unde?…

— Nu ştiu; dar cum am făcut jurămîntul de a spune adevărul, ascultă restul; din ordinul expres al unei persoane puternice, această fată a ieşit din Temple.

— Ce persoană?… Ah! nu mai ascunde nimic în minutul ăsta!…

— Regina! zise Valois.

— Marguerite de Bourgogne? strigă Buridan, care sări în sus. Regina? regina? repetă el, pe cînd mintea lui, zăpăcită, căuta în zadar să găsească, să întrezărească o rază de lumină din acea tainică învălmăşeală de întîmplări.

— Acum, urmă Valois, ţineţi-mă aici, du-te la Temple, caută, întreabă şi, la întoarcere, dacă am minţit, duceţi-vă înapoi, la Montfaucon!…

Buridan îşi şterse năduşeala, care-i curgea pe tîmple, se îndreptă spre uşa colibei pe care o deschise mare, se întoarse spre Valois şi-i zise:

— Sînteţi liber…

— Mă crezi, dar? – zise Valois, care tresări.

— Da, căci aţi jurat pe copilul dumneavoastră… Plecaţi, domnule! Ceea ce vă protejează în minutul ăsta… e copilul dumneavoastră.

— Fiul meu, murmură Valois plecînd capul, în care vîjîiau gînduri ciudate.

Apoi, făcînd un gest, ca şi cînd ar fi scăpat de o povară, cu pasul hotărît, se îndreptă spre pragul colibei. Acolo, se întoarse şi grăi:

— Ai fost destul de generos să mă crezi fără să cercetezi. La această generozitate, trebuie să răspund cu alta: Te previn dar să te păzeşti. Ai pus mîna pe un prinţ de sînge, ai omorît doi servitori ai lui, l-ai umilit, batjocorit şi insultat. Peste o oră, regele o va afla. Peste o oră, toată poliţia va fi sculată în picioare. Şi eu nu voi conteni pînă nu te voi spînzura de această spînzurătoare, unde mi-ai pus ştreangul de gît. Păzeşte-te, căci mă păzesc!

Guillaume şi Riquet se pregăteau să se năpustească asupra lui Valois.

Buridan îi opri cu un gest şi salută pe Charles de Valois, care se îndepărtă încet, fără să arunce măcar o privire asupra celor două cadavre, ale tovarăşilor lui, omorîţi de Guillaume şi Riquet, pe lîngă care trecu.

Uită chiar să-şi încalece calul, care păştea alături de ceilalţi doi, cu gîtul întins, cu genunchiul îndoit în verdele gras al ierbii alese.

— Regina! şopti Buridan trecîndu-şi mîna pe frunte... Myrtille reclamată şi scăpată de regina?… De ce?… De unde cunoaşte Marguerite de Bourgogne pe Myrtille. De ce se interesează de fiica lui Claude Lescot? Unde o fi pus s-o ducă?

Oricare ar fi îngrijorarea acestor întrebări, nu era mai puţin adevărat că Myrtille, pentru motivele necunoscute, scăpa de grozava temniţă de la Temple şi de şi mai grozava învinuire de vrăjitorie! Pentru cîteva zile ea era ferită de tortură!…

Pentru cîtva timp, pe care nu-l putea şti, Myrtille, era scăpată de moartea grozavă care aştepta pe vrăjitoare!…

Şi, cu toate că amestecul reginei era o taină pentru el, în fundul inimii lui, Buridan era ispitit să binecuvînteze pe omul care o arestase pe Myrtille şi care-i anunţase că era scăpată! Începuse chiar să caute mijlocul să se apropie de regină!…

— La ce te gîndeşti? îl întrebă Riquet Haudryot.

— Hei! oftă Guillaume, se gîndeşte dacă va fi spînzurat… jupuit… opărit… atîrnat de stîlp, sau îi vor fi scoase maţele de îndrăcitul acela, căruia era atît de lesne să-i facem de petrecanie, cînd îl aveam în mînă!

— Nu, Guillaume Bourrasque, zise cu blîndeţe Buridan, mă gîndesc la teza pe care trebuie s-o susţin la Sorbona: pro et contra! Şi această teză mi-ai găsit-o tu aici, chiar adineauri, scumpul meu tovarăş…

— Ah! ah! Licitum est occidere… loquacem! Frumos subiect de teză! Splendid şi de efect: Să omorîm pe vorbitori!

— Nu! zise Buridan cu un surîs trist. Licitum est occidere reginam!

Împăratul Galiléei şi regele Basochei, speriaţi, cutremurîndu-se, încremeniţi, aruncară o privire lungă, înspăimîntată, asupra lui Buridan. Dar Buridan îşi goli liniştit, dintr-o sorbitură, paharul pe care şi-l umpluse pînă la gură.





XVI. MESAGERA



Era în ajunul zilei pe care Buridan o rînduise, în numele lui Philippe şi Gautier d’Aulnay, lui Enguerrand de Marigny pentru o luptă pe viaţă şi pe moarte, adică unui duel judiciar. Şi nu fără temei alesese drept teren, tăpşanul de la Pré-aux-Clercs. În marginea acelui frumos loc de plimbare, se afla prea-sfînta mînăstire Saint-Germain-des-Prés. Şi, luptele pe viaţă trebuiau totdeauna să aibă loc în incinta, sau în vecinătatea unui lăcaş sfînt, deoarece Dumnezeu asista la duel ca să favorizeze dreptatea, împotriva nedreptăţii, pe luptătorul nevinovat contra adversarului răutăcios.

Poate că Buridan avusese şi alte motive ca să aleagă Pré-aux-Clercs.

În ajunul acelei zilei mari, spre amiază, Buridan ieşi din locuinţa doamnei Clopinel, gazda lui şi, urmat de Lancelot Bigorne, care umbla la zece paşi îndărătul stăpînului, cu gluga trasă pe frunte, cu gulerul ridicat pînă la bărbie, cu mîna pe mînerul pumnalului, suflînd greu şi bolborosind crîmpeie de gînduri, care ar putea fi tradus astfel:

— Ce îndrăzneală! Să se arate în stradă la miezul zilei, cîtă vreme e căutat de poliţie şi de mama poliţiei! O să facă să ne spînzure! E tot aşa de sigur pe cît e de sigur că sfîntul Barnabé, ocupă un post de vază printre confraţii lui, sfinţii din Paradis. Eh! La urma urmei ce înseamnă să fi fost spînzurat ieri sau să fii mîine?… Şi apoi va fi o mîngîiere pentru mine să mă sui în spînzurătoare în tovărăşia stăpînului meu, care, hotărît lucru, mi-e nespus de drag, – afară doar că nu m-a lăsat să strîng de gît pe fostul meu stăpîn!…

Ajuns la Luvru, Buridan se apucă să înconjoare încet fortăreaţa regească fără altă idee hotărîtă decît să studieze împrejurimile.

Avea oare intenţia să pătrundă în Luvru? Să-şi rişte viaţa, să înfrunte garnizoana, ca să ajungă pînă la regină? În realitate, nimic nu era hotărît în capul lui, afară numai de gîndul că voia să vadă pe regină.

Umbla de-a lungul şanţului, se oprea în faţa uşilor secrete ale fortificaţiilor, ridica privirea spre locurile de unde se aruncau proiectilele, examină turnurile burtoase, în vîrful cărora fîlfîia steagul regal şi unde apăreau siluetele arcaşilor, care se desenau pe cerul albastru, studia porţile formidabil apărate după punţile întotdeauna gata să se ridice într-o clipă, graţie unui sistem particular de lanţuri şi contra greutăţi…

Bigorne, mai înfofolit, mai ursuz ca oricînd, cerceta chiorîş zidurile înnegrite, dincolo de care apăreau locuinţele regale, cu creasta plină de turnuleţe, cu balcoane, cu balustrade, cu acoperişurile îmbîcsite de vîjîitori…

— Cel mai neînsemnat lucru care ni se poate întîmpla este că putem fi recunoscuţi de străjile care se plimbă pe ziduri şi să primim o ploaie de săgeţi…

Punînd aproape o oră ca să facă înconjurul incintei, Buridan sfîrşi prin a se opri, oftînd cu îndoială, nu departe de turnul cel mare, unde – după tradiţia instituită de Philippe-August – marii feudali ai coroanei trebuiau să-şi prezinte în curînd, omagiile noului rege Ludovic al X-lea, de unde, de altfel, a şi venit expresia, multă vreme consfinţită, că baronii feudali „ţineau de turnul cel mare al Luvrului”.

Mai departe, de-a lungul malurilor înverzite de sălcii şi de plopi ale Senei, Buridan aruncă o privire lungă asupra celor trei turnuri: al Potcoavei, al lui Windal, şi al Prăjinilor, care apărau incinta în partea aceea.

Apoi, îşi îndreptă privirea spre turnul cel mare, numit şi turnul Phillipine, asupra celor opt ferestre de la fiecare etaj, garnisite cu bare enorme de fier, şi asupra platformei cu creneluri, care se ridica la nouăzeci şi şase de picioare de la pămînt.

Deodată, se întoarse repede, atras de ceva parcă, împotriva voinţei lui, şi, de partea cealaltă a apei în faţa lui, văzu Turnul Nesle.

Şezu multă vreme pe gînduri, cu sprîncenele încruntate, cu ochii ţintiţi asupra uriaşului de piatră, care, la lumina zilei, se colora cu tonuri verzui şi păstra ceva din înfăţişarea unei misterioase ameninţări.

Apoi, dînd din cap, făcu o mişcare ca şi cum ar fi voit să se retragă.

În minutul acela o femeie se ivi lîngă el. Îl privea nemişcată, cu o curiozitate ciudată.



*

* *

De unde apăruse? Pe unde venise? Poate, de după sălciile din faţă? Sau, poate, chiar din turnul cel mare al Luvrului?… Buridan nici n-o văzuse, nici n-o bănuise venind.

Încercă să-i zărească faţa, sub glugă, dar era mascată.

Buridan se cutremură.

Femeia era înaltă, cu proporţii armonioase, una din acele femei după care, cînd trec, te-ntorci ca să le admiri eleganţa naturală a ţinutei omeneşti.

Buridan socoti că trebuia să fie înaintată în vîrstă, cu toată frumuseţea liniilor trupului său – căci părul, pe care-l zări, avea fire argintii.

— Ei, zise el, cine eşti?

— Cum, Jean Buridan, nu mă recunoşti? zise necunoscuta, cu un fel de ironie.

Buridan recunoscu vocea şi tresări.

— Ba da, pe sfîntul Dumnezeu! zise el cu glas răguşit, pe cînd simţea cum îngălbeneşte. Eşti vrăjitoarea care, într-o seară, te-ai apropiat de mine şi mi-ai dat o întîlnire.

— E adevărat. Sînt tocmai aceea care spui. Numele meu e Mabel. Nu sînt vrăjitoare, ci o femeie sărmană pe care o întrebuinţează unii şi alţii pentru dus bileţele şi făcut comisioanele lor. Asta e totul.

Ea tăcu un minut, cam încurcată, ca şi cum ar fi căutat mijlocul să spună un lucru greu de zis.

— Nu te mai duci în strada Froidmantel? zise ea deodată.

— De unde ştii că mă duceam în strada Froidmantel? Şi de unde ştii că nu mă mai duc?…

Mabel începu să rîdă.

— Ştiu că te duceai, pentru că te-am urmărit de mai multe ori şi te-am văzut intrînd într-o casă veche, unde locuiesc cei doi prieteni ai tăi… le-am uitat numele!

— Philippe şi Gautier d’Aulnay, zise Buridan, cu vocea cea mai naturală.

El se simţea în faţa unui mister.

Femeia aceea era incarnaţia misterului Turnului Nesle.

Pricepea că va căuta să-l prindă într-o reţea de întrebări.

Şi îi vorbea, o întreba, răspundea ca şi cum ar fi atacat sau s-ar fi apărat într-un duel.

— Philippe d’Aulnay, Gautier d’Aulnay!… Ăştia sînt! Mi-aduc aminte! – urmă femeia. Iată, ştiam că te duceai adeseori pe la gentilomii aceia. Asta şi explică de ce te-am căutat şi cum te-am găsit în strada Froidmantel. Dar… de ce nu te-am mai întîlnit?

— Ah! zise Buridan, pentru că nu mai am treabă în strada aceea. Şi chiar mi-ar fi oroare să mă mai duc pe acolo… Ascultă femeie, ai locuit în viaţa ta în vreo casă unde ai fost mulţumită, unde stăpînea fericirea?… Dacă nenorocirea a intrat odată în acea locuinţă, nu e adevărat că ai urît-o şi că te-ai depărtat pentru totdeauna de ea ca şi cum, fugind de locul de suferinţă, ai nădăjdui să regăseşti fericirea pierdută?… E adevărat?…

— Aşa e! răspunse Mabel, cu vocea atît de amărîtă, cu un accent atît de grozav, încît Buridan fu mişcat, pînă în suflet!

— Ei bine, urmă tînărul, află că în strada aceea, în locuinţa aceea veche, de care vorbeşti, am cunoscut multă vreme zîmbetul sănătos, nepăsător, băutura veselă împrejurul mesei, lungile convorbiri în serile de iarnă… Philippe şi Gautier, vezi tu? – erau fraţii mei. Îi iubeam. Şi cum n-am cunoscut nici tată, nici mamă, îi priveam ca pe o familie a mea…

Buridan tăcu.

O emoţie adîncă şi puternică trebuie s-o fi stăpînit pe femeie, căci şi ea tăcea.

Dar îndată, dînd din cap, ca pentru a-şi reveni în fire, la gînduri mai pozitive şi mai de seamă.

— Sfinte Hristoase! şopti ea. Nu te-oi mai fi înţelegînd cu acei pe care-i iubeşti?

— Nu, femeie. Între noi nu a fost neînţelegere. Aveam acelaşi gînd. O singură inimă bătea în piepturile noastre…

— Vai! s-or fi prăpădit?

— Nu ştiu. Au dispărut, asta e. Dar, aşa de bine-s dispăruţi, că nimeni nu mi-a putut da vreo ştire despre ei. Au plecat din Paris, fără să-mi spună? Sînt în fundul vreunei temniţe? Sau, au murit în vreun duel?… Cine poate şti?

— Cum? Nimeni n-a putut să-ţi dea cel mai mic indiciu?

— Dacă aş fi episcop, aş întreba pe Dumnezeu. Dacă aş fi vrăjitor, aş întreba pe dracu. Şi atunci poate că aş afla ce s-au făcut… şi încă, nu se ştie nici atunci!

O mulţumire nebănuită apăru, nu în gesturi, dar în ţinuta mai liniştită a lui Mabel.

— Adio, femeie, zise repede tînărul, amintirile care le-ai redeşteptat în mine, cu întrebările tale mă întristează. În orice caz, dacă vreodată ai voi să-mi vorbeşti, nu trebuie să mă mai cauţi în strada Froidmantel.

— Încă un minut, zise Mabel, ţinîndu-l de braţ.

Era ca un fel de emoţie ascunsă în accentul ei. Şi deodată, cu o voce stranie ea şopti:

— Jean Buridan, ai mărturisit adineauri un lucru care mă miră, – un lucru grozav de trist… Spuneai că n-ai cunoscut nici pe tatăl, nici pe mama ta.

— E adevărat, răspunse tînărul, a cărui frunte se încreţi.

— Ah! urmă Mabel, cu vocea mai joasă. Din ce ţară eşti?...

— Din Béthune, în Artois! , răspunse Buridan.

Mabel îşi trecu mîna peste frunte şi, dacă Buridan ar fi putut să asculte gîndul acelei femei cum poţi asculta cuvîntul, iată ce ar fi auzit şoptind în fundul inimii ei:

— Sărman tînăr! Nici tată, nici mamă!… Oare n-ar trebui să-l cruţ, eu, care sînt mamă fără copil?… Să-l cruţ!… Să renunţ la răzbunarea mea!… Ah! mai bine să-mi smulg inima!… Îl cheamă Jean… ca pe fiul meu… Şi cine ştie dacă nu e un semn pe care mi-l trimite Dumnezeu… că e cu mine!

Aruncă o privire fugară asupra turnului cel mare, al Luvrului, apoi ochii i se întoarseră asupra turnului Nesle…

— Jean Buridan, urmă ea atunci, am să-ţi vorbesc. Ca în seara din strada Froidmantel, sînt trimisă la tine de o persoană puternică… dar de data asta nu mă trimite un om, ci o femeie! Ascultă, Jean Buridan… nu de ură vrea să-ţi vorbească, ci de dragoste!…

Inima lui Buridan bătea să se spargă.

— Marguerite! Marguerite! strigă el în mintea lui, vii tu singură! Mă chemi tocmai în minutul cînd disperam să te pot apropia!

Mabel îl privea cu băgare de seamă. El pufni de rîs.

— În numele Dianei, pe care Jupiter, regele zeilor o onoră cu amorul lui, întîmplarea e hazlie de tot! Femeie, nu te ocupa de urile mele, căci răzbunarea, vezi tu, este o mîncare din care nu vreau să dau nici o bucăţică. De aceea, dacă ai studiat logica, trebuie să pricepi de ce n-am venit să văd pe omul care mă chema.. dar azi, e altceva! O femeie!… Amorul!… Cum să rezişti la aşa ceva?

— Aşadar, Jean Buridan, vei veni?

— Cred bine: O persoană puternică mă cheamă!… Zici, puternică, nu e aşa? Adică în stare să mă înăbuşe în braţele ei?… Mie îmi plac la nebunie femeile puternice!

— În măsură a-ţi asigura situaţia! – zise Mabel cu oarecare îndoială, cu un fel de părere de rău.

— Ah! vreo baroană?… O contesă poate? Averea mea are mare nevoie să fie asigurată şi deoarece se prezintă ocazia… Cînd sînt aşteptat?

— Astă-seară, la zece…

— Bine, unde?

— Priveşte în faţa dumitale, zise Mabel, peste apă.

— La turnul Nesle? zise Buridan cu acelaşi hohot de rîs. Mă voi duce, de ar trebui să văd chiar iadul deschizîndu-se..

Mabel îl învălui pe Buridan într-o privire lungă, buzele ei tremurară ca şi cînd ar fi vrut să şoptească unele cuvinte misterioase, în ochii ei trecu o umbră de compătimire, dar deodată făcu un gest ca să impună prudenţa şi tăcerea lui Buridan, apoi se îndepărtă încet, de-a lungul malurilor fluviului.

Buridan rămase în acelaşi loc, cu ochii ţintiţi asupra turnului Nesle.





XVII. CEI DOI FRAŢI



Cînd rămase singur Buridan înconjură Luvrul, apucînd drumul îndărăt şi se înfundă în întortochetura de străzi, care se încurcau una într-alta şi mişunau la picioarele fortăreţei regale, ca un cuib plin la piciorul unei stînci. Erau ulicioare cu nume prost, prin care regele n-ar fi îndrăznit să se aventureze, şi prin care paznicii nu pătrundeau niciodată.

Prin aceste ulicioare lăturalnice Buridan ajunse în strada Froidmantel, cu Lancelot Bigorne ca ariergardă, şi se înfundă în vechiul hotel, pe jumătate ruinat, unde, pe vremuri, strămoşii lui Philippe şi Guillaume d’Aulnay trăiseră cu demnitate, ţinuseră casă şi întreţinuse o garnizoană care se ridicase, cîteodată, pînă la cinci lănci, ceea ce reprezenta vreo treizeci de oameni de arme.

Tot acolo locuiau cei doi fraţi, cu toate că strada Froidmantel nu era mult mai frecventată decît celelalte ulicioare dimprejur. Un fel de superstiţie îi legau de acel loc.

Singura precauţie pe care o luau de cînd cu întîmplarea lor, de la turnul Nesle, era să nu iasă decît noaptea şi să nu deschidă la nimeni.

De multe ori, venise cîte cineva să bată la uşa lor.

Şi, Gautier putuse să-şi dea seamă că încăpăţînatul vizitator, nu era altul decît Stragildo. Sinistrul executor, călăul operelor reginei, venea, fără îndoială, să se convingă dacă Sena îşi păstrase sau nu depozitul lugubru. Odată, chiar forţă uşa. Philippe şi Gautier, ascunşi într-un cabinet secret, îl lăsară să viziteze casa cea veche din pod pînă-n pivniţă. Stragildo se linişti, căci nu se mai întoarse.

Ajuns la etajul unde cei doi fraţi se instalaseră, Buridan imită ţipătul bufniţei, acel fel de jelanie ironică, sfîrşită într-un hohot de rîs.

Uşa prăfuită se deschise îndată, şi Gautier apăru.

Buridan intră cu Bigorne, care rămase ca santinelă, în sală.

— Unde e Philippe? întrebă Buridan, cînd se aşezară jos.

— A ieşit, răspunse Gautier, scurt şi necăjit.

— Vrea să-l omoare?

Gautier d’Aulnay dădu din umeri şi ridică mîinile spre cer, ceea ce însemna că: nu mai număra imprudenţele fratelui său.

— N-am putut face nimic, zise el. A trebuit să iasă. Nu mai putea. M-am supărat. M-am pus chiar în uşă, şi… ştii ce mi-a zis, Buridan? E de necrezut, dar a zis-o… pe viaţa mea! Mi-a spus cum că nu-şi simţea curajul să vîre pumnalul în mine, pentru că-i sînt frate, şi cum pe de altă parte nu mai putea răbda mai multă vreme să nu ia aer, se va omorî în faţa mea dacă îi mai stau în cale…

— Să ia aer?… Să ia aer? De ce nu iese noaptea, după cum eram înţeleşi?

— Da, dar noaptea nu poate s-o întîlnească pe Marguerite…

— Hm! mai lesne te poţi lovi prin întuneric de fiinţa aceea drăcească.

— Ce vrei, scumpul meu prieten? Philippe e nebun. N-am ce-i face! O să facă să ne spînzure, sau să ne sfîşie… şi turbez cînd mă gîndesc la asta!…

— A dracului treabă! scrîşni Buridan, care-şi mişca pumnii. Şi, zici că vrea să vadă pe regina?

— Zice că moare, dacă n-o mai vede! Dar eu cred că o să moară tocmai fiindcă are s-o vadă, sau are să dea ea cu ochii peste el. Cîtă vreme ne crede morţi, n-am nimic de zis… Dar, dacă o şti că am scăpat din sacul jupînului Stragildo… nu mai dau o para chioară pe pielea noastră!…

Gautier oftă adînc şi izbi cu pumnul în masă.

— Dar, să nu crezi că am să mă las să mor de dragul lui Philippe, nu ştii pofta grozavă de viaţă, care vîjîie în mine! Vreau să trăiesc, cu capul şi cu burta!… Ascultă Buridane! Dacă Philippe ar iubi vreo fată frumoasă, glumeaţă şi cu suflet drăgăstos, asta poate m-ar înduioşa, dar, ce iubeşte el, e moartea, un spectru ieşit din iad, un demon, turbat după sîngele nostru… Astăzi ştiu ce este întristarea, Buridane, căci fratele meu nu-mi mai e frate…

Gautier se cutremură de deznădejde, şi urmă:

— Să bem, cît mai ne e îngăduit încă… să bem!… Pentru fericire, am o idee!

— Să-ţi văd ideea, zise Buridan.

— Ascultă! strigă Gautier.

— Din curtea vecină străbătu pînă la el un răcnet de fiară.

— Acela e Nero, murmură Gautier, am isprăvit prin a le cunoaşte şi glasurile…

Şi, pe faţa lui veselă, trecu un surîs grozav, care-l făcu pe Buridan să tresară.

— Ai auzit? urmă Gautier cu glas înăbuşit.

— Da, e un glas destul de înspăimîntător.

— Vino! îl îndemnă Gautier, golindu-şi paharul. Vei vedea că, dacă vocea animalului e grozavă, animalul nu-i lipsit de oarecare mîndreţe… E cel mai iubit de regină!

Gînditor, visînd… nici el nu mai ştia la ce straşnică nălucire, care-i răsărise în minte, Buridan urmă pe Gautier, a cărui frunte îngălbenise, ai cărui ochi luaseră o expresie de asprime, care nu le era obişnuită.

Ajunşi în odaia de alături, unde domnea o umbră adîncă, Gautier îl duse pe Buridan pînă la o fereastră putrezită, de la care lipseau mai multe ochiuri din reţelele de plumb şi la care erau puse perdele groase, bătute cu cuie. Gautier îi arătă o gaură făcută în perdea şi Buridan îşi alipi ochiul.

— Am petrecut multe ore în locul acesta – îl lămuri Gautier. Spune-mi, ce vezi dragă prietene?

— Văd, şopti Buridan, o curte înconjurată de clădiri.

— Da, sînt locuinţele unde stă armata de slugi ale fiarelor, comandaţi de altă fiară, numită Stragildo. Dar, vorbeşte-mi puţin de palat…

— Palatul?

— Ei, da! locuinţa leilor, tigrilor şi a altor verişori ai doamnei Marguerite. Palatul, care e în fundul curţii, îl vezi?

— Da. O clădire ţeapănă, un şopron împărţit în odăi pătrate, care dă una într-alta şi care îşi întoarce faţada spre curte. Fiecare parte a locuinţei e întărită cu gratii groase de fier şi, în dosul lor, văd simandicoasele fiare care umblă de colo pînă colo, cu pas mlădios şi-nfricoşător… În adevăr, trebuie să fie foarte puternice, adăugă Buridan, încetînd de a mai privi.

— În adevăr, încuviinţă Gautier, par în stare să sfărîme, dintr-o muşcătură, un piept, sau să zdrobească un craniu omenesc dintr-o singură lovitură de gheară.

— Omenesc? se-nfioră Buridan, care privea ţintă spre Gautier.

— Omenesc… sau femeiesc! răspunse cu răceală Gautier. Dar, n-ai văzut tot, scumpul meu prieten!… Ai băgat de seamă că ograda e împărţită în două printr-un grilaj care o străbate în toată lungimea, un grilaj gros şi foarte înalt?… Ai mai băgat de seamă că această fereastră dă tocmai în partea curţii care vine alături de locuinţa fiarelor?

— Ei bine? făcu Buridan, care îl urmărea cu atenţia încordată.

— Ei bine! urmă Gautier, cu un rîs straniu. Află că, din cînd în cînd, cuştile se deschid şi că leii ies în această curte de din dos, care e tocmai sub fereastră. Atunci, în curtea din faţă, regele şi cavalerii se aşează sub baldachinul pe care l-ai văzut şi asistă la jocurile bestiilor… Atunci să le vezi sărind, să le auzi zbierînd. Regele aplaudă, strigă, dă din picioare, îşi arată pumnul la fiare, le înjură, le desfide… Ah! crede-mă… e un spectacol măreţ!

— Ei, bine? repetă Buridan, care se-nfiora de cele ce întrevedea.

— Ei bine! urmă Gautier. Închipuie-ţi că aceste cuşti au fost deschise de Stragildo, închipuie-ţi că leii sînt liberi, în curtea din dos, cu gurile căscate şi ghearele pe grilaj. Închipuie-ţi că deschid această fereastră, şi… că te cobor sau că te azvîrl în curte… pe tine sau pe oricare altă persoană, pe care aş fi atras-o aici!

— Oribil! murmură Buridan.

— M-ai înţeles! făcu Gautier. Văd asta, după fiorul care te-a cutremurat. E acelaşi fior care m-a încrîncenat şi pe mine, cînd mi-a venit, pentru întîia dată, gîndul acesta.

— Gautier, o tigroaică, tot ce vrei, dar nu o femeie.

— Ah! Se cunoaşte că n-ai văzut apărînd în beţia vinului, a parfumurilor, şi a amorului, fiinţe asemănătoare cu acelea, pe care le creează delirul frigurilor agoniei! Se cunoaşte că, plin de viaţă, cu rîsul pe buze, cu flăcările pasiunii în suflet, n-ai fost apucat şi tîrît… şi că n-ai văzut legîndu-se sacul, monstruosul linţoliu în care am fost cusuţi de vii, ca să ne coborîm, împreună, în mormînt! Eu am văzut acest lucru şi de-ar trebui să trăiesc o sută de ani, am să simt totdeauna prin spate fiorul de groază din clipele acelea! Buridan, uite-te la părul meu, nălbit!… Am văzut-o, oh! am văzut-o pe Marguerite, palidă şi rece, ascultîndu-mi rugămintea, fără nici un gest de compătimire! Fiinţa asta, pe care o numeşti femeie, a privit pregătirile supliciului, şi inima ei n-a tresărit… Buridane, nu mai ştiu ce înseamnă să rîzi! Nu mai ştiu ce-i aceea să bei un pahar de vin cu poftă, cu capul uşurel, cu inima tare!… Buridane, mi-e frică!… totdeauna mi-e frică!… Teama mă strînge în gheare, trăiesc cu frica, în închipuirea mea nu se urzesc decît stafiile fricii!… Inima îmi tremură de frică, noaptea, dacă se mişcă un şoarece, mă deştept cu fruntea scăldată în sudori. Mîna mea dibuie pumnalul şi inima-mi urlă: Cine e acolo?… Cine e acolo? Buridane, e frica! Şi ce e grozav în toate acestea, e că ştiu că nu sînt laş!… Buridane, o să-mi fie întotdeauna frică… pînă n-o voi vedea moartă.

Buridan privea cu un fel de spaimă spre omul acesta atît de puternic, atît de viteaz, aşa de fericit de a trăi, şi plin de o veselie neînfrînată cîteva zile-n urmă… pe acel Gautier, care-l apucase de braţ şi cu ochii holbaţi, cu fruntea palidă, îi vorbea cu o voce care ai fi zis că vine… de dincolo de mormînt… Gautier purta cu el stigmatul morţii!…

— M-ai înţeles, urmă Gautier. Cînd te-ai aruncat în apă, cînd ai spintecat sacul, cînd ne-ai văzut în barcă, ai înţeles că Gautier nu mai era Gautier… Pentru că, acei care au trecut pe la turnul Nesle, dacă n-au murit, au înnebunit… Zici că sînt nebun! Nebun de frică! Nebun de ură! Eşti foarte fericit, Buridane, că ai ajuns prea tîrziu şi n-ai intrat în turnul blestemat…

— Astă seară, vorbi Buridan, nădăjduiesc să ajung la timp…

Gautier sări în sus, îngrozit şi rămase mut de mirare.

— Ei bine, da! – urmă tînărul. Astă seară e rîndul meu. Astă seară sînt aşteptat la turnul Nesle. Astă seară, Marguerite, regina Franţei, îmi va întinde braţele şi…

O mînă îl apucase de umăr pe Buridan.

Se întoarse şi, lîngă el, îl văzu pe Philippe d’Aulnay, alb ca varul.

Gautier se-ntoarse, reintră cu paşi mari în sala de alături, îşi turnă un pahar de vin, pe care-l înghiţi dintr-o sorbitură, şi mormăi un blestem.

Un minut întreg, Philippe şi Buridan se priviră în tăcere. În sfîrşit, Philippe şopti cu blîndeţe:

— Nu te vei duce, Buridane!

Acesta nu răspunse.

— Nu te vei duce, urmă Philippe. Îmi e prea greu s-o ştiu pe Marguerite o desfrînată neruşinată. Simt că suferinţa asta mă va ucide! Dar, ca tu… tu, Buridane, să primeşti întîlnirea depravatei pe care o iubesc… a neruşinatei pe care o ador… a sceleratei, criminalei şi însetatei de sînge, care mi-a luat inima, mintea… tot ce gîndesc, tot ce simt… ca tu Buridane, să-mi furi pe Marguerite, fie numai chiar pentru o noapte, de-aş şti că vei muri, oh! ar fi prea puţin… Vezi tu? ar fi să mă-ndoiesc de pămînt, de cer, şi că nu mai e nevinovăţie, prietenie, că… nu mai e speranţă pe lume.

— Speranţă? – scrîşni Buridan. Aşadar… tot mai speri? Şi ce anume, mai poţi nădăjdui?

— Sper, Buridane!… Sper că am visat un vis groaznic, în noaptea aceea blestemată… Sper că… ochii m-au minţit… că urechile m-au înşelat… că mărturia simţurilor mele e o… mărturie mincinoasă! Cred, vreau să cred! Cu furie, cu frenezie, am să-mi chinuiesc mintea… ca să cred că Marguerite e curată, cinstită… aşa cum era în nălucirile sufletului meu… Buridane… nu te vei duce diseară la întîlnire… Ştii tu, ce fac în toate nopţile? Întreabă-l pe Gautier!… De cum se-nserează, mă pun la pîndă, la piciorul turnului Nesle… Cu jungherul în mînă, ascuns în scorbura unei sălcii, pîndesc, ca un bandit, ca un ucigaş plătit, ca un spion… Pîndesc!… Şi-ţi jur că, dacă se apropie cineva de turn, e mort! Dar, adăugă Philippe, cu un surîs ciudat, nimeni n-a venit!… N-a venit încă… Cine ştie, de ce? Oh! Buridane, cine ştie!…

Buridan dădu din cap, apoi întrebă, în şoaptă:

— Aşadar, astă seară, vei fi lîngă turn, aşteptînd şi pîndind?

— Voi fi!…

— Şi dacă mă voi duce?

— Te voi ucide, Buridane.

Se lăsă o tăcere grea, în care porni un îndoit muget: în afară, în vecinătate, acela al fiarelor, – înăuntru, acela al lui Gautier, care asculta din odaia de alături.

— Aşadar… mă vei ucide, Philippe? făcu, în sfîrşit Buridan. Vei uita că mîine trebuie să te lupţi în Pré-aux-Clercs… vei uita sfidarea aruncată asasinului părinţilor tăi, spoliatorului familiei tale? Pentru dragostea Margueritei, vei fi de două ori sperjur, uitînd sfidarea lui Marigny şi jurămîntul solemn, făcut pe mormîntul tatălui tău.

— Fir-ar al dracului! Ucigă-l toaca. Hai-hui! urlă Gautier, izbind de zid oala de pămînt din care băuse şi care se făcu mii de fărîme.

Philippe nu zise nimic, dar tremura şi ochii i se roteau cu priviri de nebunie.

— Gautier! chemă Buridan.

— Iată-mă, răspunse Gautier, care apăru, zbîrlit, cu faţa udă de vin şi de lacrimi.

— Gautier şi tu Philippe… ascultaţi-mă. Diseară mă voi duce la turnul blestemat. Voi fi acolo la ora zece. Cunosc salcia aceea scorburoasă. Voi trece la un pas de ea. Voi fi fără arme. Fiţi acolo amîndoi şi înjunghiaţi-mă cînd voi trece, căci vă jur pe prietenia care ne leagă, că Dumnezeu chiar, dacă ar pune la poarta lui pe arhanghelul înarmat cu paloşul de foc, n-ar putea să mă oprească să intru în turnul Nesle!

Buridan se-ndreptă spre uşă şi cei doi fraţi îl auziră vorbind:

— Haide, Lancelot, să ieşim din această vizuină de bandiţi, ca să ne ducem într-alta.

Philippe izbucni în plîns. Se repezi pe urma lui Buridan şi-l ajunse, îl luă în braţe.

— Iartă-mă! bolborosi el. Uită tot ce am vorbit. Eşti prietenul meu… fratele meu!… Eşti răzbunătorul celor care nu mai sînt. Buridane, mîine voi fi lîngă tine, la Pré-aux-Clercs. Şi diseară… dacă mă duc la turnul Nesle… ei bine, va fi… ca să te apăr, să te scap, după cum ne-ai scăpat şi tu…

— Uf! gemu Gautier, ştergîndu-şi lacrimile. Ce fericire că am spart oala, goală.

Cei trei oameni se-mbrăţişară într-o strîngere frăţească. Apoi, Gautier se grăbi să umple paharele de argint şi se aşezară împrejurul mesei.

— Acum, am să vă spun de ce trebuie să mă expun astă seară în văgăuna acestei splendide bestii: a reginei! – începu Buridan.





XVIII. LEOAICA ÎNDRĂGOSTITĂ



Se înserase. Noaptea începuse să-şi întindă umbrele-i din ce în ce mai dese asupra Parisului adormit, deasupra Parisului, în care nici o lumină nu-i răzbătea întunecimea, care – în nopţile moderne – împrăştie un foc de lumină spre cerul lui.

Fluviul curgea tăcut, între malurile-i nisipoase, de-a lungul căruia se zăreau nelămurite pîlcuri de sălcii, întretăiate de siluetele plopilor înalţi şi subţiri.

Buridan îşi petrecuse seara la „Cîrciuma Iadului”. Crîşma aceea era cercetată de învăţăcei şi n-avea nimic infernal, decît gălăgia nebună pe care-o făceau studenţii, corporaţie zgomotoasă, bătăioasă, arţăgoasă… mai prietenă cu spada decît cu condeiul, – şi de care studenţii moderni, fără să-i înlăturăm chiar pe studenţii cu săbii lungi şi cicatrice pe obraji, ai universităţilor germane, nu ne pot da nici o idee. În adevăr, studentul din zilele noastre, e socotit că… tot învaţă ceva. Afară de rare excepţii, studentul din evul mediu, se bătea, fura, făcea scandaluri, căuta pricină pîndarilor, se certa cu abatele de la Saint-Germain, apăra unguibus et rostro{3}, contra regelui însuşi, privilegiile Universităţii şi, neavînd vreme să „studieze” din cauza acestor numeroase ocupaţii… nu studia.

Trebuie să ne închipuim organizaţia colegiilor de atunci, ca pe un fel de instituţii cuvioase, clădite şi întreţinute cu banii lăsaţi de persoane doritoare să-şi salveze sufletul.

Cînd murea vreun episcop şi se temea de Infern sau numai de Purgatoriu, după cum era cazul multor episcopi, testamentul lui fonda un colegiu pentru şase, doisprezece, cincisprezece şcolari, după cît de bogat era testatorul, în bani şi… păcate… De acolo porneau numeroase colegii, care împănau colinele de la Sainte-Geneviève.

Deci, primiţi în aceste institute, studenţii erau găzduiţi, hrăniţi şi chiar li se dădeau şi ceva… bani de buzunar. E drept că locuinţele acelea semănau cu nişte vizuini, – hrana era dintre acelea pe care manualele moderne o declară cu totul nesănătoasă şi nehrănitoare – amintire pe care o păstrează oricare colegian, – dar… erai la adăpostul mizeriei.

Din asta rezultă că locurile de şcolari erau foarte invidiate de mulţimea haimanalelor zgomotoase, flămînde şi care nu găseau ce să facă cu cele zece degete ale lor; unii se făceau vagabonzi, alţii călugări, alţii… studenţi – trei meserii tot atît de temute de burghezi. Haimanaua fura, călugărul cerşea, şcolarul… jefuia şi bătea.

Toţi trei trăiau în marginile societăţii, din pleaşcă.

Să fii şcolar nu însemna dar, deloc, să fii şi… student, ci numai să fi căpătat putinţa de a te adăposti într-un colegiu.

Titlul de „şcolar” se purta în lume ca şi cel de „cavaler”, şi erau şcolari de treizeci şi chiar de patruzeci de ani.

Cine obţinea locuinţa şi tacîmul de care vorbeam? Haimanale sătule de mizerie, oameni buni de spînzurat, care – bineînţeles – odată graţiaţi de greşelile trecute şi viitoare, prin privilegiile meseriei lor, deveneau mai cîrcotaşi, mai obraznici, şi mai bătăioşi ca oricînd, trăgînd spada pentru o privire chiorîşă şi pentru a da ajutor confraţilor marii bresle a… vagabonzilor.

Cu toate astea, unii dintre ei învăţau chiar să citească, dar erau şcolari nenorociţi care uitau adevărata lor situaţie şi ajungeau – uneori – pînă şi… doctori.

„Cîrciuma Iadului” era unul din centrele cele mai renumite ale Universităţii, unde mişuna lumea aceea zgomotoasă. Se numea astfel numai pentru că era aşezată aproape de poarta de Fer sau d’Enfer (cam spre piaţa Saint-Michel, din zilele noastre).

Pe lîngă faptul că lui Buridan îi venea atît de aproape de malul stîng, pe care se înălţa turnul Nesle, poate că avusese şi alte temeiuri să-şi petreacă seara acolo, în tovărăşia regelui Basochei şi a împăratului Galiléei.

La stingerea luminilor, după un ultim semn de înţelegere, se despărţi de ei şi, urmat doar de Bigorne, coborî pe malul apei şi se aşezară pe o podişcă, care servea, pesemne, la reparaţia podului.

Lancelot Bigorne rămase în picioare cîteva minute, apoi, văzînd că stăpînul său uita să-l poftească şi pe dînsul se aşeză lîngă el, zicîndu-i:

— Credeţi-mă, domnule… renunţaţi la nebuneasca dumneavoastră încercare. E o minune că pînă acum n-am fost încă înjunghiaţi de zbirii lui Marigny sau ucişi de acoliţii lui Valois… trăsni-i-ar Cerul şi înghiţi-i-ar Iadul…

— Amin! făcu Buridan.

— Da, dar dacă te mai vîri acum şi-n chichionul acesta…

— Lancelot, ai înţeles ordinele mele? îi curmă Buridan.

— Desigur, – şi, pe Babolin şi Barnabé, care m-aud, să fiu spînzurat de picioare, între Valois şi Marigny…

— Ca şi Christos între cei doi hoţi.

— Da, domnule, vreau să fiu spînzurat în felul acesta dezonorant, în loc să fiu atîrnat cu ştreangul de gît, după cum am dreptul, dacă…

— Lancelot, am să-ţi spun o veste straşnică…

— Să-l ia dracu pe zăpăcitul care nu o vrea să te priceapă! – bombăni Bigorne. Dacă e o veste bună, adăugă el tare, să nu mi-o spuneţi decît mîine, ca să pot visa toată noaptea… lucrul plăcut, pe care-l voi afla. Dacă e ceva rău, tot nu-mi spuneţi pînă mîine, ca să pot dormi liniştit… dacă mi-o fi dat să dorm în noaptea asta.

— Vei dormi… fii pe pace! Iată, însă, noutatea: nu mai am bani!

— Oh! Oh! făcu Bigorne, care se sculă în picioare, apoi se aşeză iar.

— Ce zici? întrebă Buridan.

— Bună noutate, domnule!… N-am ce zice… bună noutate!

— Cu toate astea, dragă Bigorne, dacă mi-o fi dat să nu mor mîine, o să trebuiască să mă despart de tine, căci vreau să-mi fie sete, dar… nu vreau să-ţi impun acest chin.

— Am să beau apă, domnule.

— Bigorne, eşti credincios… bine! Dar dacă oi fi silit să postesc?

— Ei bine… voi posti! Dar, nu mai mă despart de dumneata. Sînteţi… situaţia mea socială. Şi-apoi, vă voi arăta: arta de a trăi în ţara duşmanului. Tînăr, îndrăzneţ, întreprinzător cum sînteţi şi încercînd o mică expediţie pe săptămînă, trebuie să vă asiguraţi din belşug existenţa dumneavoastră şi pe a mea.

— Crezi că voi fi un bun tîlhar?

— Sînt sigur… un „găinar” cum nu se mai află în Paris, care cu toate astea, e ţara hoţilor. De aceea, domnule, dacă-mi daţi voie, vă voi da – de pe acum chiar, cîteva sfaturi.

— Şi dacă ţi-aş tăia urechile pentru că-mi dai acele sfaturi? îl curmă Buridan.

— Mai bine ar trebui să-mi tăiaţi limba, ca să nu vi le pot da, sau urechile dumitale, ca să nu le auziţi! – zise liniştit Bigorne. Deci urmez, şi iată ceea ce, în locul dumitale…

— A sosit ora! făcu Buridan, care se sculă.

Lancelot Bigorne oftă. Buridan pornise, apucînd-o pe malul fluviului. Bigorne îl urma de departe, ascunzîndu-se pe după sălcii.

La cîţiva paşi de turnul Nesle, Buridan se izbi de o formă neagră, nemişcată: era Mabel!…

— De data asta, ai venit! zise ea cu o voce care-i păru ciudată tînărului.

— Condu-mă! îi şopti Buridan, cu glas hotărît. Sînt grăbit să prezint respectele mele acelei frumuseţi necunoscute, de care-mi spui că ar fi atît de puternică…

Mabel nu se mişcă. Lui Buridan i se păru că ea tremura şi că încercă să-l zărească. Îi vedea ochii strălucind în noapte şi o emoţie inexplicabilă îl cuprinse.

— Ce aştepţi? urmă el, cu asprime, ca şi cum ar fi voit să alunge o groază misterioasă.

— Ce? strigă Mabel, fără să răspundă, n-ai nici jungher, nici sabie?

— E nevoie să fii înarmat ca să intri în turnul Nesle? întrebă Buridan, pufnind într-un rîs nervos.

Ea tăcu o clipă. El o auzea răsuflînd greu şi şoptind cuvinte neînţelese.

— Mi-ai spus, zise ea deodată, că n-ai cunoscut nici pe tatăl, nici pe mama dumitale!

— E adevărat, îi răspunse Buridan posomorît. Nu ştiu dacă au murit, sau trăiesc, şi fără îndoială, nu voi afla niciodată… Dar, destul în chestia asta, femeie. Condu-mă!

— Îl cheamă Jean! îngînă Mabel.

Buridan observă că-şi frîngea mîinile şi că încerca mereu, cu nesaţ, să-l zărească prin întuneric.

Ea făcu cîţiva paşi, nehotărîtă. Apoi îl apucă pe tînăr de braţ şi, într-un suspin înăbuşit, bolborosi:

— Ai zis că eşti din… din ce loc? Mai spune odată, te rog!

— Jean Buridan, născut în Béthune, în Artois, din părinţi necunoscuţi! Aşa stă scris, cu litere mari, în registrul cel mare al Sorbonei. Iată o droaie de lămuriri… Haide! ia-o înainte!

Ea făcu cîţiva paşi, apoi iar se opri…

Erau cît se poate de aproape de turnul Nesle. Uşa era crăpată. De dincolo de ea zări o lumină slabă, tristă.

— Nu intra! gemu deodată, greu, Mabel, dacă ţii la viaţă, nu intra. Fugi copile, fugi!… Nici ziua, nici noaptea, niciodată nu te apropia de turnul acesta… Oh! ce faci?… Ce faci?… S-a sfîrşit!… A intrat!

Şi Mabel căzu în genunchi, cu capu-n mîini şi gemînd mereu:

— Întotdeauna o să se işte o întîmplare neaşteptată sau un gînd grozav, care să se ridice între răzbunarea mea şi mine!… Seara trecută era gata totul! Îi aveam în mînă pe amîndoi… N-aveam decît să spun o vorbă regelui… Marguerite de Bourgogne şi Charles de Valois, asasinii copilului meu ar fi fost pierduţi… Şi întîmplarea neaşteptată s-a produs: Marguerite s-a întors la Luvru, în clipa cînd eram gata să mă duc la rege!... Astă seara iar, totul e gata! N-am decît să mă duc la Luvru, să-l iau pe Ludovic de mînă şi să-l aduc aici, ca un înger al morţii! Dar, şi de data asta, grozavul gînd mă opreşte… „Cine mă opreşte? – urmă ea, după cîteva minute în care ascultă cu foc dacă nu se auzea vreun zgomot în turn. De unde vine că, ori de cîte ori îl văd pe tînărul acesta, inima mi se tulbură?… Dacă-i rămîne vreo şansă de scăpare, de unde vine, că vreau să-i las norocul ei?… O fi numai pentru că-l cheamă Jean?… O fi pentru că… n-are nici tată, nici mamă?… O fi mila?… Blestemată să fie mila asta! Cine a avut milă de mine?… De fiul meu!… de Jean al meu!



*

* *

Buridan se năpustise în turn.

Ca şi Philippe şi Gautier d’Aulnay, văzu uşa închizîndu-se în urma lui. Ca şi ei, urmă pe omul care-i făcea semn şi urcă scara întortocheată. Ca şi ei, – în fine – fu introdus în camera parfumată, călduţă, luminată de lumini blînde şi odihnitoare.

Pe ziduri, tablouri mari reprezentau Virtutea, Frumuseţea şi altele, în poze de o revoltătoare desfrînare.

Buridan privea cu un surîs plin de admiraţie „Frumuseţea, suindu-se în pat”, cînd o uşă se deschise la spatele lui. Se întoarse. Privirea lui cuprinse sala vecină, scînteietoare de mulţimea făcliilor aprinse, masa bogată, servită gata. Apoi, apăru venind spre el, o femeie mascată, învăluită într-o mantie de hermină, sub care ar fi putut ghici trupul gol, dacă n-ar fi fost preocupat de gîndul groaznicului duel, care avea să-l susţină.

Asaltul fu puternic, grozav.

Cum intră, femeia misterioasă începu cu glas drăgăstos:

— Bine ai venit, senior Jean Buridan…

— Maiestate, răspunse el, închinîndu-se, sînt foarte fericit să vă pot spune cît sînt de mîndru de a fi scăpat la Montfaucon viaţa voastră sfîntă, atît de preţioasă regelui, soţul vostru.

Marguerite se opri, înspăimîntată, îngrijorată, încremenită.

— Sînt convins, urmă Buridan, că Maiestatea voastră mi-a făcut nemărginita onoare să mă cheme aici, ca să-mi acorde favoarea unei răsplate. Dar, la ce bun răsplata? Să te devotezi, să-ţi pui viaţa în primejdie pentru rege sau regină, e datoria oricărui supus!…

Marguerite scoase un fel de muget surd. Cu un gest violent îşi scoase masca şi faţa îi apăru atît de îmbujorată, încît un fior de gheaţă păru că trece prin inima tînărului.

Cu un accent de mîndrie suverană, regina strigă:

— Dacă ştii cine sînt, dacă recunoşti în mine pe Marguerite de Bourgogne, trebuie să ştii că regina n-are de dat nici o răsplată supuşilor ei.

Buridan îndoi genunchiul. Ea urmă, cu acelaşi ton aspru.

— Cine te-a prevenit? Cine ţi-a spus că vei găsi aici pe regină? Vorbeşte!…

— Lancelot Bigorne, zise Buridan, sculîndu-se.

— Lancelot Bigorne? murmură Marguerite. Unde am mai auzit acest nume’?… Cine e omul ăsta?… Şi de unde ştie?…

Timp de un minut regina rămase gînditoare, cu fruntea încreţită… Dar, curînd, ea păru că se linişteşte şi figura ei luă o altă înfăţişare…

În acest spirit unde gîndurile pasionate curgeau clocotitoare, chestiunea de a şti cine era Bigorne şi de unde aflase el, se întunecă ca o scînteie, ce se stinge.

Buridan era acolo.

Buridan era amorul…

Ura, răzbunarea, moartea… totul, fu amînat pe a doua zi.

În noaptea aceea, în ora aceea, ea nu dorea decît dragostea…

— Seniore, zise ea, cu un glas în care nu vibra decît dragostea, stai jos!… Aici, lîngă mine, căci avem multe de vorbit împreună.

— Iertaţi-mă, doamnă, în faţa reginei trebuie să stau în picioare.

— Regina! zise Marguerite cu o blîndeţe pătrunzătoare. Aici nu e regina. Nu ţi s-a spus nimic, Buridan? Nu ţi s-a spus că femeia care te cheamă la turnul Nesle, te iubeşte? Oh! adăugă ea, luîndu-i mîinile, e multă vreme de cînd te-am zărit şi de cînd te iubesc. Dar, din ziua aceea de la Montfaucon, am priceput deşertăciunea oricărei împotriviri… Priveşte-mă!… Spune-mi, dacă printre amantele, pe care le-ai putut visa, năzuinţele tale amoroase ţi-au închegat vreuna mai frumoasă, decît aceea care ţi se dă ţie în clipele acestea?…

Vorbea cu glas înăbuşit dar, totuşi, armonios ca o stranie şi îndepărtată melodie de vioară. Şi destăinuirile acelea de o îndrăzneală neruşinată, ea le făcea de parcă ar fi fost cel mai natural fapt, ca, regina Franţei, să se dea primului venit… Şi era aşa de neaşteptat, faţă de ceea ce el ştia… era atît de departe, de tot ce ar fi putut bănui, încît Buridan simţea un fel de spaimă care i se strecura pînă-n măduva oaselor. Marguerite gîfîia. De data asta chiar amorul vorbea într-însa. Nu era numai desfrînata, însetata de plăceri, ci şi amanta a cărei inimă bătea.

— Buridan, urmă ea, destinul tău va minuna lumea. Ceea ce-ţi ofer mai întîi, e amorul, adică pe mine! Apoi: puterea! Spune o vorbă, Buridane, şi mîine, răsturnat din înălţimea măririlor, Marigny îţi va ceda locul!

Se sculă, se apropie de el şi, aplecată asupra lui, aproape rugîndu-se, urmă:

— Regele zise ea, e un copil!… La Luvru trebuieşte un maestru al palatului, un maestru, Buridan, care – egal cu acel Heristal, care sfîrşi prin a se încorona singur, – să guverneze, să domnească şi să fie stăpîn! Stăpînul unei femei ca mine, stăpînul unui regat ca Franţa! Ce nu vei îndrăzni şi ce n-ai încerca să întreprinzi?… Buridane, mi-am aruncat privirile în jurul meu şi, din înălţimea tronului meu, privirea se întinde departe!… Am căutat un om şi… te-am găsit! Buridane, mi-am întins mîna asupra ta… slab, necunoscut, te-am condus pe muntele unde altă dată fu dus Christos şi, ca Satan lui Christ, îţi zic: „Priveşte la picioarele tale… Onoare, avere fabuloasă, putere neauzită, amor fără de margine… toate astea sînt ale tale, Buridane, ce zici?

— Maiestate, începu Buridan, cu o umilinţă adîncă, sinceră şi admirabilă, în acel moment, cînd ar fi putut înnebuni de mîndrie, Maiestate, am venit să vă spun: Fie-vă milă de mine!…

— Nu înţeleg! – urmă cu pasiune Marguerite. Ascultă! Cineva ţi-a spus că aceea care te aşteaptă, e regina! Dar… ţi-aş fi spus-o chiar eu. Fără ca să mi-o ceri, mi-aş fi scos masca… Aceea, care-ţi vorbeşte-n minutul acesta, e regină şi femeie! Îţi ofer tot ce poate oferi o regină şi tot ce poate da o femeie!

Un hohot de plîns o înecă. Fără să ştie ce face, întinse braţele şi mantia i se desfăcu. Ea apăru splendid de frumoasă, cu inima bătîndu-i cu putere, armonioasă şi superbă ca un vis de marmură a lui Canova. Şi ea şopti:

— Buridane, aştept cele ce ai să-mi răspunzi!…

— Să răspund cuvintelor grăite de Maiestatea voastră, ar fi actul unui nebun! zise Buridan cu aceeaşi umilinţă. Am venit aici ştiind că voi găsi pe regina mea…

El căzu în genunchi…

— Şi am venit să-i spun: Maiestate, fie-ţi milă de mine!… Un singur cuvînt al vostru poate să-mi redea viaţa şi fericirea pierdută!

— Acel cuvînt? strigă Marguerite, încruntînd sprîncenele. Ce vrei să zici?…

— Unde e Myrtille? gemu Buridan.

Marguerite, care se aplecase, se ridică. O lumină spectrala apăru în ochii ei. O paloare ciudată i se întinse pe faţă.

— Buridane, răcni ea, cu vocea scrijelită, ai pronunţat sentinţa de moarte a…

Întărîtată de nebunia furioasă a geloziei era să zică: a fetei mele!…

— Sentinţa de moarte a acestei copile! completă ea.

— Nu! Maiestate! – zise Buridan care se sculă în picioare.

— Zici, nu?…

— Zic că nu veţi îndrăzni! Iertaţi-mă doamnă! Adineauri mă striveaţi şi mă plecam în faţa dumneavoastră. Acum ameninţaţi şi mă ridic la înălţimea voastră! Ameninţare pentru ameninţare! Doamnă, iubesc această copilă. În ea mi-am pus speranţa vieţii! Înainte de a o fi atins, dumneavoastră veţi fi moartă!

Marguerite scrîşni din dinţi. Privea cu groază şi se îndreptă spre acel gong al cărui sunet chema pe asasinii care stau la pîndă.

Dar, poate că-nspăimîntătoarea luptă care se petrecea în ea, pentru un minut pasiunea fu mai tare.

— Buridane... şi toate tremurau în ea: vocea, buzele, mîinile împreunate. Buridane, nu mă împinge la ireparabil. Fata aceea nu poate fi a ta. Daca-i şti… Dar poate că într-o zi vei şti… şi atunci vei avea milă de cele ce suferă Marguerite în minutul ăsta… Mai e încă vreme…

— Da… Dacă vreau să ies cu viaţă de-aici… dacă nu vreau să fiu cusut într-un sac şi aruncat în Sena… nu e aşa, Maiestate?…

Vînătă la faţă, spumegînd de furie, îngheţată de spaimă, la auzul cuvintelor acestea, care-i dovedeau că Buridan cunoştea tot secretul turnului Nesle, Marguerite răcni, ca fiara care-i gata să omoare.

Ea sări spre clopot şi apucă ciocanul.

Dar ciocanul nu recăzu pe bronz. Mîna lui Buridan se încleştase pe aceea a Margueritei, şi însuşi, învineţit de mînie, gîfîi:

— Doamnă, să ştiţi, că, peste o oră, regele va fi aici…

Marguerite se ridică cu un ţipăt groaznic, de spaimă. Faţa ei se tulbură în cîteva clipe şi faţa-i trecu, de la cea mai înfocată expresie de dragoste, la aceea a celei mai straşnice uri, întocmai ca cerurile nopţilor de vară, cînd geniul furtunilor aprinde, deodată orizontul înspăimîntat.

— Te lauzi, blestematule, horcăi ea.

— Doamnă, jur pe capul Myrtillei, tot ce am mai sfînt pe lume, că, dacă nu ies d-aici viu şi ştiind ceea ce vreau să aflu, regele va veni aici…

— Într-un sfert de oră, pot fi la Luvru! strigă Marguerite. Şi tu… tu, mizerabile, vei muri!…

— Săriţi! Săriţi!… urlă ea.

Uşile de deschiseră. Stragildo apăru, cu spada în mînă, şi cu vreo duzină de oameni mascaţi, care se repeziră, zbierînd:

— Pe el! Pe el! La moarte!

— Marguerite – strigă Buridan, cu glas puternic, vei muri de moartea mea. Căci nu mai poţi ieşi de aici! Am pus să închidă porţile turnului pe dinafară!…

În acelaşi timp, Buridan se trînti jos pe burtă, apoi sărind în picioare, îl luă în braţe pe Stragildo şi-l muşcă de mînă. Banditul scoase un urlet de durere şi dădu drumul la spadă. Buridan o apucă. Dintr-o săritură, fu în dosul unei mese. În minutul acelea, unul dintre combatanţi căzu, lovit de moarte. Toate astea se petrecuseră în două secunde, şi Buridan strigă:

— Marguerite peste un minut voi fi mort! Şi atunci va fi prea tîrziu ca să scapi! Căci uşa nu se va deschide şi regele va veni!

În acelaşi timp, un al doilea bandit atins la gît se trase îndărăt şi se învîrti, prăbuşindu-se la picioarele reginei, care tremura de furie şi de spaimă, ca o tigroaică încolţită.

— Pe el! pe el! – se îndemnau urlînd, ucigaşii.

— Înapoi cîini! strigă Marguerite.

Ei se traseră îndărăt, în dezordine şi dispărură, luînd cu ei pe cei doi răniţi. Buridan aplecă vîrful spadei sale – a lui Stragildo, – fină şi tare, o spadă din fabricile milaneze. În aceeaşi clipă Stragildo reapăru, zăpăcit, şi bîlbîi:

— Doamnă, acest cerşetor a spus adevărul! Nu mai e chip să deschidem poarta!

— Cine-ţi dă voie să vorbeşti, fără să fii întrebat? strigă regina. Ieşi d-aici, cîine!

Stragildo, cu capul plecat tocmai ca şi cîinele bătut, se strecură afară din odaie, dar mai mult ca oricînd, un surîs ironic îi strîmba buzele.

Marguerite stătu un minut fără să vorbească. Căuta să se liniştească.

Încetul cu încetul, aerul de maiestate dispreţuitoare, care-i da acea înfăţişare grozavă, reapăru pe chipul ei.

— Bine! făcu ea, fără ca din clipa acea glasul să-i trădeze vreo emoţie. M-ai învins. Gîndeşte-te la răzbunarea mea. Ea va fi grozavă! Şi acum vorbeşte!

Buridan aruncă spada lui Stragildo se apropie de regină şi zise:

— Ştiu, doamnă, că ridicînd degetul cel mic numai, puteţi să mă zdrobiţi. De aceea, voi aştepta felul de supliciu, pe care Maiestatea voastră va avea plăcerea să ordone împotriva mea.

— Vorbeşte! îl curmă regina, cu asprime.

— Nu înainte de a vă proba că sînt, pentru un minut, stăpînul absolut care-mi ofereai să fiu pentru totdeauna! Maiestatea voastră să facă bine să se suie cu mine pe platforma acestui turn… Vă uitaţi la fereastră, doamnă?… Sînt aşa de bine ferecate, încît unor lucrători îndemînatici le-ar trebui două ceasuri de muncă ca să facă o trecere… Credeţi-mă, mai bine să ieşiţi pe uşă, cînd voi pune s-o deschidă.

— Vino! zise Marguerite tremurînd de mînie.

Ea începu să suie scara, pe unde Philippe şi Gautier d’Aulnay fuseseră duşi pînă la platforma de unde trebuiau să fie azvîrliţi în Sena.

Buridan o urma.

Seara era pustie. Turnul, odinioară plin de urlete era acum tăcut – stăpînea adînc tăcerea care urmează furtunilor.

Ajuns la platformă, Buridan se aplecă peste parapet, pînă aproape să cadă în prăpastie. Marguerite n-avea decît să-l împingă şi totul se sfîrşea.

Poate că pofta nu-i lipsea, căci făcu o mişcare ca şi cum ar fi vrut să se apropie de tînăr. În clipa aceea, privirea-i alunecă spre Luvrul întunecat, pe faţada căruia trei ferestre străluceau slab, ca nişte stele şterse, pe un cer posomorît. Tresări. Un gest de neputinţă şi de furie îi scăpă. Acele ferestre erau ale regelui.

— Bigorne! strigă în minutul acela Buridan.

— Sînt aici, domnule, răspunse de jos vocea aspra a lui Bigorne.

— Ai baricadat bine poarta turnului?

— Baricadat? Pe sfinţii cerului, dacă porţile Iadului ar fi aşa de straşnic închise, cînd m-oi înfăţişa eu, or să fie nevoiţi să mă găzduiască în Paradis, avînd în vedere…

— Bine. Ştii ce ai de făcut?

— Barnabé să-mi vină în ajutor, ar trebui cel puţin trei ore ca să desfac totul în zece minute, căci…

— Bine, îţi zic! Ce ai de făcut acum?

— Să aştept. Şi mi-ar părea bine dacă aş fi în tovărăşia unei jumătăţi de oale de băutură.

— Cît timp să aştepţi?

— Hai!… Să spunem vreun sfert de ceas…

— Şi apoi?

— Apoi?… Numai dacă n-o să-mi dai un contra ordin, să mă duc la Luvru şi…

— Bine, zise cu glas înăbuşit Marguerite. Destul!

— Destul Bigorne! strigă Buridan.

Lancelot Bigorne tăcu şi se auzi cum începu a fluiera un marş militar.

— Cine-i Lancelot Bigorne? murmură Marguerite, tremurînd. Unde am mai auzit acest nume? Domnule, cine e acest om?

— Bigorne, un pescar, de pe Sena, doamnă, totdeauna pe barca lui, întotdeauna pescuind în apele fluviului, aşa că i se-ntîmplă să descopere lucruri ciudate, uneori bani, alteori obiecte preţioase şi… chiar cadavre…

— Cadavre? strigă Marguerite a căror unghii îi intrară în palmele mîinilor.

— Doamne! Da, Maiestate. Şi iată, sînt cîteva zile de-atunci… într-o dimineaţă, la răsăritul soarelui, a tras lîngă lanţul cel mare care barează fluviul, cadavrele a doi prieteni ai mei. Bieţii, băieţi! Viteji, spirituali, îndrăgostiţi, nevrînd altceva decît să trăiască şi… să moară în chip atît de grozav! Trebuie să vă spun, doamnă, că Philippe d’Aulnay şi Gautier…

Marguerite scoase un geamăt ca un fel de blestem.

— Ce aveţi, doamnă? întrebă Buridan. Istoria asta cu cadavre vă pare hidoasă? În cazul ăsta, tac… Era să vă lămuresc, numai cine e Bigorne!

— Urmează, gemu Marguerite, într-un horcăit.

— Ziceam, dar că, nenorocitul de Philippe şi cu fratele său fuseseră cusuţi într-un sac şi aruncaţi în apă. De sac era atîrnată, fără îndoială, o greutate de fier sau o piatră mare, dar piatra sau greutatea de fier, s-a desprins. N-a mai rămas decît frînghia. Sacul s-a abătut din drumul său, s-a agăţat de lanţul zăgazului şi acolo l-a găsit Bigorne.

— Ce a făcut cu cadavrele? întrebă maşinal Marguerite.

— Doamnă, vă clănţănesc dinţii!… Poate că am face mai bine să ne coborîm. Aerul e rece în vîrful acestui turn şi poate fi mortal…

— Nu, nu! strigă Marguerite. Urmează…

— Fie. Cum stă rău cu marele prefect al Parisului, cum n-avea nici un zor să vorbească de lugubra lui descoperire, pentru că ar fi putut fi acuzat, a azvîrlit din nou cadavrele sărmanilor mei prieteni, care au urmat cursul apei. L-am certat foarte mult, din cauza asta, căci aş fi fost foarte fericit să îndeplinesc ultimele îndatoriri faţă de gentilomii aceia. Dar, Bigorne mi-a răspuns că destul că a păstrat sacul… Sac foarte ciudat pretinde el… Sac unde, din nebăgare de seamă, s-a rătăcit un obiect care ar face lesne să se dea peste asasini… E tot ce doreaţi să ştiţi asupra lui Lancelot Bigorne, doamnă?

— Da! gemu regina cu dinţii încleştaţi.

— Cu toate astea, adăugă Buridan, lăsaţi-mă să vă mai spun că Lancelot Bigorne a locuit la Dijon acum vreo şaptesprezece ani…

Marguerite se clătină…

— Şi că atunci era feciorul de încredere al puternicului conte Charles de Valois…

— Să ne coborîm! horcăi Marguerite.

— E rîndul meu să zic: nu! Căci înainte de a ne coborî trebuie să vorbesc cu Bigorne. Şi, înainte de a vorbi lui Bigorne, trebuie să vă vorbesc dumneavoastră.

— Bine! Vrei să ştii unde e fata furată de la Temple?

— Da, doamnă, zise foarte grav Buridan. Dar gîndiţi-vă: dacă mi-aţi da o adresă falsă…

— Ce s-ar întîmpla?

— Ei bine! mîine dimineaţă, cu riscul vieţii mele, voi fi la Luvru, cu Lancelot, şi-i voi istorisi regelui romanul amorurilor voastre cu Charles de Valois… moartea damei de Dramans, înjunghiată de dumneavoastră… şi a micului Jean, pe care aţi dat ordin să-l arunce în apă. Aşa vă erau obiceiurile… încă de pe atunci!

Marguerite se cutremură, nu de teama ameninţării, ci din pricina ultimelor vorbe, care o făcea să ghicească că Buridan sau Bigorne, ştiau multe din misterele turnului Nesle.

Cu toate astea era o femeie greu de supus.

Ea privi primejdia în faţă, se îndreptă şi grăi cu un dispreţ admirabil:

— O regină nu minte, domnule. Acest lucru e bun pentru dumneata. Din toate insultele pe care mi le-ai adus astă seară, nu-mi reamintesc decît îndoiala pe care ai rostit-o. Du-te, domnule. La spatele casei cu stîlpi, în locuinţa care e alături de turnul pătrat, vei găsi pe aceea pe care o cauţi.

Buridan salută pînă la pămînt.

Apoi strigă:

— Bigorne, mă cobor!

— Bine, domnule.

Buridan se-ntoarse o clipă spre regină ca şi cum ar fi vrut să exprime vreun gînd. Dar, o văzu atît de ţeapănă, atît de palidă, sub lumina razelor lunii, atît de asemănătoare unei stafii, ca şi cum ar fi fost geniul sinistru al turnului blestemat, încît îl cutremură un fior şi se trase înapoi, – apoi se afundă pe scara întortocheată.

Marguerite scoase un geamăt groaznic de deznădejde şi se prăbuşi pe lespezile platformei. Sîngele îi ţîşni din cap. Mormăi un blestem printre buzele vinete şi-şi pierdu cunoştinţa.





XIX. TURNUL CU DRACI



Buridan coborî, cu fruntea îmbrobonată de sudoare, nesfîrşita scară întortocheată. La fiecare etaj, se aştepta să vadă sărind asupră-i o droaie de spadasini. Dar, fie că Marguerite fusese destul de înspăimîntată, ca să-l lase să iasă, fie că nu-şi venise în fire destul de repede, pentru ca să dea ordin să-l prindă, el ajunse jos, fără să fi văzut vreo umbră măcar, fără ca să fi auzit alt zgomot, decît şuierul vîntului, care suflă cu chiuituri prelungi.

Ajuns în sala slab luminată care forma cu un fel de vestibul al turnului, lovi cu pumnul în poartă.

— Gata! se auzi vocea lui Bigorne.

Buridan trase zăvoarele interioare. După un minut, ieşi de acolo. Atunci ameţi. Reacţia emoţiilor puternice pe care le resimţise, îl doborau.

Patru oameni mascaţi, ascunşi pe malul fluviului, printre sălcii, săriră la chemarea lui Bigorne şi, în curînd, graţie îngrijirilor lor, Buridan îşi veni în fire.

Cu un gest, le opri nenumăratele întrebări care le năpădeau pe buze.

— Iute, porunci el. Peste cîteva minute va fi, poate, prea tîrziu… Barca!

— E acolo, legată de stîlpul acela! – zise unul dintre oamenii mascaţi.

— Să ne-mbarcăm!

Toţi cinci se repeziră pe mal şi se suiră în luntrea legată, acolo, cu vîslele pregătite, gata să pornească pe valuri.

— Bigorne! zise Buridan, în clipa cînd era să desfacă frînghia.

Bigorne nu era acolo.

Frînghia era deznodată şi nu mai rămînea decît să împingă barca cu o lovitură de vîslă.

— Să plecăm! îndemnă unul dintre oameni. Cine ştie dacă n-or să ne cadă o ploaie de săgeţi de sus.

— Bigorne! chemă Buridan. Un minut! N-am să părăsesc pe vrednicul meu ajutor… Bigorne!…

— Iată-mă! răspunse, cu vocea stinsă de spaimă, Lancelot, care alerga şi care dintr-o săritură fu în barcă.

În acelaşi timp, picioarele i se muiară şi căzu în luntrea care, împinsă de două vîsle zdravene, alunecă pe luciul fluviului.

— Pe sîngele Domnului! murmură unul dintre acei care ramau, Lancelot a leşinat!

— Am şi de ce! oftă Bigorne, clănţănind din dinţi. Am şi de ce, jupîne Guillaume Bourrasque.

— Pe dracu! rîse celălalt vîslaş, ai înghiţit strîmb, Lancelot?

— Nu, senior Gautier!… Am văzut o stafie! Atît numai… Uf! Nu ştiam că vederea sufletelor, de pe lumea cealaltă, poate să facă o astfel de impresie asupra unui om viu! Parcă îmi simt şi acuma părul zbîrlit!…

Se făcu tăcere. Lancelot părea foarte înspăimîntat şi prin cei cinci oameni îndrăzneţi, hotărîţi, în stare să înfrunte moartea, trecu un fior greu.

Riquet Haudryot – unul dintre cei care nu vîsleau – îşi făcu semnul crucii. Gautier d’Aulnay şopti o rugăciune, pe cînd Philippe d’Aulnay, cu vocea îngrijorată, întrebă pe Buridan despre cele ce se petrecuseră în turn…

Iată ce văzuse Lancelot Bigorne. În minutul cînd sfîrşise de înlăturat întăritura de bîrne pe care o ridicase ca să astupe uşa, în clipa cînd Buridan ieşea din turn, o umbră răsărise din întuneric, o femeie care, cu pas liniştit, intrase în sala de la parter.

Bigorne îi zărise figura? sau curiozitatea, singură, îl împinsese. Femeia aceea care intra acolo atît de liniştită, într-un astfel de moment şi în condiţii atît de stranii, îi făcu o impresie misterioasă. Lancelot Bigorne se repezi după ea şi o ajunse pe prima treaptă a scării. O apucă strîns de braţ.

Femeia era mascată cu negru…

— Pe dracu! strigă Lancelot, voi afla cine eşti!

— Vrei să ştii cine sînt? – zise femeia, cu o voce care-l făcu pe Bigorne să dea înapoi.

Cu pas hotărît, ea se apropie de felinarul atîrnat de zid, ca lumina să-i cadă pe faţa ei. Apoi ea zise:

— Fecior blestemat al unui stăpîn afurisit, vrei să ştii cine sînt? Ei bine, priveşte Lancelot Bigorne!…

În acelaşi timp, îşi scoase masca… Un minut, Bigorne o privi mirat. Apoi, deodată, amintirea i se trezi. Un fulger îi lumină memoria. Se învineţi de spaimă şi, clătinîndu-se cu groaza în el, fugi mormăind:

— Mama micului Jean!… Doamna de Dramans!… Moarta de la Dijon!

Femeia aceea era cea pe care Marguerite de Bourgogne o numea Mabel.



*

* *

Mergînd în susul apei, de-a curmezişul, barca se oprise mai sus de turnul Luvrului. Gautier o legă de unul din stîlpii înfipţi în nisip şi cei şase oameni săriră, cu Buridan în frunte.

După cîteva minute, ajungeau în piaţa Grève şi, după ce trecură prin dosul casei cu stîlpi (actualul local al Primăriei), intrară sub un fel de arcadă, rezemată, din două părţi, de strada Mielului, care se numeşte azi Arcada Sfîntului Ion.

La o sută de paşi de la arcadă, se înălţa un turn vechi, părăsit, care poate, făcuse parte din primele fortificaţii ale Parisului primitiv, pe vremurile acelea îndepărtate, cînd ceea ce trebuia să devină oraşul monstruos, abia începea să răsară din cuibul său, insula Cetăţii. Era un turn pătrat, cu două etaje. Zidurile-i erau crăpate, platforma dărîmată, poarta dezbîrnată, ferestrele larg deschise. Se numea „Turnul cu draci”, pentru că se bănuia că era vizitat de fiinţe mai mult sau mai puţin infernale, cu care – fără îndoială – vom avea ocazia să facem cunoştinţă, dacă această perspectivă nu-i înspăimîntă pe cititori. Cît despre noi, nu ne este displăcută, avînd putinţa să constatăm că nu sînt demoni mai răi, ca acei care… nu vin din Iad. Se numea „Turnul cu draci” şi asta simplifică lucrul.

În sfîrşit, alţii, care avuseseră fără îndoială, ocazia să cineze cu Satana şi să constate digestiile lui gălăgioase, îl numeau – cu voia dumneavoastră, „Turnul… pîrţului drăcesc!” Nu e vina noastră, cititorule, dacă limba populară de pe vremea aceea, nu cunoştea sinonime elegante!…

De partea stîngă a acestui turn cu draci şi, cam în dos, se rezema o locuinţă care-şi arăta coama fără ferestre în stradă şi a cărei faţadă se deschidea într-o curte mică. Un zid despărţea curtea de stradă.

— Aici e! zise Buridan, oprindu-se la picioarele zidului.

— Totul e, să ştim dacă desfrînata n-a minţit! – adăugă Gautier.

Philippe înăbuşi un suspin şi Buridan tresări.

— Frate, gemu cel dintîi, e cu neputinţă ca, în faţa mea, să las s-o insulte pe regină!…

Gautier dădu din umeri. Dar Buridan, ajutat de Lancelot, pe umerii căruia se suise, sărise zidul şi intrase în curte. Regele Basochei şi împăratul Galiléei se căţărară, la rîndul lor. Cei doi d’Aulnay rămaseră în stradă, de pază, pe cînd Bigorne, călare pe creasta zidului, se pregătea să sară, fie în interior, fie afară, după împrejurări…

— Cine-i acolo? strigă, deodată, cineva.

În acelaşi timp, o fereastră de la parter se deschise brusc. Buridan, care înainta, văzu o sală luminată de făclii şi în sala aceea, cinci-şase oameni înarmaţi.

— Înapoi, haimanale! strigă aceeaşi voce. Nu-i nimic bun aici, pentru voi.

Guillaume Bourrasque şi Riquet Haudryot erau cît pe ce să se şi avînte.

Buridan îi opri, făcu doi paşi şi pronunţă:

— În numele reginei!

Omul care vorbea la fereastră se descoperi.

Ceilalţi aplecară săbiile.

— Ce vreţi? întrebă şeful.

— Să luăm pe fata care vă este încredinţată şi s-o ducem la Luvru.

— Bine! Cuvîntul de ordine?

— Marigny! strigă Buridan, cu voce vibrantă şi sigură, fără cea mai mică şovăială.

De ce strigă el acel nume, înaintea oricărui altul?

Fu un raţionament iute şi instinctiv? Fu inspiraţie? îl pronunţă la întîmplare?

Şeful salută cu respect şi făcu semn oamenilor săi să bage săbiile-n teacă.

Marigny era cuvîntul de trecere! Întîmplarea este, adesea, mai aproape de adevăr decît calculul…

— Mă duc să vă deschid! zise omul, cu respect. Aşteptaţi puţin, seniore!

În minutul acela, o fereastră se deschise la primul etaj al casei…

— Bine! zise Buridan. Grăbiţi-vă, că sîntem deja în întîrziere.

În clipa aceea o voce, înfrigurată de bucurie şi de speranţă, răsună la fereastra de sus.

— Buridan!

— Myrtille!

— Iadul! – vociferă şeful de post. E Jean Buridan! Ho! ho! La arme!…

Paznicii săriră pe ferestre şi se repeziră în curtea slab luminată de faclele, care, din sală, îşi răspîndeau în afară luminile lor roşiatice.

Myrtille scoase un ţipăt sfîşietor.

— Nu te teme, Myrtille! strigă Buridan.

În minutul acela se văzu împins spre zid, pe cînd Guillaume şi Riquet, urlînd, înjurînd, blestemînd, se luptau, fiecare contra a cîte doi năvălitori.

Buridan n-avea arme!…

Îşi înfăşură iute braţul stîng în mantie şi cu dreptul căuta să se apere de lovituri, încercînd să apuce una din săbiile pe care le vedea strălucind, la cîteva degete de pieptul lui.

— Predă-te! strigă şeful, sau te ţintuiesc de zidul ăsta!

— Adio, Myrtille! strigă Buridan care trimese sus o sărutare.

Şeful se repezi asupra lui.



*

* *

În clipa următoare, înnebunită de spaimă Myrtille văzu această scenă:

Omul care se aruncase asupra lui Buridan, se rostogolea pe pămînt dezarmat, mormăind blesteme furioase! Şi Buridan, cu o sabie în mînă, se repezea spre casă cu un strigăt de bucurie nebună!… Spada şefului nu-l atinsese! În minutul cînd era să-i spintece pieptul ea deviase şi năvălitorul alunecase, zdrobit, turtit de ceva enorm, care căzuse peste el…

Acel ceva era Lancelot Bigorne, care, sărind din vîrful zidului, venea, cu toată greutatea sa, pe umerii omului, rostogolindu-se împreună cu el, pe jos.

— Apucă asta! zise Bigorne, ridicîndu-se uşurel şi întinzîndu-şi sabia lui Buridan. V-am sfătuit doar, să nu ieşiţi fără arme!

În acelaşi timp înfipse pumnalul între umerii şefului, care, de data asta, căzu, ca să nu se mai scoale, şi o luă la fugă, să deschidă poarta curţii, lui Philippe şi Gautier, care intrară în goană.

Oamenii de gardă, care mai erau în viaţă, fugiră urlînd, pe poarta deschisă.

— Ne omoară!… Hoţii!… Păzitori!

Ceea ce de altminteri n-ar fi servit decît să pună pe fugă chiar patrula care, din întîmplare, ar fi trecut pe acolo.

Guillaume şi cu Riquet scăpaseră fără nici o zgîrietură. Buridan avea două încrustări la mîini.

După cîteva minute, Myrtille era în braţele lui Buridan.

Se îngădui amanţilor zece minute de bucurie, după care Gautier d’Aulnay comandă:

— Să plecăm! Acum e vorba să scăpăm de Satana de la turnul Nesle, după ce am omorît dracii din „turnul diavolilor”…

Plecară: Gautier în avangardă, cu spada-n mînă, Bigorne în ariergardă cu pumnalul scos.

Restul, compus din Philippe, din Guillaume şi Riquet, escortau pe Buridan, de braţul căruia se agăţa Myrtille.

Astfel orînduită, trupa avea un aspect formidabil, care ar fi făcut să tremure o patrulă şi ar fi impus o prudenţă respectuoasă companiilor de pungaşi, care ar fi încercat să-i atace.

Cum treceau pe sub arcada sfîntului Ion, Buridan zări o umbră neagră, nemişcată, în colţul stîlpului din stînga. Dar crezu că e vreun pungaş şi nu-i dădu atenţie. Ajunseră, dar, fără piedici, în strada Froidmantel. Dar, pe drum, Myrtille, cu ochii plini de lacrimi, avusese vreme să-i spună lui Buridan că avea să-i anunţe o mare nenorocire.

Şi-i istorisise că tatăl ei, Claude Lescot, nu voia să audă vorbindu-i-se de Buridan…

Tînărul nu se sinchisi prea mult de vestea asta, însărcinîndu-se să-l facă pe onoratul să-şi schimbe ideile.

Pentru Myrtille – însă – refuzul tatălui ei şi ura stranie pe care o arătase împotriva lui Buridan, era o mai mare nenorocire, decît chiar învinuirea de vrăjitorie.

Cu toate astea, Buridan o mîngîiase puţin, făcînd să înţeleagă că – la urma urmei – era mai lesne să obţii iertarea unui tată, decît acea a judecătorului însărcinat cu instruirea procesului de vrăjitorie.

— Cînd va afla maestrul Claude Lescot, că am scăpat-o pe fiica – îşi zicea, în gînd, tînărul, o să trebuiască să fie făr’ de milă ca să-mi refuze răsplata, care mi se cuvine!

Acest gînd cuprindea ceea ce, în zilele noastre, s-ar numi un fel de… şantaj. Dar, pentru ca să ajungă la fericire, toate mijloacele i se păreau bune lui Buridan.

Un consiliu de război, avu loc în vechea locuinţă a lui d’Aulnay.

Myrtille istorisi, în amănunt, arestarea ei, cum fusese azvîrlită într-o celulă a temniţei; apoi vizita unei doamne foarte frumoasă pe care o primise, şi… cum, în urma vizitei aceea, fusese transferată – în mijlocul nopţii, – în o locuinţă, a cărei situaţie n-o cunoştea… Acolo, trăise sub supravegherea unei femei, orice fugă fiind imposibilă din cauza oamenilor care păzeau la catul de jos.

Toţi erau încredinţaţi că vizitatoarea de la Temple nu era alta decît regina, precum tot atît de sigur li se părea că Myrtille fusese arestată numai după instigaţiile Margueritei; apoi, aceasta se reculesese şi, ca s-o aibă pe fată la îndemînă, pusese s-o mute în „Turnul dracilor”.

Dar de unde putea să pornească ura aceea, inexplicabilă, împotriva copilei?

Aici începea necunoscutul.

Numai Buridan, singur, se putu apropia de adevăr zicîndu-şi:

— Dacă e adevărat că regina asta grozavă şi-a aruncat privirile asupra mea mai de mult timp, după cum zice ea, trebuie să fi pus să mă urmărească şi ştia de vizitele mele la grădiniţa cu trandafiri. De aici dar, dorinţa de a o pierde pe micuţa Myrtille, victimă nevinovată… învinuirea de fermecătoare… arestarea şi restul.

Apoi, se puse chestia cea mare.

Trebuia găsit un adăpost sigur, pentru Myrtille.

Ea nu ştia unde locuia Claude Lescot, tatăl ei; cît despre Gillonne, aceasta dispăruse, poate închisă, zicea Myrtille… poate victima devotamentului ei!…

Era cu neputinţă ca fata să fie instalată în casa lui d’Aulnay.

Guillaume Bourrasque, care era însurat, şi-ar fi oferit locuinţa, dar femeia lui era cumplit de geloasă, fapt pentru care îl şi bătea, uneori.

Cît despre Riquet Haudryot, n-avea domiciliu fix şi, apoi, trăia ca flăcăii neînsuraţi. Cu toate astea, trebuia să se găsească un adăpost, înainte de a se lumina de ziuă, şi personajele care formau acel consiliu de război se priveau nedumeriţi; Buridan începu să se gîndească s-o încredinţeze pe Myrtille doamnei Clopinel, gazda lui, cînd Lancelot Bigorne, îşi prelinse capul prin crăpătura uşii.

— Am o locuinţă pentru fată, zise el.

— Intră! strigă bucuros Buridan, şi explică-ne gîndul tău!

— Dar goleşte, mai întîi, acest pahar cu vin! – adăugă Gautier.

După ce bău şi-şi şterse buzele cu podul palmei Lancelot Bigorne, explică:

— Iată! zise el. Pe vremuri, cînd eram o haimana, trăind din seul duşmanului, adică a burghezilor bogaţi, hoinăream într-o seară sau mai bine zis într-o noapte, în tovărăşia a doi băieţi buni, prin jurul pieţei Grève. Deodată zărim apropiindu-se un felinar, care se clătina. Felinarul era purtat de o femeie, o leliţă groasă, urmată de bărbatul său. Ne întrebarăm din priviri. Mă rugai la repezeală, de sfîntul Barnabé, ca să-i mulţumesc de pleaşcă. Făgăduindu-i, după obicei, jumătate din pradă, pentru sufletele din Purgatoriu, căci, doar, sînt bun creştin, slavă Domnului! şi n-am tratat niciodată vreun creştin, ca pe un ovrei, şi e bine să ştiţi, monseniori, că dacă am păstrat întotdeauna tot ceea ce am luat de la un ovrei, am…

— Bea! îl întrerupse Gautier. Bea sau te ucid!

— Ce bun basochian ai fi fost!

— Scurtează, dragă Lancelot!

— Scurtez! – reluă Bigorne. Aşadar, după ce ne înţeleserăm din ochi, cei doi tovarăşi ai mei se aruncă asupra omului, iar eu mă îndreptai spre leliţă! Dumneaei leşină. Omul căzu în genunchi. Îl buzunărim şi nu găsim nimic. Furioşi, tovarăşii mei voiră s-o ia cu ei pe femeie! Bietul om începu să plîngă. Femeia se deşteptă îndată din leşin şi începu să ţipe atît de tare, încît, eu care am suflet milos, lucru care mi-a stricat întotdeauna, strig confraţilor mei s-o lase pe femeie în pace. Ei mă înjurară. Mă reped la ei, îi gonesc, liniştesc cît pot pe cei doi şi-i urmai pînă la uşa Fert, ca să-i apăr de vreo întîlnire primejdioasă.

— Bigorne, zise Gautier, eşti un om cumsecade.

— Asta m-a şi împiedicat să mă îmbogăţesc, seniore!… Deci, ajuns la poarta Fert, iată că leliţa mă sărută, plîngînd ca o lăuză, zicînd că i-am scăpat virtutea, ceea ce nu era adevărat, domnilor, căci – vă jur – că nu aveam de gînd s-o batjocorim. În sfîrşit, asta era părerea ei; plîngînd ca un bou, bărbatul ei mă sărută pe obrazul stîng, mulţumindu-mi că i-am scăpat viaţa, – astfel că, între cele două sărutări, rămăsei încremenit, înăbuşit, bolnav de înduioşare şi plîngînd ca un măgar care zbiară de emoţie.

Un hohot de rîs trezi ecouri lungi în casa ruinată. Numai Philippe d’Aulnay rămase pe gînduri.

Sufletul lui era departe.

Bigorne puse mîna pe inimă, mai înghiţi un pahar plin şi urmă:

— După ce am plîns destul, după ce ne puparăm destul, omul îmi zise: „Mă cheamă Martin şi pe nevasta mea Martina. Sînt grădinarul mînăstirii Saint-Germain-des-Prés, şi nevasta mea spală rufele monseniorului Clément Mahaut, stareţul, din voia lui Dumnezeu. Dacă treceţi vreodată pe lîngă mînăstire, veţi vedea, în partea dinspre Pré-aux-Clercs şi lipită de zidul incintei, o casă cu înfăţişare veselă, lîngă o mică grădină. E casa mea. Va fi a dumitale, ori de cîte ori vei avea nevoie”…

— O faptă bună e întotdeauna răsplătită, mormăi Riquet Haudryot.

— Aşa mi-a spus onoratul grădinar al mînăstirii, urmă Bigorne. Aşadar, seniorii mei, aflaţi că, de mai bine de douăzeci de ori, am avut ocazia să cer ospitalitate bunului Martin şi bunei lui Martina, care totdeauna m-au primit cu braţele deschise. Locuinţa e curată, veselă, luminoasă; odaia care dă în grădina stareţului o să fie numai bună pentru frumoasa domnişoară… Apoi, casa face parte din acareturile mînăstirii, sub protecţia directă a seniorului abate, şi nu ştiu, zău! dacă însuşi regele ar îndrăzni să violeze un astfel de adăpost…

— Ştii că nu eşti prost, Lancelot! se miră Buridan.

— Hei! oftă Bigorne, sînt din împrejurimile Béthune-ului, din Artois. Şi cît despre cuminţenie, Artois este aproape ţară Flamandă, aproape Normandia – pentru viclenie, şi aproape Picardia – pentru şiretenie… Închipuieşte-ţi, domnule, că e în mine un sfert de flamand, un sfert de picard şi un sfert de normand şi… vei avea trei slugi în loc de una.

— Cum? făcu Buridan, tu eşti din Béthune?

— Ca şi dumneata domnule şi sînt foarte onorat… credeţi-mă.

Lancelot Bigorne fu felicitat, în unanimitate, de către consiliul de război şi fu luată hotărîrea că, de cum s-or deschide porţile, să o ducă pe Myrtille, la bunul grădinar al mînăstirii de la Saint-Germain-des-Prés.





XX. ANNA DE DRAMANS



Recunoscînd pe Lancelot Bigorne în lumina tremurătoare a felinarului, atîrnat la parterul turnului Nesle, Mabel simţise o emoţie fulgerătoare, una din acele emoţii, care pustieşte sufletul, zbuciumă inima… răstoarnă o situaţie.

Lancelot Bigorne… pe care-l credea mort sau dispărut de ani de zile!… Lancelot Bigorne, care-i luase copilul, pe micul său Jean, ca să-l arunce în fluviu!… Lancelot Bigorne era una din cele trei uri ale ei. Celelalte două erau: Marguerite de Bourgogne şi Charles de Valois.

Ea nu-l ura mai puţin, îl ura însă, altfel… feciorul nu fusese decît instrumentul celor dintîi…

Pentru Marguerite şi Charles de Valois visa o răzbunare rafinată. Încet, dar sigur, ea îi conducea pe marginea prăpastiei, în care trebuiau să cadă de la putere la mîrşăvie… de la glorie la ruşine… de la bogăţie la mizerie.

I-ar fi fost lesne să-i omoare! Dar asta era prea puţin. Voia să-i vadă suferind. Voia să-i afurisească în viaţa asta, de s-ar fi afurisit şi ea, pe lumea cealaltă. Aşa mărturisi dînsa, mai tîrziu, duhovnicului ei, seniorul Clément Mahaut, abatele de la Saint-Germain-des-Près, care… dar să lăsăm evenimentele să povestească singure.

Cît despre Bigorne, de cum îl recunoscu îi dori moartea îndată.

— Nebună! şopti ea, suindu-se pe scara întortocheată, cu repeziciune, nebună ce sînt, să mă fi arătat mizerabilului acesta! Are să se păzească. Nu-mi pasă! Va muri! – şi adăugă cu un surîs: Marguerite îl va ucide. Dreptatea lui Dumnezeu e departe şi căile ei sînt întortocheate, dar cînd loveşte, este ca trăsnetul care nu se vede îngrămădindu-se într-un colţ de cer… Cînd trăsneşte e prea tîrziu.

Cînd ajunse la etajul unde se desfăşurau orgiile îngrozitoare ale celor trei surori, o văzu pe Marguerite, coborînd de pe platformă.

— Unde-i omul acela? întrebă Mabel…

— Buridan? făcu regina, cu o linişte extraordinară, faţă de cele ce se petrecuseră.

— Buridan! dar… nu face nimic, regina mea, zise Mabel, ridicînd din umeri. Ghicesc ce s-a petrecut. Plecarea grăbită a nebunului acestuia, mă face să bănuiesc că ai suferit un afront grozav!…

Marguerite rămase rece. După liniştea asta, Mabel se gîndi că regina trebuia să fi suferit mai mult decît oricînd.

Zîmbi. Ea privi cîteva clipe faţa, parcă îmbătrînită, pe care se arătau pete roşii şi vinete.

— Oricînd veţi voi, veţi plăti-o acelui Buridan. Durere pentru durere. Nu trebuie să căutaţi o răzbunare ordinară, adăugă ea, vorbind încet şi aplecîndu-se spre regină, asemenea unui gen rău. Puneţi să-l aresteze… aruncaţi-l într-o temniţă. Şi acolo, în temniţa aceea, care nu va fi bucuria voastră, cînd îl veţi vedea tîrîndu-se la picioarele voastre, urlînd de dragoste şi murind într-un chin mai grozav ca acela al roţii. Aşa va fi! Veţi vedea, regina mea. Îl veţi vedea pe Buridan murind în faţa voastră, de pasiune nesăturată, căci am izbutit în opera cea mare… Am descoperit elixirul amorului!

De data asta, Marguerite scrîşni din dinţi.

— Nu vă necăjiţi de Buridan, urmă Mabel. De celălalt trebuie să vă temeţi!

— Care… celălalt?

— De acel care a închis poarta… căci acela, e crima în picioare, regina mea… el e remuşcarea… care se deşteaptă.

— Oh! gemu regina, privind-o în ochi pe Mabel. Cunoşti pe Lancelot?… Cînd… cum l-ai cunoscut? Vorbeşte!

— ÎI cunosc, e drept. Spre nenorocirea mea, l-am cunoscut. Era să mă facă să mor de durere. Cînd?… Sînt trei ani de atunci… Vedeţi dar, că… e lucru vechi. Unde?… chiar în Paris… Marguerite daţi-mi pe acel om şi eu vă dau pe Buridan.

— Bine! îl vei avea, îi vei orîndui singură chinul. Vei pune să-l mănînce cîinii, dacă vei voi… Dar, acum, ascultă! Buridan se duce la „Turnul dracilor”. Acolo am pus s-o ducă pe o fată tînără… de care mă interesez! îngînă Marguerite, cu un oftat înspăimîntător.

— Fata ei! mugi Mabel în ea însăşi!

— Buridan vrea să mi-o fure… Pricepi? – urmă regina. Trebuie ca, îndată, Stragildo…

— Nu, nu, întrerupse Mabel, care tremura. Nu-l amestecaţi pe Stragildo într-un astfel de secret. Încredeţi-vă în mine!… Mă duc chiar eu!…

— Vei putea?

— Încredeţi-vă în mine, vă zic! Plecaţi, regina mea. Întoarceţi-vă la Luvru. Restul mă priveşte!…

Fără să pară că se grăbeşte, Mabel începu să coboare scara. Tresălta de bucurie şi mormăia:

— Myrtille! Fata ei! Chiar ea mi-o dă pe mînă, pe fiică-sa! Oare, Dumnezeu a pus, în sfîrşit, degetul răzbunător pe minutul nemărginirii, care trebuie să însceneze pedeapsa Margueritei?…



*

* *

— Stragildo! – strigă regina.

Cu spinarea încovoiată, paznicul fiarelor, apăru, bolborosind:

— Maiestate, nu e vina mea, dacă…

— Taci şi ia-o! se încruntă regina, arătîndu-i o pungă pe care i-o aruncase pe masă.

Stragildo o luă şi mai înclinat şi mai umilit ca oricînd, cu veşnicu-i zîmbet ironic în colţul gurii, gîndea: „Încă zece astfel de premii, înseamnă încă zece nopţi de dragoste … ceea ce face încă vreo zece cadavre! Şi… apoi, voi putea să mă retrag în vreun colţ liniştit, ca să mă mai gîndesc puţin şi eu la dragoste…”

— Stragildo! urmă Marguerite. Peste o jumătate de oră, voi fi la Luvru. Vreau să găsesc acolo pe marele prefect al Parisului, pe contele de Valois şi pe primul ministru. Du-te!

Stragildo se năpusti pe scară.

Marguerite se aşeză într-un fotoliu, cu capul în palme şi se gîndea… La răzbunare?… sau, la dragoste? Cînd se ridică, era cu totul liniştită. Faţa ei care, pînă mai adineauri era tulburată, îşi regăsise acea strălucire de tinereţe şi frumuseţe, pe care înfrigurarea ochilor, din clipele acele, i-o făcea şi mai strălucitoare.

Şi şopti cu patimă:

— Elixirul dragostei!…

Apoi părăsi şi dînsa turnul, străbătu nişte apartamente singuratice, enormul hotel Nesle, al cărui turn, purtînd acest nume, nu era decît un fel de adaos al clădirii, trecu porţile, întovărăşită de un singur servitor, şi se înapoie la Luvru, strecurîndu-se prin uşa secretă, din marginea apei.

Ajunsă în apartamentele ei de la Luvru, i se vesti că sosise prefectul şi, cu toată ora înaintată, cerea să vadă pe regină, zicînd că e chemat de ea.

— Dacă spune că l-am chemat, trebuie să fie adevărat… Să intre! porunci regina.

Şi, luînd un pergament care purta pecetea regală, începu să scrie.

Jean de Précy, prefectul Parisului de la sosirea pe tron a lui Ludovic al X-lea, care urmase lui Nicolas Barbette, fu poftit şi aştepta să-i vorbească regina.

După ce sfîrşi de scris, Marguerite îi întinse pergamentul. Prefectul îşi îndoi un genunchi.

— Citeşte!

Jean de Précy citi hîrtia, care cuprindea aceste rînduri:



„Prin prezenta ordonăm seniorului Jean de Précy, prefectul oraşului nostru, Paris, să aresteze, prin orice mijloc, pe haimanaua Lancelot Bigorne şi să-l închidă la Chîtelet, pînă cînd îi vom ordona procesul de trădare contra regelui.

Anul de graţie 1314”

Marguerite de Bourgogne

„Regina Franţei”



— Cîtă vreme vă trebuie să găsiţi pe acest om? întrebă Marguerite.

— Peste trei zile, doamnă, va fi încarcerat!

— Bine! făcu regina, urmînd să scrie. Acum, ascultaţi. Cînd veţi prinde pe derbedeul acesta, să mă anunţaţi! N-o să-i deschideţi proces!

Prefectul se-nclină.

— Dar vreau ca totul să se facă în taină… fără gălăgie iar omul să fie omorît, în închisoare…

— În ce fel, doamnă?

— O femeie de-a mea va veni să vă spună. Ca semn de recunoaştere vă va da această hîrtie.

Fără să se arate deloc mirat, Jean de Précy citi al doilea pergament. Era un bon la purtător, de două sute de galbeni pentru casierul regelui: preţul uciderii lui Bigorne.

Jean de Précy înapoie bonul reginei, se închină pînă la pămînt, mulţumind şi ieşi repede, ca să-şi trimită pe cei mai buni poliţişti pe urmele lui Lancelot Bigorne.

Regina trecu în galeria oratorului, unde dădu ordin să-l introducă pe Enguerrand de Marigny şi pe contele de Valois, de cum vor sosi. Aceşti doi seniori aşteptau, însă, de cîteva minute. Ei intrară pe două uşi diferite, fără să se privească, fără să pară că se văd. Fiecare din ei se simţea ajuns la marginea urii lor. Fiecare se gîndea:

— Să-l ucid sau să mă omoare! Nu mai merge!

Marguerite se îndreptă spre Marigny şi-l luă de mînă, îl trase spre Valois şi-l luă şi pe acesta de o mînă.

Între cele două uri înverşunate, gata în orice clipă de explozii mortale, şi cu o voce care-i făcu să se cutremure, regina începu să le vorbească:

— Nu pun mîinile dumneavoastră una într-alta, căci, poate, acest contact ar dezlănţui în voi furia turbării, de care veţi muri. Dar prin mine, care stau între voi acum, ţinîndu-vă pe amîndoi, sînteţi uniţi…

Ei dădură din cap cu putere, a neîncuviinţare.

— Aşteptaţi! urmă ea. Peste opt zile, cînd n-oi mai avea nevoie de voi, puteţi să vă ucideţi, dar, pînă atunci, cer… vă implor… ordon să încetaţi ostilităţile…

Cu aceeaşi putere, ei făcură acelaşi semn negativ.

— Marigny, zise Marguerite, dacă nu consimţi la încetarea ostilităţilor, mă duc la rege şi… pierdere pentru pierdere, îi istorisesc că am avut o fată cu tine!

— Duceţi-vă, doamnă, strigă Marigny. Eşafodul e mai dulce pentru mine decît o prietenie, chiar şi de o clipă, cu acest om…

— Valois, urmă Marguerite, dacă nu consimţi să încetezi ostilităţile, mă duc la rege şi… pierdere pentru pierdere, îi mărturisesc că ai fost amantul meu, înainte de a-mi fi el soţ.

— Mai bine mi-ar plăcea roata şi spînzurătoarea decît dezonoarea unei împăcări între omul ăsta şi mine!… scrîşni Valois.

Marguerite îi asculta, palidă ca moartea. Cei doi oameni erau pămîntii.

Nici nu se uitau unul la altul.

Regina urmă:

— Vă cer împăcarea, vă cer să unim cele trei puteri diferite ale noastre şi iată pentru ce: de astă noapte avem, toţi trei, acelaşi duşman. Acest vrăşmaş ne va răpune pe toţi, dacă nu-l zdrobim. N-ar fi nimic să murim. Dar el ne va face să pierim deznădăjduiţi, blestemaţi, căci ne va lovi în inimă pe toţi trei…

— Să lovească, scrîşni Marigny, dar împăcarea… nu!

— Să mă ucidă! gemu Valois, dar niciodată… împăcarea!

— Aşteptaţi! porunci Marguerite. Nu v-am spus numele omului.

Cei doi dregători îşi îndreptară spre ea privirile lor arzătoare.

Marguerite pronunţă:

— Se numeşte Jean Buridan! şi le dădu drumul de mîini.

Cei doi oameni se pomeniră faţă-n faţă… Avuseseră aceeaşi tresărire. Pentru amîndoi, numele lui Buridan străbătuse pînă în fundul gîndurilor lor. Şi, Valois înţelese că-l ura pe Buridan mai mult decît pe Marigny şi Marigny pricepu că, pentru ca să-l omoare pe Buridan, şi-ar sacrifica ura contra lui Valois.

Amîndoi avură aceeaşi mişcare spontană şi se prinseră de mîini. Pacea era săvîrşită. Act pe care nici o putere nu-i putea şterge în timpul perioadei convenite. Marigny şi Valois deveneau sacri unul pentru altul în acest timp şi trebuiau să se ajute mutual, ca nişte prieteni.

— Bine, zîmbi Marguerite. Pacea va dura pînă la exterminarea duşmanului. Dacă Buridan, moarte mîine, sînteţi liberi. Juraţi?

— Jurăm! – răspunseră amîndoi, odată.

— Pe ce juri, Marigny?

— Pe capul fetei noastre, Marguerite!…

— Şi tu, Valois?

— Pe copilul meu, mort din ordinul tău, Marguerite! Pe fiul meu, Jean!…

— Bine! urmă Marguerite, fără să tresară. Acum să deliberăm!…

Se aşezară toţi trei, îngrozitori, ca nişte demoni…



*

* *

După ce se coborîse din turnul Nesle, Mabel, urmase repede cursul fluviului pînă într-un loc, unde, într-o mică scobitură, formată de vîrtejul apei, era o barcă. În fundul bărcii sta un om culcat. Mabel îl zgudui. Fără să zică o vorbă, omul luă vîslele şi barca îşi luă zborul, ca o pasăre de noapte, care rade uneori, suprafaţa apelor.

Ajunsă pe malul celălalt, Mabel o apucă repede spre piaţa Grève, unde ajunse curînd. Înconjură casa primarului şi se îndreptă spre strada Mielului. Cum ajungea la arcada Sfîntului Ion, ea zări în faţa ei o ceată care se îndrepta spre dînsa. Se ascunse în umbra unui stîlp şi aşteptă asemenea unei statui de granit, înnegrită, de vremuri. Statuia asta o zărise şi Buridan, în umbră.

Grupul trecu. Mabel ajunsese tocmai cînd, bătaia sfîrşită, Buridan şi tovarăşii plecaseră.

Deci ei erau acei ce trecură pe sub arcadă.

Mabel îi numără. Îl recunoscu pe Buridan şi pe Lancelot Bigorne. Ceilalţi erau mascaţi. Cine erau? Puţin îi păsa. Ceea ce vedea sigur era că, lîngă Buridan, agăţată de braţul lui, păşea o formă femeiască.

— Myrtille! – bombăni Mabel. Fata Margueritei!… Mulţumescu-ţi Ţie, Doamne. Am ajuns la vreme! Şi începu să-i urmărească, neluînd în seamă umbrele pe care le zărea mişunînd în fundul ulicioarelor întunecoase.

Într-un rînd, una din umbrele acelea, se apropie de ea şi ameninţă.

Mabel îl privi pe om cu ochii ei îngheţaţi. Şi privirea aceea cu luminile stranii, care licăreau pe faţa-i pămîntie, îl cutremură pe bandit, care rămase tîmpit…

— Stafie, – bîlbîi el, făcîndu-şi cruce – vii din Iad?

— Mă duc! răspunse Mabel.

Banditul o rupse pe fugă. Ea îşi urmă drumul, fără să piardă din vedere ariergarda micii trupe care, după mai multe ocoluri, ajunse la strada Froidmantel.

Mabel îi văzu afundîndu-se în vechea locuinţă părăsită. Alese o fundătură şi se ascunse acolo hotărîtă să aştepte. Nedumerită, dusă pe gînduri, ea se întrebă:

— De ce au intrat în hotelul d’Aulnay?

Printre atîtea presupuneri care-i trecură prin gînd, aceea că Philippe şi Gautier d’Aulnay ar fi putut să scape din sacul lui Stragildo, nu-i veni nici un minut. Sfîrşi prin a hotărî că Buridan se servea de anticul hotel ca loc de refugiu. Apoi încetă a se preocupa de acest amănunt care o tulburase un minut. Ghemuită în negură, cu ochii ţintiţi spre intrarea locuinţei lui d’Aulnay, frămîntarea gîndurilor o duse spre viziuni îndepărtate.

— Altă dată, se gîndea ea, cînd eram bogată, onorată, frumoasă, tînără şi stăpîneam tot ce poate să facă fericirea omenească… cînd nu eram încă Mabel, cercetătoare a necunoscutului şi vrăjitoarea care scoate din sucul plantelor secretul vieţii şi al dragostei… cînd mă numeam Anne de Dramans şi aş fi putut alege printre cei mai nobili şi cei mai frumoşi cavaleri dintre gentilomii Bourgogniei… Charles veni… Şi, nenorocita de mine, fusei ameţită de titlul de… contesă de Valois! Să ajung soţia fratelui regelui, al aceluia care într-o zi, putea să fie însuşi el rege… mi se păru o fericire de invidiat… Iubeam sau crezui că iubesc pe Charles de Valois: ceea ce iubeam în el era titlul său! Aici e toată greşeala vieţii mele! Mă vîndusem pentru titlul de regină, pe care-l nădăjduiam!

Mabel avu un fel de rîs înăbuşit.

De titlu nu avui parte!… Şi cînd pricepui că fusesem înşelată, dezonorată, bîrfită… cînd nu mai îndrăzneam să mă arăt… cînd plecai să-mi ascund ruşinea în casa aceea blestemată, aş fi murit dacă n-ar fi fost micul Jean! Un suspin lung porni din colţul unde se ghemuise Mabel.

— Micul meu Jean! urmă ea. Pentru el am trăit… Pe măsură ce creştea, îmi ziceam: n-am putut fi soţie, voi fi mamă! Şi mi se părea că păşesc spre un viitor strălucitor. Trecutul se ştergea, ruşinea mea se topea. Trăiam în copil… şi e singura epocă din viaţa mea cînd am trăit adevărat.

Multă vreme gîndul lui Mabel rămase mut. Nu-şi mai amintea nimic, – dar, dacă n-ar fi fost noapte, dacă cineva ar fi putut s-o vadă, ar fi rămas uimit de zîmbetul iluminat de dragoste care strălucea pe figura ei, transformînd-o cu desăvîrşire. Mabel îl vedea pe fiul său. Îl vedea, aşa cum era atunci, blond, rumen, cu părul buclat, vesel, şi se extazia înaintea viziunii ei. Deodată, zîmbetul îi pieri. Fu ca o rază de soare care apare între doi nori de furtună, ca să lase, în urmă, pămîntul şi mai trist şi mai înfrigurat.

Mabel bombănea:

— Valois? Marguerite!… două ulcere care-mi rod inima. Să mă fi omorît pe mine, fie! Să mă fi străpuns cu pumnalul ei, şi mai bine!… Sărmană fiinţă nevinovată… ce făcuse el?… Oh! oribilul, groaznicul moment de neştearsă grozăvie, cînd întinsă jos – credeam că sînt moartă şi, cu toate astea, nu eram! Cînd toată fiinţa mea voia să se ridice şi… n-ajungeam nici măcar să-mi desprind pleoapele… Cînd auzeam plînsul şi ţipetele micului meu Jean, pe care monstrul de Bigorne îl ducea la moarte! Cum poate o mamă să sufere durerile acestea? Cum pot încă, să-mi mai redeştept, astfel de amintiri în suflet fără să cad trăsnită? De ce-am trăit?…

Ea scrîşnea din dinţi şi, cu mîinile crispate, îşi smulgea părul de pe cap, fără să-şi dea seama de cele ce face.

— Am trăit, strigă ea, pentru că Dumnezeu a vrut ca Marguerite să fie şi ea mamă, la rîndul ei. Pentru că, într-o zi sau alta, trebuia să mă măsor cu Marguerite de Bourgogne!…

Se ridică în picioare, cu buzele contractate de un rîs groaznic.

— Fata va muri!… Cum a murit fiul meu Jean, va muri şi Myrtille, sub ochii mamei! Şi el… tatăl fiului meu, Charles de Valois! Ei bine, îi pregătesc spînzurătoarea. Cît despre ea, oh! pe ea! n-am decît s-o împing cu vîrful degetului… Prăpastia îi e săpată, căderea va fi aşa de neînchipuită, încît se va vorbi în vecii vecilor de întîmplarea asta. Şi, niciodată nu se va înţelege de ce o regină atît de frumoasă, de cuminte, de puternică, de iubită a avut un sfîrşit aşa de jalnic!

Cum Mabel se gîndea astfel, ea tresări şi murmură:

— Se şi luminează de ziuă?!…

Raze palide sfredeleau întunericul care, puţin cîte puţin, se împrăştia.

Mabel se retrase atunci ceva mai departe şi alese alt loc de pîndă.

Voia să se încredinţeze dacă Buridan şi Lancelot Bigorne n-au să iasă din hotelul d’Aulnay…

Atunci va lua o hotărîre.

Dar cum îşi ticluia în minte planul acesta, deodată, îi văzu ieşind pe Lancelot Bigorne şi, după el, Buridan cu Myrtille şi doi oameni pe care nu-i cunoştea.

Mabel se cutremură de groază la gîndul că, dacă ar fi plecat, n-ar fi aflat poate niciodată ce devenise Myrtille, căci, abia în minutul acela, înţelese că locuinţa lui d’Aulnay nu fusese decît un refugiu provizoriu şi că abia acum o conducea Buridan pe fată la adevăratul adăpost, pe care i-l rînduise.

Străzile erau pustii, dar se lumina repede.

Mabel îi luă din urmă, la distanţă, ca să nu fie zărită. Nu trebuie să ne închipuim Parisul de atunci ca pe Parisul de acum, cu străzile drepte, largi, curate, unde totul se vede de departe. Din colţ în colţ, ca într-o pădure stufoasă, din pom în pom, Mabel urmări mica trupă… în mişcare. Trecu punţile, pe urma lor, şi îi văzu ajungînd în faţa porţii Fert, tocmai în momentul cînd se deschidea şi se lăsa podul. Cîteva căruţe de zarzavagii, care aşteptau dincolo de şanţ, şi voiau să intre în oraş, pătrunseră în Paris.

Mabel străbătu poarta.

Dincolo erau cîmpii întinse, unele cultivate, cele mai multe părăginite, cîteva pîlcuri de pomi, castani şi stejari şi, mai departe, se zărea Saint-Germain-des-Prés.

Buridan şi tovărăşii lui se îndreptară spre mînăstirea întinsă, al cărui zid începură să-l înconjoare, printre crenelurile căruia se vedeau din distanţă în distanţă, cîţiva arcaşi nemişcaţi. La spatele crenelurilor, în dosul străjerilor, se zăreau acoperişurile mănăstirii şi ale diferitelor ei ziduri, dominate de clopotniţa bisericii, de unde porneau, în tăcerea dimineţii, slabe sunete de clopot…

Buridan ajunse la Pré-aux-Clercs. Mabel îl văzu intrînd cu tovarăşii lui într-o casă albă, vîrîtă în zidul mînăstirii, în uşa căreia bătuse Bigorne. După o jumătate de ceas, ei ieşiră şi se îndreptară, grăbiţi, spre Paris.

Myrtille nu mai era cu ei.

— Bine, şopti Mabel. Acum ştiu unde o să trebuiască să-ntind mîna, ca s-o prind pe fata Margueritei…

La rîndul ei, fără să se grăbească, reluă drumul Parisului, unde nu întîrzie să ajungă. Clopotele sunau la Universitate. Zgomote ciudate, ca tunetele furtunii, zvoneau în depărtare.

— Ce s-o fi petrecut în Paris? – se gîndi Mabel, tresărind.

Ea dădu din cap ca şi cînd întrebarea i s-ar fi părut deşartă, şi se întoarse la Luvru, unde se adunau, în grabă, pîlcuri de arcaşi şi de balistari.

După cîteva minute, fără să se mai intereseze de acele mişcări extraordinare, care făceau să se cutremure Parisul, ea intră în apartamentele reginei.





XXI. PRÉ-AUX-CLERCS



Zgomotele pe care le auzise Mabel, freamătul mulţimii pe care îl zărise, porneau de la Universitate. Pe vremea aceea, Universitatea era un adevărat cuib de haimanale, numărînd doar cîţiva cărturari, un stol de fluturi rătăciţi, fîlfîind în jurul unei lumini încă foarte slabe. Deci, acolo, în cartierul, sau mai bine în acel oraş aparte, revolta pornise ca în zilele de răscoală, cînd studenţii se baricadau contra regelui sau se duceau să asedieze pe abatele de la Saint-Germain-des-Prés.

Spre orele nouă dimineaţa, din toate cîrciumile… de la „Călimara de aur”, de la „Cana cu bere”, „Cîrciuma Iadului”, „Laba gîştei”, „Doctorul neghiob”, „Puţul fără vin”, „Măgarul bacalaureat”, „Porcul care grohăie”… cu nume ciudate, scîrţîiau pe fiarele lor şi pătau cerul ca nişte steaguri… din toate acele cuiburi de jaf, de chefuri şi scandaluri, ieşeau bande, cu căciula pe urechi, cu spadele atîrnate de şold şi bălăngănindu-se pe lîngă pulpe, cîntînd în gura mare şi se întîlneau unele cu altele, ca nişte rîuleţe ieşite din matcă şi care se duc să mărească acelaşi torent. Cu steguleţele în vînt, se îndreptau, cu paşi grăbiţi, fie spre poarta Fert, fie spre aceea a Ceaprazarilor.

În oraş, mişcări asemănătoare se pregăteau de Corporaţia ucenicilor procurorilor de la curtea de conturi care porneau din strada Galileu, cu muzica în frunte şi cu steagul corporaţiei.

Era înaltul şi atotputernicul imperiu al Galiléei, a cărui coloană se desfăşura ca un balaur uriaş cu pielea împestriţată, pe cînd evreii de pe uliţa aceea se baricadau prin casă, de teama omorurilor care se puteau întîmpla în orice clipă.

Afară de ziduri, imperiul Galiléei se uni cu regatul Basochei, adică cu Corporaţia ucenicilor procurorilor Parlamentului, a căror steaguri străluceau la soare cu armele autentice şi cedate, din ordin regal, Basochei domnitoare şi triumfătoare şi anume: galbenul regal pe albastru cu trei călimări de aur, deasupra, timbrul, casca şi coiful, cu doi îngeri care le purtau.

Împăratul Galiléei şi regele Basochei mergeau în fruntea trupelor, înconjuraţi de sfetnicii lor, de portărei şi breslaşi, iar în urmă venea grosul mulţimii.

Cele două coloane înaintau spre Pré-aux-Clercs formînd două mase compacte, între care şi pe laturile cărora, studenţii alergau în grupuri gălăgioase.

Cîmpia întinsă, pe care se desfăşurau bandele acelea, cuprindeau terenurile care, azi ar fi situate între Şcoala de medicină şi Palatul Bourbon.

În afară de ziduri, veneau, mai întîi, cocioabele dărăpănate ale locuinţelor zarzavagiilor, care, de bine de rău, cultivau o zonă de pămînt destul de îngustă, doritori să rămînă sub protecţia directă a turnurilor incintei.

În caz de atac, oamenii aceia îşi strîngeau la repezeală vitele şi instrumentele de muncă şi intrau în oraş… dacă mai aveau vreme.

Adesea li se întîmpla să vadă, de pe înălţimea zidurilor, bietele lor locuinţe incendiate de războinicii străini şi, mai cu seamă, de războaiele civile. Dar, cu îndărătnicia ţăranului, ei îşi reclădeau după trecerea răzmeriţei, cocioabele de pămînt, le acopereau cu stuf şi începeau să-şi lucreze din nou pămîntul.

Dincolo de căscioarele acelea se vedeau cîteva ţarini împădurite, apoi venea imensa mînăstire Saint-Germain-des-Prés, şi, după asta, o frumoasă şi întinsă cîmpie, care a fost multă vreme pentru Parizieni, un loc de întîlnire şi plimbări, aceea era Pré-aux-Clercs!

Dis de dimineaţă, trei companii de arcaşi ocupară acolo locul.

Una era comandată de contele de Valois, în persoană, reprezentînd autoritatea regală, căci steagul lui purta armele lui Ludovic al X-lea.

A doua era comandată de seniorul de Chîtillon, acelaşi care, înainte ca fiul cel mare al lui Philippe cel Frumos să se numească Ludovic al X-lea, îl poreclise, la Pampelune, regele Navarei.

A treia era comandată de Geoffroy de Malestroit, căpitan viteaz şi foarte bun prieten cu Enguerrand de Marigny, care se gîndea poate să-i dea pe fiica sa.

Primul ministru era acolo, călare pe un splendid cal de luptă, dar nici nu se gîndise să-şi îmbrace armura de război. O spadă lată şi greoaie îi atîrna de-a lungul burţii calului.

Cele trei companii de arcaşi se orînduiseră astfel: întîia, urma o linie paralelă cu Sena, a doua, se ţinea în faţa şanţului mînăstirii, iar cea de a treia se aşezase perpendicular pe şanţ. Astfel, formau un pătrat, a cărui a patra parte ar fi fost şanţul mînăstirii. Dar unghiurile acelui pătrat nu se împreunau. Un spaţiu întins despărţea liniile soldaţilor. Mohorît şi gînditor, Marigny sta nemişcat în mijlocul acelui imens pătrat.

Astfel, el avea în spatele lui compania lui Chîtillon, înainte mînăstirea, la dreapta compania lui Malestroit, la stînga aceea a lui Valois.

Uneori, îşi arunca ochii spre conte şi se gîndea la împăcarea pe care o primise, şi pe care era hotărît s-o respecte… dar care-l făcea să se cutremure de necaz.

Alteori, privea departe, spre Paris, şi atunci se gîndea la fata lui, se gîndea la acel Buridan, care-l provocase în public… şi bombănea:

— Da, să moară mai bine! Chiar de-ar fi să mă doboare durerea, mai bine s-o văd moartă, decît în braţele acelui om!… Şi, la urmă, dacă vine…

Un surîs de ură împăcată îi completă gîndul.

— Dar… va veni? urmă Marigny, privind cu nesaţ spre porţile Parisului.

În minutul acela, nişte zgomote îndepărtate ajunseră pînă la el.

— Iată-l! făcu Marigny, tresărind.

Nu era Buridan.

Dincolo de mînăstire, era mulţimea studenţilor care se apropiau cîntînd, înjurînd, zbierînd, certîndu-se, suflînd ca nişte turbaţi în nişte trîmbiţe lungi şi fluturîndu-şi steagurile.

Zgomotul creştea asurzitor.

Strigăte de animale, miorlăieli, lătrături, fluierături, răgete, hohote de rîs, înjurături straşnice se răspîndiră peste Pré-aux-Clercs.

Împărăţia Basochei şi imperiul Galiléei, mai disciplinat, se aşezară pe două rînduri.

Marigny făcu un semn şi prefectul Parisului, care era lîngă el, înaintă spre cei veniţi.

Se făcu oarecare linişte.

— Ce căutaţi aici? întrebă prefectul, ameninţător.

— O „monstră”(un fel de paradă), răspunse Guillaume Bourrasque.

— Şi o să petreceţi pe gratis! adăugă Riquet Haudryot.

— Azi nu e zi de… monstră! strigă prefectul. Domnilor, retrageţi-vă îndată, sau… am ordin să trag!

La vorbele astea izbucniră nişte huiduieli înspăimîntătoare.

— Atentează la privilegiile noastre! urlă Basoche.

— La gîrlă, cu prefectul! vocifera imperiul Galiléei.

Printre studenţi zbieretele deveneau asurzitoare.

— Din ordinul regelui! repetă prefectul.

— Du-te dracului, vrăjitorul evreimii!

— La spînzurătoare… golane!

— Să-l ducem la Tîrgul cel Nou!

— Huooo!… Jean de Précy, vreau să-ţi fierb hîrca urîtă în cazanul cel mare, de opărit!

— Pe Dumnezeul meu, furcile Montfauconului lîncezesc fără de tine!

— Ura! Ura! Ura!

Concertul blestemelor se transforma în tunete… furia studenţilor se preschimba în furtună… Companiile arcaşilor începuseră să se pună în mişcare, cînd o tăcere grea se întinse asupra mulţimii care clocotea.

Un semnal se dăduse: Guillaume Bourrasque fluierase de trei ori, un şuier ascuţit, care predomină zgomotul.

La semnalul acela, tăcerea se lăsase peste Pré-aux-Clercs. Totul se imobiliză. Şi arcaşii chiar se opriră din ordinul şefului lor.

Abia atunci putuse să vadă ceea ce Guillaume Bourrasque zărise în frămîntarea bandelor urlătoare.

Trei cavaleri, se apropiau de grupul central, unde se afla Marigny, înconjurînd zidul mînăstirii.

La zece paşi de primul ministru, ei se opriră şi unul din el sună de trei ori din corn.



*

* *

Doi din acei cavaleri erau aşa de bine mascaţi încît ar fi fost cu neputinţă să-i recunoşti.

Cel de-al treilea, care sunase din corn, înainta puţin în faţa lor cu faţa descoperită. Era Buridan.

Prefectul făcu un semn.

Sergenţii şi arcaşii poliţiei erau gata să se arunce asupra tînărului, să-l aresteze.

Dar Marigny ridică mîna: prefectul se trase înapoi, bombănind ca un cîine căruia i se ia osul. Arcaşii şi sergenţii se opriră.

— Să vedem, mai întîi, – zise Marigny, cu o mîndrie demnă, – ce scuze îmi face!… Dacă sînt convenabile, ne vom mulţumi, poate să-l spînzurăm, numai!

La acele vorbe, Buridan încruntă sprîncenele şi-şi muşcă buzele. Dar, stăpînindu-se:

— Domnule de Marigny! Într-adevăr, vă aduc scuze!

Un murmur de nemulţumire izbucni dintre basochienii studenţi şi galiléeni, pe cînd Marigny da din umeri, cu un aer de compătimire!

— Ah! ah! iată-l şi pe acest brav! strigă Valois, care se apropia.

— Haidem, zise Marigny, cere iertare în termeni cuviincioşi şi-ţi dau cuvîntul că vei fi numai spînzurat, scutindu-te de alt chin.

— Monseniore, – zise Buridan care se-nchină pînă aproape de gîtul calului său, – cînd am ieşit adineauri din Paris, am auzit că sînteţi la Pré-aux-Clercs, şi un minut mi-am închipuit că primeaţi provocarea mea: vă prezint scuzele mele!

— La ce nevoie de atîtea fasoane, ca să-l arestăm pe derbedeul ăsta? se miră prefectul.

— Monseniore, urmă Buridan, cînd, sosind la Pré-aux-Clercs, v-am zărit, mi-am zis: Marigny e mai puţin laş decît credeam… Vă cer iertare pentru gîndul acesta.

Aplauze furtunoase izbucniră printre studenţi…

— Înainte, Buridane!

— Susţine cauza: pro et contra!…

Marigny rămase nepăsător, ca de piatră… Ochii lui nu mai azvîrliră scîntei şi, cu un semn, recomandă prefectului să fie gata.

Buridan cu voce mai tare urmă:

— Vin în numele prietenilor mei Philippe d’Aulnay şi Gautier d’Aulnay omorîţi în chip mişelesc…

— Omorîţi! strigă Marigny, pe cînd o furtună de blesteme se ridicau din mijlocul studenţilor.

— Au fost găsiţi în Sena…

— Atest! zise o voce puternică.

Şi Lancelot Bigorne, ieşind din rîndurile basochienilor, înaintă zicînd:

— Eu am pescuit trupurile acelor seniori omorîţi. Cum şi de cine au fost asasinaţi! Doar dracul poate să ştie… Fapt este că erau cusuţi într-un sac.

— Lancelot Bigorne! şopti Valois, îngălbenindu-se îndărătul rîndurilor de arcaşi.

Dar Bigorne, făcîndu-se că-l vede numai atunci, se-ntoarse spre el, îl salută, şi-i strigă familiar:

— Bună ziua, monseniore! Nu e aşa că e interesant să vorbeşti de-necaţi?…

— Aşteaptă un minut, păcătosule! bombăni Valois, între dinţi, şi niciodată n-ai să mai poţi vorbi de-necaţi şi de-necători!…

— Vin în numele acelor doi viteji, – urmă Buridan – şi vin şi pentru poporul Parisului asuprit de voi, şi la urmă, în numele meu. Vă întreb, domnule de Marigny, dacă sînteţi aici să primiţi sfidarea mea şi vă propun lupta pe moarte, cu pumnalul, lancea sau sabia. Dacă aveţi încredere în dreptatea dumneavoastră, puneţi la rînd oamenii dumneavoastră şi… luaţi-vă poziţia.

— Tu, tu, mizerabile haimana, o să iei spînzurătoarea! zbieră Marigny. Hei, gărzi! Hei, arcaşi! Arestaţi pe acest păcătos!

— Înainte! urlă Jean de Précy.

— Înainte! repetară Chîtillon şi Malestroit!

— Înainte! vociferară Guillaume Bourrasque şi Riquet Haudryot!

Se produse o ciocnire grozavă, Basoche se pomeni împinsă asupra companiei lui Gautier de Chîtillon. Printr-o mişcare rapidă de-nvăluire, galiléenii se arătară în faţa companiei lui Malestroit. Bandele de studenţi, strîngîndu-se într-un grup compact, avură să se lupte cu compania contelui de Valois.

Trei bătălii, trei învălmăşeli, de unde porneau înspăimîntătoare urlete, insulte, înjurături, gemete de răniţi, horcăieli de muribunzi.

În două minute, Pré-aux-Clercs ajunse un cîmp de război. Se băteau grupuri-grupuri, se apucau în braţe, îşi dădeau lovituri de arme, săgeţile zburau, săbiile scînteiau şi zăngăneau.

— În numele regelui! repetau arcaşii.

— În numele dracului! urlau studenţii.

— Montjoye-Saint-Denis! Săriţi! Pe ei… pe haimanale! vociferau oamenii guvernului.

— Galilée! Galilée!

— Basoche să domnească şi să triumfe!

În centru acelui înspăimîntător vălmăşag, care trebuia să fie ultima răscoală serioasă a Universităţii, în centrul acestei lupte, Marigny şi cu Buridan se găsiseră faţă-n faţă.

La strigătul lui Marigny, la semnul pe care-l făcuse, prefectul şi cu oamenii lui se aruncaseră asupra lui Buridan. Dar, tovarăşii lui mascaţi, trăgîndu-şi săbiile grele, se azvîrliseră în luptă. În acelaşi timp, Lancelot Bigorne se repezise asupra miliţienilor în capul unei bande, care nu era compusă nici de galiléeni, nici de basochieni, nici de studenţi… ci din bandiţii „Marii Haimanale”.

În cîteva minute, arcaşii fură răzbiţi şi puşi pe fugă se amestecară cu arcaşii lui Valois.

Marigny rămase singur, în faţa lui Buridan.

Marigny aruncă o privire iute în jurul lui. Şi, ceea ce văzu, îl făcu să se cutremure de groază.

Arcaşii regelui erau respinşi pretutindeni. Compania lui Valois fusese împinsă pînă pe malul Senei. Aceea a lui Chîtillon fugea şi aceea a lui Malestroit se retrăgea încet.

Urletele răscoalei triumfătoare se auzeau din Paris, unde clopotele începuseră să sune.

Marigny sări de pe cal.

Buridan îl imită şi, lîngă el, veniră să se aşeze cei doi tovarăşi mascaţi. În urma lui era Lancelot Bigorne, apoi o mulţime de studenţi.

Toată lumea asta zbiera:

— La spînzurătoare, Marigny! La Montfaucon!

— La gîrlă, cel care înfometează bietul popor!

— Monseniore, îi vorbi Buridan lui Marigny, care se învineţise de spaimă, primeşti lupta?

Marigny scoase sabia.

În clipa aceea, Buridan se repezi asupra lui, pe cînd studenţii, care-i înconjurau, scoaseră un formidabil „Ura!”. De pe întinsul cîmpului, răsunau zgomote feroce şi în depărtare, suna clopotul de alarmă. Cei doi tovarăşi ai lui Buridan băgaseră iar săbiile în teacă. Lancelot Bigorne cu derbedeii lui ţineau în loc studenţimea care voia să sară asupra lui Marigny.

În acel moment, Guillaume Bourrasque şi Riquet Haudryot se întorceau învingători, pe cînd arcaşii încercau să se regrupeze mai departe sau să se înapoieze în Paris.

Malestroit era grav rănit. Chîtillon lupta aproape singur. Valois dispăruse. Prefectul se ascunsese în mînăstire.

Marigny se simţi pierdut.

Începu să dea înapoi, apărîndu-se cu energia disperării, contra atacurilor lui Buridan. El observase, alături de zidul de incită al mînăstirii, o căsuţă care părea săpată în zid.

Îşi îndreptă retragerea spre casa aceea.

Şi tot spre această casă, Buridan privea cîteodată, cu îngrijorare. În sfîrşit, Marigny se rezemă de uşa locuinţei, care trebuie să fi aparţinut unui ţăran bogat sau să fi făcut parte din dependinţele mînăstirii.

Fără o vorbă, Buridan ataca lovitură după lovitură.

Cei doi tovarăşi mascaţi ai lui Buridan urmăreau, pas cu pas, toată desfăşurarea luptei. Guillaume Bourrasque, Riquet Haudryot, Lancelot Bigorne… o droaie de studenţi, iscodeau peripeţiile duelului, pe cînd aproape pretutindeni, pe Pré-aux-Clercs, bandele atacau ultimele grupuri de arcaşi.

Cînd Marigny se găsi lipit în uşa casei, toţi înţeleseră că… era pierdut, şi strigăte grozave răsunară, salutînd dinainte moartea ministrului nesuferit.

— Pentru Philippe, pentru Gautier şi pentru mine! scrîşni Buridan, dînd trei lovituri fulgerătoare adversarului său.

Dar un strigăt de furie se ridică dintre asistenţi. O clipă, Buridan rămase uimit. Nici una din loviturile lui nu atinseseră…

În adevăr, tocmai în clipa cînd ataca, ultima dată, uşa locuinţei se deschisese şi Marigny năvălise în refugiul neaşteptat.

Studenţii se repeziră asupra casei, urlînd.

— La pradă! La pradă!

— Surcele… să punem foc!

— Ura! Ura!

— E al meu! strigă Buridan, cu o voce care stăpîni mulţimea. Camarazi, retrageţi-vă şi lăsaţi-mă să-mi termin afacerea.

— Şi cine va fi martorul duelului judiciar?

— Dumnezeu! răspunse Buridan, care se şi repezise în casă.

Cu mobilitatea caracterului lor, aţîţat de dimineaţa aceea de luptă, furioşi, aproape toţi plini de sînge, mai mult sau mai puţin răniţi, studenţii se împrăştiată ca să atace bandele de arcaşi ai regelui sau ai poliţiei care rătăceau în dezordine.

Cei doi oameni mascaţi, împăratul Galiléei, regele Basochei şi Lancelot Bigorne intraseră în casă, fie ca să ajute pe Buridan, fie să apere locuinţa contra studenţilor, care se puteau întoarce.

Astfel, toţi se găsiră într-o sală destul de mare şi curat ţinută.

Un om cu căciula în mînă înaintă spre Buridan.

— Această casă e a mînăstirii. Aţi face o crimă contra monseniorului abate, atacînd aici pe acest onorat senior.

El arăta cu degetul pe Marigny, care, foarte palid, cu spada-n mînă se rezemase de un scrin.

— Pleacă d-aici, omule! gemu Buridan, cu vocea scrijelită. Ar fi poate, o fericire pentru stareţ dacă aş omorî pe acest blestemat, dar îl iert. Ar fi să supăr de Dumnezeu, care e un senior cu mult mai puternic decît Clément Mahaut.

— Să ne pregăteşti o oală cu bere sau cu vin alb, Martine! strigă Lancelot Bigorne. Căci, pe viaţa mea, începe să mi se facă sete!

Martin, grădinarul mînăstirii, făcu semnul crucii şi se îndreptă încet spre o scară de lemn, care era în fundul odăii şi ducea la etajul de sus.

Buridan înaintă spre Marigny.

— Seniore, zise el, vă rămîne o ultimă şansă de scăpare. Căci, am să vă ucid dacă nu primiţi condiţiile mele… Sînteţi hotărît să înapoiaţi familiei d’Aulnay bunurile pe care i le-aţi furat?

— Morţii n-au nevoie de nimic, zise rece Marigny. Ai spus că Philippe şi Gautier d’Aulnay au fost găsiţi înecaţi în fluviu.

— Fie!… Sînteţi decis să restituiţi poporului Parisului imensa avere pe care i-aţi smuls-o? Sfanţ cu sfanţ şi leţcaie cu leţcaie?

Marigny ridică din umeri şi zise:

— Averea e a mea. Dar nu te ocupa de popor, haimana ce eşti. Dacă mă laşi să plec, voi plăti răscumpărarea!

— Apăraţi-vă, dar! porunci Buridan. Căci, acum, nimic nu mă mai poate opri de a încerca să vă răpun. Şi, s-o ştiţi, dacă nu izbutesc, o să aveţi de-a face şi cu aceştia!

— Aceşti doi? murmură Marigny aruncînd o privire de groază asupra celor doi oameni mascaţi, din ai căror ochi săreau scîntei şi ale căror braţe rămîneau încrucişate în toată această scenă. Aceşti doi? Cine sînt?

— Ultimii reprezentanţi ai familiei d’Aulnay! zise Buridan şi îşi luă poziţia cuvenită. Săbiile se atinseră!…

În momentul acela, un ţipăt sfîşietor răsună… O formă albă, se coborî repede pe scară şi se azvîrli între luptători…

— Myrtille, murmură Buridan. Iată de ce mă temeam!… Scumpă Myrtille, urmă el cu voce tare, trebuie să te duci în odaia ta, şi…

Nu avu însă vreme să sfîrşească. Vorba-i îngheţă pe buze. Inima-i încetă de a bate. O mirare fără de margini îi paraliză gîndul. Simţi că groaza-l strîngea în ceafă ca nişte gheare.

Myrtille, aceea pe care o iubea, logodnica lui… Myrtille se aruncă în braţele lui Enguerrand de Marigny strigînd:

— Tată! Bunul meu tată!…

Marigny sta nemişcat, îngheţat, cu ochii în flăcări.

— Tată! bîlbîi Myrtille, înspăimîntată. Ce ai? De ce, cînd te regăsesc, fruntea ţi-e încruntată şi privirea ta mă sperie, Buridane… Ce se petrece?… Cum ridici spada împotriva tatălui meu?… Oh! mă omorîţi amîndoi!…

— Tatăl tău? gemu Buridan. Tu, zici că… acest om e tatăl tău?…

— Bunul Claude Lescot, da, iubitul meu… Dar tu nu ştiai, nu-i aşa? Oh! ar fi fost prea grozav!… Tată, iată pe Buridan! O să-l iubeşti de dragul meu!… Nedreptele dumitale păreri despre el vor dispărea!… Buridane, scumpe Buridane, iată-l pe Claude Lescot, pe care trebuie să-l respecţi… căci sînt logodnica ta şi e scris: Pe părinţi îi vei onora!

— Claude Lescot? gîfîi Buridan, într-un hohot de plîns. Dar priveşte-l Myrtille. Iată-i mantia de hermelină regală… uite-te la sabia lui împodobită cu diamante… uite-te la costumul lui de boier mare…

— Un… boier mare? bolborosi fata înnebunită.

— Priveşte acest aer de mărire sălbatică şi recunoaşte în el, nu pe Claude Lescot, neguţătorul, ci pe puternicul şi grozavul ministru al cărui nume e blestemat de un popor întreg… primul ministru al regelui… inventatorul furcilor de la Montfaucon… Enguerrand de Marigny!

Buridan se dădu cu trei paşi înapoi, îşi rupse spada pe genunchi dintr-o lovitură şi îi aruncă crîmpeiele…

— Puteţi să mă omorîţi! zise el ministrului. Buridan nu se poate bate contra tatălui Myrtillei.

— Enguerrand de Marigny? repetă fata, aruncînd asupra tatălui ei o privire încremenită de spaimă.

Cu un gest liniştit, Enguerrand de Marigny îşi vîrî sabia în teacă. Apoi luă mîna Myrtillei care tremura.

O tăcere de moarte se lăsase în odaie.

Afară, se mai auzeau încă zbieretele studenţilor, ale basochienilor, ale galiléenilor… toată gălăgia revoltei învingătoare… Sau, cel puţin Guillaume şi Riquet, singurii care ascultau acea gălăgie, îşi închipuiau că era vuietul victoriei. Dar, dacă ar fi aruncat o privire afară, ar fi rămas înspăimîntaţi de schimbarea care se făcuse pe Pré-aux-Clercs.

— Myrtille, începu Marigny, cu ton aspru, o întîmplare funestă te face să afli ceea ce ar fi trebuit să nu cunoşti încă multă vreme şi, poate, niciodată. Nu mă numesc Claude Lescot!

Şi, cu un accent de-mîndrie sălbatică, adăugă:

— E adevărat; mă numesc Enguerrand de Marigny!… Acest nume, fiica mea… acest nume, urît de derbedei, acest nume, care va fi respectat ca şi numele celor mai mari monarhi, cînd s-o înţelege însemnătatea lui, îl port cu mîndria conştiinţei mele. Şi voi, cei de faţă, ascultaţi! Dacă m-aş putea coborî la înţelegerea voastră, ca să vă explic gîndul meu, v-aş spune că toată această ură, îngrămădită pe capul meu, mi-am atras-o asupra-mi din propria-mi voinţă. Ştiam la ce mă expuneam, cînd am întreprins să fac din monarhie o putere şi din rege un simbol! Nu am apăsat numai oamenii din popor şi pe burghezi, ci şi boierimea. Am vrut să nivelez regatul. Am încercat această supraomenească întreprindere, ca să fac din Franţa o întinsă cîmpie, egală unde înaintea privirilor să nu rămînă decît o stîncă nepieritoare: tronul! E adevărat. Am tremurat adesea în faţa actelor, pe care vulgul le numeşte crime, dar n-am dat înapoi.

Nu admit, judecători, conştiinţa mea mă iartă! Şi, dacă, uneori, m-am înspăimîntat, dacă, aplecînd urechea în nopţile adînci, auzeam un fel de vuiet de blesteme, atunci aveam un gînd care mă mîngîia: pe fata mea!… Monarhia era gîndul creierului meu. Myrtille era gîndul inimii mele!…

— O tată! murmură Myrtille acoperindu-şi faţa cu mîinile.

— Myrtille, iată omul care a cules acele blesteme ale poporului, de care-ţi vorbeam şi care mă loveşte în faţă cu ele. Iată omul care a cules toate insultele, pe care le găsea în drumul meu şi care m-a pălmuit cu ele. Iată-l pe Buridan! Eu sînt Enguerrand de Marigny. Iată-l pe cel pe care-l numeşti logodnicul tău. Tu eşti aceea pe care o numeam mîngîierea mea.

Cu vocea mai acoperită, Marigny sfîrşi:

— Alege, între el şi mine!

— Să aleg, îngînă Myrtille, gata să se sfîrşească. Să aleg între tatăl meu şi logodnicul meu?

În momentul acela, o voce poruncitoare, venită ca de sus, străbătu în tăcerea sălii:

— Nu trebuie să-l aleagă nici pe Marigny, nici pe Buridan. Un minut! Cred că nu sînt de prisos aici… şi, tu ştii Marigny, dacă am sau nu, drepturi asupra Myrtillei!

Toată lumea ridicase capetele.

Pe scara, pe care se coborîse Myrtille, se lăsa o femeie…

Era Marguerite de Bourgogne. Ea înaintă spre Myrtille, pe cînd Marigny o salută cu un fulger de bucurie în ochi şi pe cînd Buridan ducea mîna la pumnal simţind nebunia de-a o ucide suindu-i-se în capul, care-i ardea.

La vederea reginei, cei doi oameni mascaţi tresăriră puternic, şi unul din ei făcu o mişcare ca şi cum ar fi vrut să se repeadă spre ea.

În acelaşi timp, Marguerite de Bourgogne, scoţînd din sîn un fluier de argint, scoase un fluierat ascuţit, uşa se deschise brusc şi o mulţime de arcaşi se repeziră în sală.

— Păziţi-vă! – urlă Lancelot Bigorne.

Beat de necaz şi de disperare, Buridan, se repezi spre Myrtille pe care regina o tîrî spre scară. Un vălmăşag de oameni şi arme, un vîrtej de piepturi şi de braţe îl cuprinse, îl tîrî, îl împinse, şi, în secunda cînd vedea pe Marigny şi pe regină suind scara cu Myrtille între ei, se pomeni încolţit în fundul odăii.

— Ajutor, Buridane! strigă fata.

Buridan răspunse cu un muget şi se azvîrli cu capu-n jos, judecînd că trebuia să moară pe loc.

Douăzeci de braţe îl doborîră.

În cîteva minute se pomeni dezarmat, legat, şi în ultima privire pe o aruncă în jurul lui, văzu că cei doi oameni mascaţi erau prizonieri şi ei. Guillaume Bourrasque şi Riquet Haudryot dispăruseră. Dispăruse şi Lancelot Bigorne.





XXII. MABEL



Am lăsat pe Mabel în momentul în care, după ce petrecuse noaptea să pîndească pe Buridan şi pe tovarăşii lui, şi se încredinţase că Myrtille fusese lăsată în paza grădinarului mînăstirii, ea se-napoie la Luvru şi intră la regină. Marguerite o aştepta în odaia ei de culcare, odaie splendidă împodobită cu un lux într-adevăr regal – dar, un lux de o severitate scrupuloasă. Statuile şi tablourile profane lipseau de acolo.

În schimb, icoanele Maicii Domnului şi ale sfinţilor stăteau înşirate în rame de aur. Totul înfăţişa cinstea unei doamne de rang mare, şi se părea că, pe frontonul uşii, s-ar fi putut scrie: Aici locuieşte cea mai virtuoasă dintre regine.

Ipocrizie?… Nu.

În toată sinceritatea, înăuntrul Luvrului, Marguerite nu voia să fie decît regina Franţei, – regină prin putere, prin frumuseţe, şi – mai ales – prin virtute.

După convorbirea cu Marigny şi Valois, ea se retrăsese acolo, singură, cu sentimentul care-i devenise gîndul directiv al vieţii: amorul ei pentru Buridan.

Iubirea aceea o mira şi o înspăimînta, – după cum unii se înspăimîntă descoperind, în fundul sufletului lor, o idee criminală, pe care vor încerca să o înăbuşe, pînă a nu ajunge mai tare ca voinţa lor… Marguerite se înfricoşa găsind în inima-i sălbatică un gînd ales şi de duioşie femeiască!

Acum, umbla de colo pînă colo prin odaie, reamintindu-şi incidentele scenei care se desfăşurase la Turnul Nesle. Se îndemna la ură, căuta să-şi amintească umilinţele îndurate… dar nu găsea în ea decît o iubire deznădăjduită de umilirile la care fusese supusă.

În alte clipe, gîndul i se îndreptă spre Myrtille!… Fata ei! Rivala ei!…

Şi atunci, lucru ciudat… se liniştea! Era în largul ei, în furie, şi găsea un temei de a-l urî pe Buridan. Dorea să-l condamne…

Cum se lumină de ziuă, chemă femeia de serviciu, care străjuia toată noaptea într-o odaie vecină, şi dădu ordin să-l cheme pe căpitanul gărzilor.

După zece minute, Huguet de Trencavel intră în oratoriu, din care Marguerite făcea sala ei de audienţe.

Căpitanul gărzilor nu se culcase, petrecîndu-şi noaptea să ia măsuri pentru a doua zi.

— Căpitane întrebase Marguerite, am auzit vorbindu-se de o mişcare printre studenţi… Ce se petrece?

— Doamnă, zise Trencavel, studenţii, ucenicii din Basoche şi cei ai Galiléei au hotărît să urmeze pe Buridan care a îndrăznit să provoace la duel şi pe primul ministru.

— Cum?… Buridan ar îndrăzni să se ducă la Pré-aux-Clercs?

— Se zice că va avea această îndrăzneală, Maiestate.

— N-ar fi fost mai bine să-l aresteze, în acest caz, şi să înlăture, astfel, un scandal ca ăsta?

— S-a şi încercat, doamnă, dar a fost imposibil să punem mîna pe el. Străjerii au scotocit zadarnic Parisul, ca să-l găsească. Şi numai căutîndu-l, au putut afla spionii prefectului cele ce pregătea pentru azi dimineaţă. Sub pretext că fac o „monstră”, basochienii şi studenţii vor să încerce o revoltă la Pré-aux-Clercs.

Regina rămase pe gînduri. Nemişcat, ţeapăn, enorm în armura lui, căpitanul aşteptă cîteva minute ca dînsa să-i dea ordin să se retragă. Dar Marguerite reîncepu:

— Trencavel, trebuie să-l prinzi pe omul acesta.

— Pe cine, doamnă, pe Buridan? Îl voi prinde! Regele a dat chiar ordinul. Peste cîteva ore, va fi mort, să n-aibă teamă Maiestatea voastră.

— Trencavel, nu-ţi cer să-l omori, ci numai să-l prinzi. Îl vreau viu! Dar… asta nu-i totul!… Vreau să asist la acea răscoală populară.

— Nimic mai lesne, doamnă. Trei companii se vor porni spre Pré-aux-Clercs. Chiar eu, cu o companie mai tare, am să mă închid în incinta mînăstirii. Dacă Maiestatea voastră îmi face onoarea să-mi primească serviciile, cu această ocazie, mă angajez s-o conduc într-un loc al mînăstirii, de unde va putea să vadă totul şi fără primejdie.

— Care-i locul acela?

— Casa grădinarului mînăstirii. Maiestatea voastră va lua loc în escorta arcaşilor?

— Nu, nu! Mă voi duce direct la mînăstire. Doresc să nu se ştie că regina face lucrul acesta. Pleacă. Te voi regăsi în mînăstire şi acolo îţi voi da noi ordine!…

Trencavel se retrase, şi Marguerite se-napoie în camera ei, punîndu-şi aceeaşi întrebare pe care cîteva ore mai tîrziu avea să şi-o pună şi Enguerrand de Marigny: „Va avea Buridan îndrăzneala să se ducă la Pré-aux-Clercs?”

Se făcu ziuă.

Femeia de serviciu intră la ora obişnuită.

— Desfă patul! îi ordonă Marguerite.

Pe chipul femeii trecu o umbră de zîmbet şi începu să răvăşească totul, aşa că dacă regele ar fi făcut reginei vreo vizită matinală, după cum i se întîmpla, nimic să nu-i dea de bănuit că Marguerite veghease toată noaptea.

În clipa aceea apăru Mabel.

— Ei bine? întrebă cu aprindere regina, de cum o zări.

— Prea tîrziu! răspunse cu răceală Mabel. Am ajuns prea tîrziu. Casa era goală.

— Afurisenie!… Dar oamenii pe care-i pusesem la turnul Dracului?

— Omorîţi, răniţi sau fugiţi. Am petrecut restul nopţii căutînd să dau de urma blestematului de Buridan, dar toate cercetările mele au fost zadarnice, n-am putut afla ce s-au făcut… Buridan… sau Myrtille…

Pronunţînd acest nume, Mabel o învălui pe regină într-o privire iscoditoare, dar nu putu surprinde nici cea mai mică urmă de emoţie pe faţa ei.

După scena de la turnul Nesle, după noaptea trecută în veghere, în sfîrşit, după ştirea pe care o aflase şi care ar fi trebuit s-o tulbure, Marguerite părea tot atît de liniştită, tot atît de nepăsătoare şi senină, ca şi cum ar fi dormit.

— Dar filtrul, de care mi-ai vorbit? urmă ea.

— E gata, regina mea!

— Şi zici că, acel care l-o bea, va resimţi toate chinurile amorului?

— Chinurile Iadului, doamnă! Chinuri sufleteşti, ale inimii şi ale corpului, pe lîngă care chinul roţii şi chinul cîinilor sînt nimica toată… căci fac să sufere numai corpul. Acelui care va bea acest filtru, doamnă, i se va sfîşia inima, sufletul, i se va sugruma de o nestinsă îndurerare corpul îi va arde într-un foc, pe care nimic nu-l va putea stinge. Sărutarea aceleia, pe care o va iubi, va putea – poate – să-i potolească un minut înfrigurarea, dar nu s-o şi tămăduiască. Acest om va iubi pe aceea care-i va da să bea filtrul. O va iubi cu voie, ori fără de voie. O va iubi cu furie, cu nebunie, chiar de o va urî. Şi, voinţa lui zdrobită, nu va putea lupta contra acestui amor. El va iubi nebuneşte, fără să poată nădăjdui sfîrşitul acestei pasiuni arzătoare, chiar dacă femeia pe care o iubeşte, moare înaintea lui. În loc să se potolească sub mîngîierile femeii iubite, pătimirea lui va creşte la nesfîrşit. Friguri arzătoare se vor împrăştia în toate organele vieţii, sîngele n-are să fie decît un puhoi de lavă… gîndul său nu va mai fi decît un foc şi – în această ardere înceată a inimii, a trupului, şi a creierului său, – el se va simţi murind şi va muri cu aceleaşi urlete, cu aceleaşi blesteme, ca ale jidovului, care-i pus pe rug. Dar flacăra rugului omoară în cîteva minute, pe cînd această flacără de dragoste ucide îndelung în luni de zile… într-un an poate… un an care face cît un secol de Infern.

Regina ascultase cu nesaţ aceste cuvinte şi Mabel se mira că nu-i vorbea de Myrtille.

— Bine, zise Marguerite; peste două ore Buridan va fi în mîna mea.

Mabel tresări.

— Dar, Myrtille? murmură ea.

— Din clipa în care Buridan va fi prins o să trebuiască să destăinuiască unde o ascunde.

Mabel o aprobă cu un semn maşinal din cap.

Ea vedea fărîmiţîndu-i-se planul de răzbunare.

— Dar, cum o să facă Maiestatea voastră ca să-l prindă pe Buridan?

— N-a dat el întîlnire lui Marigny, pentru astăzi la Pré-aux-Clercs?

— Ei şi?

— Ei bine, Marigny va veni la întîlnire. Dar va veni cu cîteva companii de arcaşi. Am organizat cu Trencavel planul bătăliei şi cursa va fi bine întinsă. Şi apoi, voi fi acolo chiar eu.

— Maiestatea voastră se va duce la Pré-aux-Clercs?

— Nu, dar voi fi în mînăstire.

— În mînăstire? şopti înăbuşit Mabel.

Şi cu o mînie rece, ea se gîndi că locuinţa unde o văzuse intrînd pe Myrtille făcea parte din Saint-Germain-des-Prés.

— Vei fi cu mine, urmă regina. Vom sta într-o cocioabă, un fel de căsuţă care aparţine abatelui şi unde locuieşte grădinarul lui.

Mabel se îngălbeni. Un fel de blestem îi alunecă pe buze.

— Doamne! murmură ea în sine.

Pe atunci se zicea: „Doamne!” Mai înainte se zisese: „Fatalitate!” Azi se zice: „Întîmplare!” Trei vorbe care, în fond, înseamnă acelaşi lucru.

Toate trei învederează adevăruri subiective, adică adevăruri care sînt în noi, dar nu în afară de noi. Toate trei vor să însemne mirarea omului în prezenţa fenomenelor, pe care nu le poate înţelege…

De cum îşi simte neputinţa, face să-i intervină în explicaţie o putere străină, ca şi cum omul e incapabil să conceapă ceva care să n-aibă nume, el numeşte acea putere, îi pune o etichetă, o aşează într-un pocal şi o orînduieşte într-o cutie din creierul lui. O va găsi de cîte ori va avea nevoie.

Şi atunci – pe drept ori pe nedrept, în orice moment, şi pentru că această explicaţie aranjează totul – suprimă orice nevoie de a căuta cauzele imediate, sau îndepărtate. Auzi persoane care zic că e întîmplare! Altele zic: „Aşa a vrut fatalitatea!”

Neputînd înţelege cum o înlănţuire de fapte, foarte naturale, era să o conducă pe Marguerite de Bourgogne în locuinţa unde se ascunsese Myrtille, Mabel exclamă: „Doamne!” Dumnezeu aranjase afacerea.

Şi de astă dată Dumnezeu era rău cu ea!

— Oare, Dumnezeu nu vrea ca să mă răzbun? se gîndea ea. Sau, vrea să-mi arate că n-a sosit – încă – ceasul?… Cu toate astea am suferit destul. Am îndurat mai mult chiar decît cei chinuiţi de dragoste şi de care îi vorbeam mai adineauri reginei. Am aşteptat prea mult… cu cea mai neclintită răbdare. De ani de zile, de cînd stau lîngă femeia asta, n-am scăpat un cuvînt, n-am făcut un gest, n-am scăpat o privire, care să-i fi putut destăinui ura care i-o nutream. Ea nu mi-a văzut decît zîmbetele, – nici una din lacrimile mele. N-a auzit nici unul din hohotele mele de plîns… Doamne, Dumnezeule! pentru ce vrei să mai aştept? Nu te-ai încredinţat că am aşteptat destul? Doamne, Dumnezeule! nu pot să nu te mustru şi nu-mi mai pot înfrîna revolta. Rogu-te din suflet, scuteşte-mă de chinul aproprierii Margueritei de fiica ei! Te implor şi… dacă ruga mea nu ajunge pînă la tine, ar trebui ca tu singur, dacă ar fi să-ţi ţii drumurile dreptăţii, să-mi părăseşti în mîinile mele ţinta asta a răzbunării mele… pe fiica celei ce mi-a ucis copilul!

Acestea erau gîndurile care clocoteau în sufletul nefericitei Mabel.

Ameninţătoarea apostrofă îndreptată Dumnezeirii păru că o mai linişteşte.

În închipuirea ei, era aproape sigură că, fără îndoială, un înger trebuie să fi cules sfidarea aceea şi s-o fi dus în ceruri, la tronul scînteietor, de pe care Dumnezeu primeşte rugăciunile, plîngerile şi ameninţările oamenilor.





XXIII. DUMNEZEU ASCULTĂ



Abatele de la Saint-Germain-des-Prés, seniorul Clément Mahaut, era un om de şaizeci de ani, bine păstrat, cu privirile agere sub sprîncenele negre şi stufoase. Bătăios din fire, susţinea cu îndîrjire drepturile şi privilegiile comunităţii sale şi avea o neînfrînată ură pe studenţi.

Totdeauna se dase o luptă făţişă între mînăstirea Saint-Germain şi studenţime.

Buba neînţelegerii era tocmai Pré-aux-Clercs.

Studenţii pretindeau să domnească ca nişte adevăraţi stăpîni şi încercau să se-ntindă şi asupra domeniului bisericesc. De partea ei, mînăstirea nu le putea suferi vecinătatea şi încetul cu încetul căuta să acapareze şi alte fîşii de pămînt în afară de hotarele ei.

De aci, veşnicul război, care avu episoadele lui sîngeroase, eroii şi victimele lui, locurile lui de pîndă şi bătălii în toată regula, care-şi aşteaptă – încă – pe Homerul lor.

Ca mai în toate războaiele, cele două partide avură, fiecare, pierderile şi victoriile lor.

Studenţii fură, adesea, respinşi cu pierderi de către călugării din mînăstire, şi, adesea, foarte mulţi călugări primiră destule lovituri, fără de care ar fi putut trăi foarte bine.

Dar ceea ce trebuie să spunem e, că sub stăreţia lui Clément Mahaut şi biruitoare după cîteva hărţuieli însemnate, mînăstirea avusese parte de linişte pînă în dimineaţa aceea, cînd basochienii, galiléenii şi studenţii îşi uniră puterile, ca să atace arcaşii regali… Dar, în dimineaţa aceea, mînăstirea n-avea nici un amestec în tărăboiul desfăşurat în faţa ei.

Seniorul Clément Mahaut primi, deci, cu entuziasm compania de arcaşi, comandată de Hugues de Trencavel, şi care, ascuns după zidul incintei, trebuia să intervină la momentul potrivit, în cazul cînd cele trei companii, care luau poziţie în Pré-aux-Clercs, nu erau îndestulătoare ca să înfrîngă duşmanul.

Abatele stareţ puse să întindă masa în sufragerie încărcînd-o cu toate bunătăţile pentru Trencavel şi ofiţerii lui, la care ospăţ – bineînţeles – luă şi el parte.

Apoi, chiar în faţa lui Trencavel, chemă pe chelarul şi pe economul mînăstirii. Acestuia din urmă îi ordonă să împartă fiecărui soldat o bucată de pîine şi o felie de vînat, sau altfel de carne; chelarului îi porunci să scoată în curtea în care erau arcaşii două butoaie de vin alb. Cu aceste obligaţii de găzduire îndeplinite, prea cuviosul stareţ porni să orînduiască însuşi gărzile pe crenelele zidului de apărare al mînăstirii.

Tocmai cînd sfîrşea şi se îndrepta spre partea fortificaţiilor, care dădeau în Pré-aux-Clercs, lupta şi începea. Urletele învălmăşelii îl făcură să se cutremure, nu de frică, ci de nerăbdarea-i războinică.

— Ah! se îndreptă spre Trencavel care-l urma, de ce nu sînt în locul dumitale, căpitane, şi dumneata în locul meu? În numele sfîntului Gheorghe, care ne ocroteşte, ai vedea ce poate…

Un călugăr, care venea în goană, îl întrerupse spunîndu-i că două femei voiau numaidecît să intre în mînăstire.

— Două femei? făcu stareţul, încruntîndu-şi sprîncenele. De cînd, părinte Hilarioane, femeile pot fi îngăduite în mînăstire? Se vede că… vuietul bătăliei te-a făcut să-ţi pierzi minţile? În numele Fecioarei, asupra noastră n-au avut nici un efect…

— Iertaţi-mă prea cuvioase! bîlbîi părintele Hilarion, mai mult înspăimîntat de supărarea stareţului decît de gălăgia asurzitoare a basochienilor în luptă cu arcaşii. Iertaţi-mă, dar aceste două venite… sînt femei, dacă vreţi… dar mă îndoiesc să poată fi privite ca… simple femei, căci…

— Sfinţilor! Ce înseamnă încurcătura asta, părinte Hilarioane? Femei care sînt femei şi care nu sînt femei? Ţi s-a întors mintea pe dos? Du-te şi roagă-te, de fapt, spune psalmii penitenţei… item, de douăsprezece ori, Confiteorul… item rugăciunea…

Hugues de Trencavel întrerupse şirul canoanelor la care era să fie supus nenorocitul călugăr, şoptind cîteva vorbe la urechea abatelui, care schimbîndu-şi deodată atitudinea şi tonul, se repezi spre uşa principală, poruncind să se coboare puntea. De cealaltă parte a şanţului aştepta o litieră care, de cum se deschise poarta, intră în incintă.

Din litiera înconjurată de o mică escortă coborîră două femei.

Una era regina, cealaltă… Mabel. Marguerite de Bourgogne ascultă surîzînd uralele de bună venire, pe care abatele, îndoit în faţa ei, i le făcu într-o latinească cît se poate de proastă. Apoi, după ce mulţumi, se întoarse spre Trencavel şi-i porunci:

— Du-mă la locul de care mi-ai vorbit!

Cîteva minute mai tîrziu, grupul format de regină, însoţitoarea ei, abatele şi Trencavel pătrundea în casa grădinarului, de unde, se vedea tot Pré-aux-Clercs, adică tot cîmpul de bătaie.

Casa aceea era, cum am zice, încorporată în chiar zidul incintei şi avea dublă ieşire: una în afară, în Pré-aux-Clercs, cealaltă în interiorul mînăstirii, pentru grădinar.

Clément Mahaut, în persoană, conduse pe regină în etajul superior, o introduse într-o cameră, care era odaia de culcare a lui Martin şi deschise o mică fereastră.

Marguerite se aplecă pe prichici.

În spatele ei, Mabel aştepta, palidă ca moartea.

În aceeaşi casă se afla şi Myrtille!… Însă, unde era tînăra acum?… Poate că în odaia de-alături…

În timpul acesta Marguerite privea bătălia, asistînd la înfrîngerea arcaşilor regelui…

Pré-aux-Clercs nu era decît un nesfîrşit amestec de oameni, de unde se ridicau urletele de triumf, sau strigăte de durere, înţesat de bande, care alergau de colo pînă colo într-un vălmăşag de necuprins.

Dar în acea încăierare, ea nu căuta decît un singur om…

Îl văzu tocmai în momentul cînd Marigny da înapoi încet, apărîndu-se. Tresări. Un fulger de bucurie îi lumină privirile întunecate, căci Buridan respingea pe Marigny chiar spre locuinţa unde se afla dînsa. Marguerite dădu cîteva ordine grabnice lui Hugues de Trencavel, care ieşi repede.

Zbieretele izbucneau acum chiar lîngă casă. Apoi se făcu tăcere adîncă.

Marguerite rămase încă cîteva clipe la locul ei şi, în curînd zări compania lui Trencavel, alergînd în Pré-aux-Clercs… respingînd studenţimea răsfirată şi schimbînd izbînda în înfrîngere. Vreo patruzeci de arcaşi se despărţiră din pîlc şi înaintară spre casă.

Atunci regina se sculă de la fereastră.

Mabel se gîndea:

— Poate că Dumnezeu o fi ascultat ruga mea! Poate că Marguerite nu va şti că fiică-sa e atît de aproape de ea. Nu! oh! Nu! Nu va afla… S-a sfîrşit!…

În clipa aceea regina deschidea uşa odăiţei. Uşa dădea într-o tindă în care răzbea o scară de lemn, care pornea din sala cea mare de la rîndul de jos. În tinda aceea sta încovoiată o formă albă.

— Myrtille!… tresări Mabel.

Şi regina o zărise pe Myrtille. Înaintă spre dînsa, tocmai cînd fata se aruncase între tatăl şi logodnicul său. Marguerite se opri în tindă şi ascultă.



*

* *

Cînd locuinţa fu năpustită de ceata pe care Trencavel o desprinsese din compania lui şi cînd Buridan fu arestat, iar Myrtille luată de Marguerite şi Marigny, cînd liniştea puse din nou stăpînire peste Pré-aux-Clercs şi cîmpia îşi reluă înfăţişarea obişnuită, cînd casa grădinarului îşi luă zîmbetu-i liniştit… din toată vijelia aceea, pe seară, abia dacă rămînea parizienilor amintirea ei, căci, pe vremea aceea răscoalele erau prea dese ca să lase întipăriri statornice.

Myrtille fusese închisă în odăiţa, pe care o ocupase din dimineaţa aceea chiar.

Marguerite şi Marigny se coborîseră în sala de jos, ca să se sfătuiască.

Marguerite era mama, Marigny era tatăl.

Cu intenţii deosebite, fiecare din ei, voia să-şi smulgă copilul celuilalt.

Marigny era tot atît de hotărît să n-o lase pe Myrtille în mîna reginei, pe cît de hotărîtă era şi ea să pună mîna pe fată. Amîndoi erau stăpîniţi de acelaşi gînd, a cărui însemnătate diplomatică era completată prin prezenţa lui Mabel. Nemişcată, cu ochii aţintiţi asupra reginei, indiferentă în aparenţă, Mabel se gîndea:

— Ar fi un lucru greu, oare, dacă m-aş sui pe scară… dacă aş deschide uşa odăii, în care e închisă fata Margueritei… şi dacă aş lua-o cu mine?

Ea se îndreptă, încetişor, spre scară.

În minutul acela simţea că ura pe Myrtille din tot sufletul. Dacă ar fi putut-o ucide, chiar de ar fi fost omorîtă şi ea, ar fi făcut-o!

Dar, cînd era să pună piciorul pe prima treaptă a scării, regina, liniştită, grăi:

— Stai aici, Mabel! Nu ne tulburi, şi voi avea nevoie de tine…

Mabel înăbuşi un geamăt. O clipă, se gîndi dacă nu trebuia să se repeadă sus, să înjunghie pe Myrtille, şi apoi să-i strige reginei:

— Mi-ai ucis copilul… ţi-am omorît copila! Sîntem chit!

Cu toate astea, un fel de curiozitate o apropie de Marguerite, care tocmai îi spunea lui Marigny:

— Iat-o dar, pe fiica dumitale, regăsită printr-o întîmplare fericită. Pot spune tot în faţa lui Mabel, care-mi cunoaşte toate gîndurile. Myrtille nu e numai fiica dumitale e şi a mea! Ce mai ai de adăugat, la aceasta, Marigny?

Ministrul se înclină fără să răspundă.

— O iubeşti! urmă regina, dar o iubesc şi eu… O iubesc cu toată dragostea de mamă pe care i-am păstrat-o, de atunci de pe cînd nu o cunoşteam… de pe atunci cînd nu voiai s-o cunosc. Cît am plîns pe vremea aceea. Mabel e de faţă ca să mărturisească… Fiica mea, vezi, singurul meu gînd curat în noianul gîndurilor mele, floarea care a crescut singuratică, stropită cu lacrimile mele, în cel mai întunecos colţ al sufletului meu, mîntuirea mea în lumea asta şi pe cealaltă. Femeile care mă vor judeca, dacă vor afla vreodată ceea ce cunoşti dumneata… după ce mă vor blestema, vor zice: „Fără îndoială că, dacă ar fi avut pe fiica sa lîngă ea, n-am avea de ce s-o mustrăm…” Ce-ai de răspuns la aceasta, Marigny?

Mabel îi sorbea cuvintele, care-i pricinuiau o bucurie grozavă: cu cît Marguerite o iubea mai mult pe fiica ei, cu atît ea ar fi suferit mai mult dacă se despărţea de dînsa!

Regina vorbise cu un glas neînchipuit de emoţionat, ceea ce i se întîmpla foarte rar…

Cine ştie dacă, nu era sinceră?

Posomorît şi gînditor, cu privirea încărcată de blesteme, Marigny nu găsea nici un răspuns. Pentru a doua oară el se închină cu desăvîrşire mut.

Mabel aştepta, tremurînd, hotărîrea care se va lua.

— Doamnă, zise, în sfîrşit, ministrul, cu vocea înăbuşită, dreptatea şi… puterea, sînt de partea voastră!

— Puterea? tresări Marguerite, cu mîndrie, am făcut eu apel la ea? Dacă aş vrea să întrebuinţez această putere… dacă aş vrea să pun autoritatea mea de regină în slujba dragostei mele de mamă, aş fi aici?… Spune!…

— Iartă-mă, Marguerite!… Da, ai dreptate… să nu vorbim decît de dreptul dumitale de mamă. Biruie dreptul meu!

— Eu n-am nevoie să spun dacă-mi iubesc sau nu copila! O ştii! Ea… e viaţa mea!

— Cred dar că-ţi va fi milă de mine şi că ceea ce vei hotărî nu va fi verdictul meu de moarte!

Pe chipul Margueritei trecu o umbră de zîmbet triumfal!

— Vei vedea, urmă ea, dacă ştiu sau nu, să fiu dreaptă. Să amînăm pînă după opt zile, pînă după cincisprezece, dacă vrei, orice hotărîre definitivă. Gîndeşte-te la soluţia care ţi se va părea mai cinstită!… Din partea mea… mă voi gîndi şi eu, şi atunci, împreună, ca prieteni ce sîntem, nu ca regină şi ministru, ci ca tată şi mamă, vom căuta un mijloc să asigurăm fericirea copilei acesteia… Ce zici de asta, Marigny?

— Primesc. Dar… ce o să facă ea în timpul ăsta? E imposibil să trăiască la Luvru!

— Desigur, tot aşa de imposibil ca în grădiniţa cu trandafiri sau la hotel Marigny. Să facem amîndoi acelaşi sacrificiu şi să convenim ca, în timpul ăsta, Myrtille să nu fie nici cu mine, nici cu dumneata.

— Şi atunci cu cine?

— Cu Mabel! hotărî regina.

Marigny ridică ochii asupra femeii şi o cercetă, vreme de un minut.

— Fie, zise el.

Mabel nu se mişcase; nici o cută din obrazul ei nu tresărise. Dar era aşa de palidă, încît ai fi zis că o să se prăbuşească la pămînt. Ridică ochii în sus. Şi, zbuciumul sufletului ei îi scăpă pînă pe buzele pe care se stinse – însă – într-un fel de geamăt:

— Dumnezeu m-a auzit! Dumnezeu m-a ascultat! Dumnezeu mi-a îndeplinit dorinţa…



*

* *

Cîteva minute mai tîrziu, Marigny ieşea din casă împreună cu regina, pe cînd Mabel, rămînea singură. Dar, înainte de a se îndepărta, ministrul se apropiase de Mabel şi-i şoptise o vorbă, la ureche:

— Dacă vrei să te îmbogăţeşti, vino astă seară, să mă găseşti la mine, acasă.

Regina, la rîndul ei, atrase pe însoţitoarea ei într-un colţ şi-i şoptise:

— Pînă peste un ceas, să-mi spui în ce locuinţă ai dus-o pe Myrtille. Dacă ţii la viaţă, fă astfel ca să nu afle Marigny.

Regina se-napoie în incinta mînăstirii, şi, condusă de stareţ pînă la poarta cea mare, se suise în litiera ei şi se îndreptase spre Luvru, împreună cu mica gardă cu care venise.

Cît despre Marigny, compania lui Trencavel îi servi drept escortă…

Rămasă singură, Mabel se suise în odaia ocupată de Myrtille.

Ea ascultă la uşă şi nu auzi nici un zgomot. Atunci deschise, intră, şi o văzu pe fată stînd jos, într-un colţ. Plîngea încet. Mabel se duse spre Myrtille şi o atinse pe umăr. Fata tresări şi-şi ridică privirile spre femeie:

— Ce doreşti, doamnă? o întrebă blînd.

— Să-ţi spun mijlocul să scapi pe Buridan, îi şopti Mabel. Eşti gata să mă urmezi?

Drept răspuns, Myrtille se sculă şi-şi aruncă gluga pe cap.

Mabel o luă de braţ zicînd:

— Vino!…

Ele se coborîră, ieşiră din casă şi, în curînd, dispărură în dosul mînăstirii Saint-Germain, înspre Paris.



*

* *

După cum am spus, regina pornise din mînăstire, urmată de stareţ şi de călugări pînă la poarta cea mare. Dar, înainte de a ieşi din curte, Marguerite de Bourgogne se oprise cîteva minute într-un fel de vorbitor, în care o aşteptau doi oameni: unul era căpitanul gărzilor, Hugues de Trencavel: celălalt – pe care numitul căpitan îl privea de la înălţime, cu un dispreţ amestecat de scîrbă – era un personaj greu de recunoscut, atîta grijă avea să-şi ascundă faţa.

— Doamnă, zise Trencavel, după ce regina îl lăudă după cum merita, pentru fapta sa. Ce trebuie să facem cu cei trei prizonieri?

— Trei? întrebă Marguerite?

— Fără îndoială: Jean Buridan şi cei doi mascaţi. Unde să-i duc? La Temple?

— Nu la Temple, – izbuti să-i răspundă Marguerite, după o scurtă şovăială.

— La Chîtelet, poate?…

Regina se gîndi încă şi-i răspunse:

— Nu, nici la Chîtelet!

Trencavel se înclină ca şi cum ar fi zis: „În acest caz, aştept ordinele Maiestăţii voastre!”.

Regina se apropie de el şi, repede, în şoapte abia auzite, îl lămuri.

— Trencavel… îmi eşti devotat?… Ştii să te supui orbeşte, oricare ar fi ordinul… oricît de ciudată ţi s-ar părea porunca?

— E datoria mea de supus credincios şi de soldat! zise Trencavel, Maiestatea voastră n-are decît să ordone. Eu va trebui să execut!

— Iată dar ordinele mele: pentru toţi, pentru Marigny, pentru Valois, pentru rege chiar, în sfîrşit, pentru toată lumea, prizonierii dumitale au profitat de un moment de învălmăşeală ca să scape. Pricepi?

— Da, doamnă, făcu căpitanul, nemişcat.

— Unde sînt prizonierii?

— Acolo… în odaia alăturată!

— Bine, n-ai decît să te retragi cu oamenii dumitale.

— Şi cine va păzi pe prizonieri?

— Omul acesta! îi răspunse Marguerite. Din minutul acesta, el răspunde de ei. A primit ordinele mele.

Hugues de Trencavel se înclină şi salută pînă la pămînt. Omul misterios făcu la fel.

Căpitanul gărzilor se îndepărtă.

Cît despre cel mascat, el se îndreptă spre odaia unde erau închişi Buridan şi cei doi tovarăşi mascaţi ai lui.

Acest om era Stragildo.





XXIV. LANCELOT BIGORNE ÎN CAUTAREA UNEI POZIŢII SOCIALE



Am spus că Lancelot Bigorne dispăruse în momentul arestării lui Buridan şi a celor doi tovarăşi ai săi.

Înainte de a ne ocupa de soarta rezervată de Marguerite prizonierilor, e interesant, pentru urmarea acestei povestiri, să-l urmărim pe Bigorne.

Cînd văzu că lupta era pierdută, Bigorne se strecură din luptă şi zicem „luptă”, căci, această zi de răscoală, fu botezată „bătălia de la Basoche”.

Bigorne deci, fugi din locuinţa grădinarului Martin, în chiar minutul cînd îl văzu pe Buridan căzînd copleşit de numărul năvălitorilor. Bigorne nu fugi – însă – fără să fi înapoiat ghiont pentru ghiont şi să fi împărţit o groază de pumni şi de lovituri de spadă… la nimereală. Fugise, după ce-şi pierduse cîteva picături de sînge, cîteva fîşii din haine şi din piele, cîteva smocuri de păr, fără să-i mai punem la socoteală, fără să-i pomenim lobul urechii drepte, plus trei dinţi, idem un stuf din barba, care îi fu ca rasă pe jumătate, ca o mască antică. Bigorne avea acum două jumătăţi de chip care nu semănau – Doamne fereşte – una cu cealaltă. De altfel, am minţit lăsînd să se creadă că acest onorat personaj ar fi părăsit pe Buridan. Nu, nu-l părăsise. Dar, foarte cu dreptate, îşi zise că, prizonier, nu-i rămînea nici o perspectivă ca să-i fie folositor aceluia pe care şi-l alesese drept stăpîn, pe cînd dacă-şi păstra libertatea, ar putea – poate – să încerce mijlocul de a-l salva. Dacă nu ajungea să-l scape de chinuri, care-i păreau de neînlăturat, ar fi putut, cel puţin, să încerce să-i îndulcească ultimele momente.

Cît despre regele Basochei şi împăratul Galiléei, Riquet Haudryot şi Guillaume Bourrasque, fuseseră alungaţi din casă de arcaşii lui Trencavel, după două trei încercări deznădăjduite ca să scape pe Buridan şi, astfel, trebuiseră să fugă.

Odată reîntors în Paris, Lancelot Bigorne începu prin a se duce în strada Saint-Denis, la locuinţa lui Buridan, adică în casa aparţinînd damei Clopinel. După cum ni se pare că am spus, aceasta se îndeletnicea ziua cu o băcănie cu tot felul de fructe.

Cînd intră, Bigorne o găsi în prăvălie, ocupată cu un client. Clientul istorisea doamnei Clopinel că: Universitatea fu în Cetate, că ucenicii şi studenţii se duseseră, cu steagurile desfăşurate, la Pré-aux-Clercs ca să caute vină Monseniorului Enguerrand de Marigny, dar că arcaşii regelui şi aceia ai poliţiei îi atacaseră pe răzvrătiţi şi-i făcuse terci, ceea ce era – desigur – o adevărată binecuvîntare.

După cum spunea clientul acela, nici nu se mai puteau socoti morţii şi răniţii.

Să ne grăbim să spunem că exagera pentru că şi el auzise povestea bătăliei de la un palavragiu… care-o aflase şi el de la altul, şi fiecare ştie că, în ocazii de felul ăsta, cifrele merg crescînd, din gură în gură.

Într-un cuvînt, clientul acela o vestea că – pe puţin – două sute de studenţi zăceau morţi pe cîmpie.

Doamna Clopinel făcu semnul crucii, care ajunse – repede – la cel puţin două sute: cîte o cruce pentru fiecare mort.

Bigorne intră în prăvălie în clipa cînd clientul sfîrşea dramatica sa expunere, şi pleca.

— Doamnă Clopinel, începu dînsul, am să-ţi anunţ veşti noi. Pe sfîntul Barnabé! straşnic flăcău şi viteaz, cum nu se poate spune, e stăpînul meu şi… chiriaşul dumitale!

— Desigur, făcu matroana. Viteaz şi drăguţ… aidoma e seniorul Buridan!

— Şi n-are pereche ca să apere o locuinţă de năvala bandiţilor!

— Aşa de bine că, de cînd locuieşte la mine, dorm liniştită.

— Şi mai cu seamă, urmă Bigorne, să apere, să ocrotească, cu preţul vieţii lui, persoanele virtuoase, înţelepte şi bătrîne, ca dumneata, cucoană Clopinel.

— Cît despre înţeleaptă şi virtuoasă, făcu cucoana Clopinel, cu un aer înţepat, apoi… chiar mă laud dar… despre bătrîneţe… îmi pare că nu sînt chiar aşa…

— Adică… vreau să zic, se grăbi s-o dreagă Bigorne, care văzuse c-o greşise, vreau să zic, coaptă!…

— Sînt şi mai coapte ca mine! bombăni bătrîna, bosumflată şi răstită.

— S-o ia ciuma, de maimuţă bătrînă! scrîşni Bigorne. În sfîrşit… viu să-ţi anunţ că seniorul Buridan a plecat într-o lungă călătorie!…

— Plecat? tresări precupeaţa. Cine-o să mă mai apere pe mine, de azi înainte? – urmă ea, văitîndu-se.

Tocmai asta aştepta şi Bigorne, – strigătul de alarmă, pornit din inima bătrînei.

Îşi duse mîna pe inimă şi zise:

— Eu, cucoană Clopinel! Chiar eu! Află dar că, seniorul Buridan mi-a zis aşa: „Bigorne, îţi încredinţez ce am mai scump pe lume, adică pe doamna Clopinel. Veghează asupra ei, cît voi lipsi eu… Nu dormi decît iepureşte. Fii veşnic cu mîna pe pumnal. Dacă cineva ar umbla s-o omoare, mori tu mai bine decît…”

— Ce băiat cumsecade! oftă cucoana Clopinel, ştergînd o lacrimă, sau… numai prefăcîndu-se c-o şterge… Şi, zici, a plecat? Şi se duce departe?

— Departe! Adică – la drept vorbind – nu prea ştiu dacă o ajunge vreodată acolo unde se duce… atît de departe se duce! Aşa că… aşteptîndu-l… ai fi expusă tuturor atacurilor!…

— Isuse-Hristoase! – tresări precupeaţa.

— Furtului, jafurilor… focului!

— Marie! Sfîntă Fecioară!…

— Haimanalelor, călugărilor, studenţilor, tuturor pacostelor! – stărui Bigorne, exaltat.

— Destul, Bigorne… că-mi vine să mor!

— Dacă n-aş fi eu aici! urmă Lancelot. Dar… aici sînt!

— Da… eşti aici! gemu, înduioşată, bătrîna.

— Iată dar, ce am să fac, cucoană Clopinel. Mă voi instala chiar în odaia pe care o ocupa stăpînul meu, pînă în ziua cînd se va reîntoarce.

— Foarte bine!

— Bineînţeles, voi plăti acelaşi preţ ca el…

— Ah! ah!… Vrei să plăteşti?

— Acelaşi preţ… adică nimic!

— Fie, zise bătrîna, oftînd, văzînd cum i se năruieşte visul unei afaceri bune.

— Dar vreau, urmă Bigorne, vreau să fac mai bine şi mai mult decît stăpînul meu. Între noi, rămîne zis, senior Buridan nu prea era cuviincios faţă de respectabila persoană care-l găzduia pe degeaba. Căci… ce făcea? Pleca de cînd răsărea soarele şi nu se întorcea decît seara, aşa că… nu te apăra decît noaptea.

— Cam aşa e! oftă cucoana Clopinel.

— Ei bine, eu am de gînd să te apăr şi noaptea şi ziua. Nici n-am să mă mişc d’aici. Dar, dacă nu mă mai mişc de la dumneata, risc să mor de foame şi de sete. Dacă mor de sete sau numai de foame, n-ai să mai ai apărător, aşa că cea dintîi bandă de pungaşi, care va trece pe aici, îţi va face de petrecanie… ştiindu-te cît eşti de bogată şi că nimeni nu te apără!

— Şi atunci? gemu cucoana Clopinel pe jumătate neîncrezătoare în faţa propunerii, pe care o vedea venind.

— Atunci, iată ce e! Îmi vei da mîncărurile şi băuturile trebuitoare pentru buna stare a corpului acesta, gata să fie străpuns pentru dumneata.

Cucoana Clopinel avu un minut de îndoială, foarte natural la o persoană care era tot atît de zgîrcită pe cît era de fricoasă.

Totuşi, teama birui avariţia, şi într-o hotărîre eroică, fu cît pe ce să se prindă să hrănească gratuit pe Lancelot Bigorne. De altminteri, să gîndea că, întrebuinţînd rămăşiţele mărfurilor, ar scăpa ieftin. Dar, în acel moment, Bigorne făcu o mişcare nenorocită.

Trebuie să spunem că doamna Clopinel sta pe scaun, în dosul unei mese, şi Bigorne îi vorbea aplecat peste marginea mesei.

Precupeaţa nu-l vedea decît din profil, şi anume, din partea aceea în care figura îi rămăsese intactă şi cu barbă. Aşadar, în clipa cînd Bigorne văzu că bătrîna era să primească propunerea care-i asigura o poziţie socială: locuinţa, masa, liniştea, şi în sfîrşit, el voi să sfîrşească, s-o convingă cu o mişcare cuceritoare.

Se sculă în picioare, îşi puse mîna pe inimă şi se aplecă cu totul asupra ei.

Din nenorocire, se întoarse spre stînga, şi atunci, partea figurii lui, zgîriată, însîngerată, cu urechea ruptă, jumulită de barbă, fu zărită de bătrîna Clopinel.

Scoase un ţipat de spaimă.

— De unde ai scăpat în halul ăsta? se cutremură ea, arătînd rănile cu degetul.

— Astea? făcu Bigorne nedumerit.

— Oh!... dar eşti ciuntit, cu totul… Te-ai bătut?

— Eu! Niciodată!… Nu mă bat decît ca să apăr înţelepciunea, virtutea şi bătrîneţea, adică!… tinereţea.

— Te-ai bătut cu oamenii regelui?

— Dar…

— Erai printre blestemaţii de ucenici şi printre îndrăciţii de studenţi? Ai fi şi urmărit de poliţie! strigă baba, care turbase. De asta nu vrei să te mai mişti de acasă! Şi dacă te găseşte la mine, voi fi acuzată de a fi adăpostit un răzvrătit, pe care-l aşteaptă ştreangul, diseară.

— Cucoană Clopinel, baţi cîmpii. Jur pe sfîntul Barnabé…

— Şi voi fi arestată… pusă la stîlp, spînzurată, poate! Ieşi afară, haimana! Eu sînt supusă regelui, şi nu primesc pe răzvrătiţi! Ieşi afară! urla, punînd mîna pe o mătură.

În faţa acelei arme, şi mai cu seamă în faţa strigătelor care ameninţau să strîngă mulţimea în jurul prăvăliei, Lancelot Bigorne o luă la picior, ieşi în stradă şi fugi, încercînd să-şi ascundă, cît putea mai bine, sub mantie, zdrenţele hainelor sfîşiate, şi sub borul pălăriei trasă pe ochi, rănile chipului însîngerat.

— Să te ia ciuma, zgripţuroaico! vrăjitoare! zgîrcito! precupeaţa dracului! Să te ţintuiască în pat frigurile galbene! Iar cînd ai dormi mai bine să te gîtuie toţi hoţii de pe lume. Aşteaptă puţin, cotoroanţo! Am să-ţi trimit eu vreo cîţiva băieţi… o minune! şi-ai să capeţi o lecţie… tocmai după cum meriţi!… Dar pînă atunci, ce dracu mă fac eu?… Ce-oi mai mînca?… Nu mai am decît… un buzunar de smochine!

Pe cînd se retrăgea în faţa măturii cucoanei Clopinel, Bigorne îşi repezise mîna-i îndemînatică într-un sac cu smochine, pe care începu să le mănînce amărît, pornind-o spre ţinuturi mai primitoare. Acele ţinuturi mai ospitaliere, pe care, cel puţin, Lancelot Bigorne le nădăjduia astfel, se numeau puţin armonios, dar expresiv, şi-am putea zice chiar prea expresiv: strada Tirevache.

Spre strada Tirevache se-ndrepta bietul Bigorne, care bătut, rănit, pe jumătate şchiop, cu faţa jumulită, cu hainele sfîşiate… în adevăr, hidos, părea – după cum zice La Fontaine, vorbind de porumbelul său, – un ocnaş evadat. Numai că Bigorne nu se mîngîia să-şi zică: se întorcea acasă. El n-avea casă şi îşi căuta una.

Strada Tirevache era un drum lung şi îngust, frecventat de fetele depravate şi de hoţi cu moravuri şi mai proaste, un şir de cîrciumi obscure în care se întîlneau toate haimanalele, fie înaintea vreunei „lovituri” ca s-o pregătească, fie după ea, ca să-şi împartă bunurile victimelor lor.

Lancelot intră într-una dintre crîşmele acele. Casa aceea suspectă, era ţinută de un fel de om ciudat şi cu o înfăţişare respingătoare. Era un pitic, dar pitic cu braţele de lungimea obişnuită, adică pe picioarele lui, foarte scurte, avea un bust de bărbat şi braţe care ajungeau aproape pînă la pămînt. La capătul braţelor atîrnau nişte pumni straşnici: piticul avea o putere de uriaş. Cînd avea a face cu cîte un client, care-i displăcea, sau care refuza să-i plătească socoteala, îl lua frumuşel de brîu, şi-l azvîrlea tocmai în stradă. Acest mod de a se purta inspirase haimanalelor o admiraţie vie şi un respect adînc pentru „Noël-Picioare-Strîmbe”, numele piticului.

— Bună ziua, scumpe prietene! – zise, cu glas dulceag, Bigorne, intrînd. Tot vesel, tot sănătos? Ah! poţi zice că Noël-Picioare-Strîmbe face onoare străzii Tirevache. Nu ne-am văzut de mult, hei? Într-adevăr, mă topeam, mă uscam să te mai văd. De aceea, azi dimineaţă, nemaiputînd să rabd, mi-am zis: Trebuie neapărat să mă duc să-l văd pe scumpul meu prieten… că, altfel, mă bate Dumnezeu!

— Ce vrei? stărui piticul, cu un alt mormăit.

— Păi… să te văd, să te strîng în braţe, dragă prietene, să-ţi spun că, adesea, am vărsat o lacrimă gîndindu-mă…

— Ce vrei? stîrni piticul, cu un alt mormăit.

— Să mănînc! zise Bigorne, care-şi luă curajul în dinţi şi se aşeză la o masă.

— E foarte lesne, făcu Noël-Picioare-Strîmbe. Ce vrei să mănînci?

— Ori ce-o fi, bunul meu prieten! O bucată de plăcintă ori o omletă cu slănină, cum nu se mănîncă decît la tine, pîine…

— Şi de băut? Ce vrei?

— Numai o cană cu vin alb, bunul meu tovarăş, scumpul meu camarad.

— Hei! Madelon! strigă Noël-Picioare-Strîmbe.

— Hii-Haan! făcu şi Bigorne (era un strigăt, un semn de înţelegere, şi nădăjduim să avem plăcerea să explicăm cititorului de ce zbieratul măgarului putea servi drept trîmbiţă, de semnal de adunarea haimanalelor).

O fată groasă, cu braţele goale, cu mîinile slinoase, cu părul zbîrlit, apăru din fundul unei odăiţe, numită bucătărie.

— Tot frumoasă?… Hii haan! Tot… mai frumoasă, din zi în zi! exclamă Bigorne hotărît să se coboare pînă la cea mai josnică linguşire, numai ca să capete de mîncare.

Fata cea groasă răspunse cu o strîmbătură, care voia să însemne zîmbet.

— Madelon! porunci piticul. O omletă cu slănină, pîine, o bucată de plăcintă şi o cană cu vin alb pentru Bigorne.

— Îndată! zise Madelon.

Lancelot Bigorne nu mai putu de bucurie.

— Asta face nouă lei, patru bani şi şase parale! socoti Noël-Picioare-Strîmbe.

— Cît? tresări Bigorne, îngălbenind.

— Zic, urmă piticul, întinzînd mîna, că face nouă lei, patru bani şi şase parale. Dă-le!

— Să-ţi dau?… Ce?… Noël, scumpe prietene, n-o să-mi faci ocară ca să-mi ceri să-ţi plătesc dinainte? Eu! un vechi tovarăş!… Eu, care n-am lipsit niciodată să vin să beau aici, cînd puteam să mă duc la „Butoiul de bere” la „Cingătoarea de aur”, la…

— Plăteşte! strigă piticul.

— Ce, adevărat? Trebuie să plătesc?

— Plăteşte sau cară-te!

— Noël, scumpul meu Noël, îngăduie-mă pînă mîine.

— Creditul a murit. Plăteşte sau pleacă.

Lancelot Bigorne oftă de ar fi înduioşat şi pe un tigru. Îşi încinse spada, îşi puse mantia pe umeri, se şterse la ochi şi se îndreptă spre uşă, cu pas nehotărît, în speranţa că grozavul pitic o să se îmblînzească.

Dar ajunse şi la uşă, pe figura lui Noël-Picioare-Strîmbe tot nu se vedea nici emoţie, afară de un fel de mîrîială ameninţătoare, care-i scăpa printre buze.

Lancelot Bigorne era gata să treacă pragul. Şi se gîndea să-i tragă cîteva înjurături nemilosului pitic, cînd, cineva strigă:

— Plătesc!…





XXV. SIMON MALINGRE



La vorba asta aruncată brusc, Lancelot Bigorne se întoarse cu inima bătîndu-i, Noël-Picioare-Strîmbe întoarse privirile chiorîşe spre omul care grăise vorba aceea, care, de cînd e pămîntul, a strălucit ca nici alta pe lume: plătesc!

Şi după ce piticul îl cercetă cu băgare de seamă pe străin, zise liniştit:

— Bine! Poţi să stai, Bigorne. Madelon adu ce-am poruncit!

Omul întinse spre pitic pumnul plin cu bani.

— După! bombăni Noël-Picioare-Strîmbe, dînd din cap. Aici nu se plăteşte decît la urmă şi dacă eşti mulţumit!

— Aşa-i! se grăbi se încredinţeze şi Bigorne, aşezîndu-se în faţa necunoscutului, care-i făcea semn să se aşeze la masa lui.

Acest om era îmbrăcat cu o mantie care, completată de o glugă cu cute lungi, înlesnea să-i acopere faţa, din care Bigorne nu zărea decît vîrful unui nas ascuţit.

Dar cînd Bigorne se aşeză jos, omul dădu deoparte gluga şi mantaua, şi arătă o figură uscăţivă, vicleană şi pămîntie, cu ochii ca nişte găuri date cu burghiul, cu înfăţişarea îngrijorată.

— Simon Malingre! bombăni înăbuşit Bigorne, devenind bănuitor.

— Tăcere! făcu omul. Da, eu sînt, Lancelot Bigorne. Şi acum, că m-ai recunoscut, mănîncă! După ce te vei sătura, o să vorbim… Sîntem vechi tovarăşi, ce dracu! Sîntem din acelaşi sat! Altă dată, la Béthune, ne-am jucat împreună. Mai tîrziu, am vînat împreună, prin străzile Parisului. Şi cu toate că ne-am despărţit de mult, putem încă să ne considerăm prieteni…

— Nu! şopti Lancelot, pentru că serveşti un om… care-mi vrea moartea!

— Eh! Monseniorul conte de Valois nu-ţi vrea moartea. Din contră. Vei vedea! Dar mănîncă, şi, pe urmă, îţi voi spune afacerea pentru care am venit.

— Aşadar, mă căutai?

— De trei zile.

Lancelot Bigorne avu o ultimă îndoială. Dar îşi zise că, din acea întîlnire neaşteptată, putea ieşi ceva bun pentru Buridan.

El mirosi o afacere minunată. Şi apoi, tocmai în minutul acela, Madelon punea pe masă omleta, de care fusese vorba.

Bigorne aruncă spre Simon o privire de sfială şi asupra omletei una de dragoste.

— Fie ce o fi, rămîn! – se gîndi el şi atacă cu furie omleta, căreia îi urmă o plăcintă, după care se arătă o spinare de pasăre şi după care veni o prăjitură.

Simon Malingre fu atît de generos, încît Bigorne îşi simţea crescîndu-i încrederea pe măsură ce foamea i se potolea. Cînd foamea îi fu cu totul astîmpărată, şi nu mai simţi în el decît neîncrederea, Bigorne se simţi tare ca Samson. Îşi sprijini coatele pe masă şi zise liniştit:

— Te ascult!

— Noël! comandă Malingre, două porţii de hidromel.

— Hotărît, are ceva greu de spus! se gîndi Bigorne.

În minutul acela, nu era nimeni în cîrciumă. Porţiile de hidromel erau pregătite dinainte, şi o dată puse pe masă, piticul dispăru. În sala joasă şi întunecoasă nu se zăreau decît băncile goale, oalele de metal, care străluceau slab, profilul de vulpe al lui Simon Malingre, şi profilul de lup al lui Lancelot Bigorne.

— Iată ce-i, începu Simon Malingre, înăbuşindu-şi glasul. Vrei să te îmbogăţeşti?

— Hei!… Eu, sînt deja bogat!

— Ce fel? Asta mă miră, Bigorne.

— Fără îndoială! N-am nimic, dar tot ce-i bun de ciordit… e al meu. Seara, cînd mi-e punga goală, n-am decît să dau o raită prin unele mahalale, cercetate de burghezii bogaţi, şi mă înapoiez cu punga plină. E-o bogăţie, lucrul ăsta, o nesecată bogăţie, şi nici n-am măcar neajunsul să… trebuiască să mă păzesc de hoţi…

— Fără îndoială! îl curmă Malingre, dar îţi pierzi sufletul!… Şi asta… e ceva!

— Nu-l pierd, ci, dimpotrivă! Cu cît fac mai mult, cu atît îmi asigur un loc mai mare în Rai.

— Cum aşa? întrebă Malingre, uimit.

— Pentru că dau popii de la Saint-Eustache jumătate din furtişagurile mele şi popa de la Saint-Eustache le transformă în acatiste. Judecă şi tu, cîte acatiste au fost deja plătite pentru iertarea sufletului meu! Adică, orice s-ar întîmpla acum, orice aş face, mi-ar fi imposibil să nu mă duc, de-a dreptul în Rai, chiar de mi-ar plăcea mai bine iadul…

— E drept. Asta-i pentru sufletul tău, – dar pentru trup, Bigorne? Merită şi el oarecare consideraţie. Gîndeşte-te că în fiecare moment, eşti în primejdie să fii bătut, să o păţeşti cu unii burghezi nesupuşi cum se întîlnesc, din nenorocire, căci toate s-au schimbat în… zilele noastre!… Şi, dacă ar fi să te judec după halul în care te văd, după barba smulsă, după urechea însîngerată şi hainele zdrenţuite, trebuie să te fi ciocnit, de curînd, cu una din acele oi răzvrătite, care nu se lasă să le uşurezi de lînă…

— E adevărat – gemu Bigorne, dar ia spune-mi, nu ştii nimic de cele ce s-au întîmplat azi dimineaţă, la Pré-aux-Clercs?

— Nu. N-am aflat nimic!

— N-ai auzit vorbind de lupta studenţilor?

— Nu, de trei zile, de cînd te caut, nu m-am ocupat decît de tine…

— Şi, spune-mi, de cînd nu l-ai mai văzut pe stimatul tău stăpîn, pe puternicul conte de Valois?

— De trei zile, îţi spun! Dar, ce are a face cu toate lucrurile astea?

— Ai dreptate. Toate astea nu importă. Urmează cele ce voiai să-mi povesteşti…

— Îţi spuneam, dar, dragă Bigorne, că nu numai că eşti în primejdie s-o păţeşti cu cei pe care-i despoi, dar încă poţi fi prins de poliţie şi dus la spînzurătoare, unde ai fi atîrnat fără de milă, după cum era s-o păţeşti la Montfaucon…

— Mulţumită îndrăcitului tău de stăpîn! scrîşni Bigorne, strîmbîndu-se.

— În locul tuturor ăstora, urmă Malingre, îţi propun bogăţia, cîştigată liniştit, de care te vei bucura în pace, fericit, nemaiavînd nimic de împărţit cu prefectul sau cu poliţia.

Bigorne, mohorît şi pe gînduri, cugetă, apoi urmă:

— O vorbă! una singură. Vii din partea contelui de Valois?

— Nu. Vin din partea mea!

— Bine. Vrei să mă pui să lucrez pentru contele de Valois?

— Nu! Contra lui!…

— Împotriva lui?… a contelui de Valois!…

— Sau contra lăzii lui! zise Malingre cu răceală.

— Adu mîna! strigă Bigorne. Sînt al tău. Am să uit că te-am văzut rîzînd, cînd Capeluche, era gata să-mi treacă ştreangul pe după gît. Voi uita că eşti sufletul blestemat al dracului aceluia, a Satanei aceleia, care se numeşte contele de Valois!…

În el însuşi, Bigorne îşi zise că trebuie să se păzească mai mult ca oricînd.

Simon Malingre părea că se reculege. Pe chipul său încrustat de viciu, de laşitate, de viclenie şi de zgîrcenie, se răspîndise ca o umbră…

— Gillonne, începu el, m-a sfătuit să mă adresez ţie. Şi Gillonne ştie ce spune…

— Gillonne? Cine e Gillonne?

— Ah! da, e adevărat! Tu nu cunoşti pe acea Gillonne. Ei bine, Gillonne e bătrînă, e urîtă, e rea, dar… are o calitate preţioasă care întunecă toate cusururile ei, dacă într-adevăr răutatea, bătrîneţea şi urîciunea sînt cusururi.

— Şi acea calitate?

— Iubeşte banul.

— E o calitate pe care o avem cu toţii, rînji Bigorne.

— Da, dar Gillonne îi iubeşte cu furie, cu frenezie, şi asta îi deschide mintea, asta-i dă priceperea trebuitoare ca să-i capete. Am văzut-o chiar, la treabă. A făcut contelui de Valois un serviciu, pe care s-a pus să i-l plătească foarte scump. Şi acel serviciu fiindu-i plătit, ea caută mijlocul să i se plătească altul. A studiat situaţia morală a stăpînului său. Şi din acel studiu a trăsnit un plan pe care am să ţi-l destăinuiesc. Sîntem asociaţi. Dacă planul reuşeşte, Gillonne va ajunge foarte bogată şi voi lua-o de nevastă.

— Şi care o să fie partea mea? zise Bigorne.

— Tot ce s-o cîştiga în afacerea asta, se va împărţi în trei părţi egale: una Gillonnei, una mie şi alta ţie. Îţi convine?

— De minune! Dar, în toate astea, mi se pare că e vorba să cam vinzi pe stăpînul tău, Charles de Valois. Eşti dar un păcătos, un nimic, jupîne Malingre?

— Sînt tot ce vrei, gemu Simon Malingre, al cărui nas ascuţit păru că se lungeşte încă. Cît despre trădare, aş vinde şi pe Dumnezeu, dacă ar trebui să cîştig ceva. Îl înţeleg pe Iuda, vezi tu? Ceea ce nu pricep sînt cei treizeci de creiţari! Iuda ar fi trebuit să ceară să fie plătit cel puţin în galbeni. În sfîrşit, nu face nimic ceea ce sînt eu! Vreau să ajung bogat, iacă aşa! pentru că, odată bogat, voi putea să mă duc să trăiesc fericit în Béthune, ţara mea. Hei! Noël! Adu hidromel!

Noël-Picioare-Strîmbe se ivi dintr-un colţ, întunecos, unde moţăia, fără să se gîndească cîtuşi de puţin să asculte ce-şi spuneau atît de misterios Simon Malingre şi cu Lancelot Bigorne.

Ce-i păsa lui?

Îi cunoştea pe amîndoi. Ştia bine că trebuie să fie vorba de vreun omor: propus de cel dintîi celui de-al doilea, pe socoteala vreunui boier mare.

Poate că omorul o să se petreacă chiar în casa lui.

Atunci ar da şi el o mînă de ajutor şi ar avea partea lui – iacă aşa!

Restul nu-l priveşte. După ce piticul puse pe masă celelalte două porţii de hidromel şi se retrase, Simon Malingre urmă:

— Ţi-aduci aminte, Bigorne, de cele ce ţi s-au întîmplat, cînd îndeplineai funcţia pe care o îndeplinesc eu azi, pe lîngă contele de Valois?

— Păi… mi s-au întîmplat cam multe pe vremea aceea! zise Lancelot. Am putut să mai uit unele dintre ele…

— Dar, sînt sigur că aceea de care vreau să-ţi vorbesc, n-ai uitat-o, căci s-a petrecut la Dijon…

Bigorne se cutremură.

— Ah! ah! urmă Malingre cu un ton şiret, văd că ai priceput, e vorba de copilul pe care te-ai dus să-l arunci în fluviu?…

— Da! oftă Bigorne.

Niciodată Lancelot Bigorne nu istorisise nimănui ceea ce povestise lui Buridan, că nu executase ordinul dat de contele de Valois şi Marguerite de Bourgogne, ca să-l ucidă pe copilul doamnei de Dramans.

Şi parcă, revedea, în minutul acela, copilul la care se gîndea cu o amărăciune pricinuită, în parte de amintirile lui şi în parte de damful vinului şi al hydromelului.

Îl revedea: mititel, cu chipul surîzător şi cu părul frumos buclat, blond. Îl auzea plîngînd, în braţele lui! Îl auzea ţipînd… Întrevedea, în sfîrşit, cocioaba dărăpănată, în care-l părăsise şi unde nu-l mai găsise, cînd venise să-l ia, ca să-l dea îndărăt mamei lui.

Un minut, fu aproape să mărturisească lui Simon Malingre că nu-l omorîse pe bietul copil. Cu toate astea se stăpîni, zicîndu-şi că Malingre era poate trimis de contele de Valois, interesat să ştie: ce se făcuse cu acel copil, care era fiul său?…

— Da! gemu Bigorne. Ai dreptate. Lucrul ăsta nu e din acelea care se pot uita. Mi-aduc aminte, de parcă ar fi ieri, şi o să-mi amintesc toată viaţa… de-ar fi să trăiesc încă un veac, ceea ce nu e probabil, căci, pentru asta, ar trebui să nu mai fie în Franţa oameni de felul lui Capeluche şi să nu se mai găsească nimeni care să mai fabrice ştreanguri… Şi încă – şi atunci – ar rămîne securea!… Mi-aduc aminte, Simone! Parcă mă văd luîndu-l pe bietul copil, pe cînd mama sa trăgea să moară! Mă trecuseră toate năduşelile groazei pînă ajunsei la rîul acela, cu apele verzi şi leneşe! Aruncai copilul! Valurile îl înghiţiră… Totul se sfîrşise!

Bigorne vorbise cu glas aşa de înăbuşit şi atît de tremurat, încît, într-adevăr, părea că se cutremură de remuşcare. Şi, fără îndoială, dacă scena omorului nu era reală, remuşcarea era chiar adevărată… căci n-avusese de gînd să execute ordinul monstruos al lui Valois şi al Margueritei.

Simon ascultase dînd din cap, un zîmbet drăcesc îi deschidea gura ştirbă. Părea că se miră de fiorii şi de remuşcarea lui Bigorne.

— Aşadar, zise el, copilul a murit de-a binelea?

— Fără îndoială! răspunse Bigorne oftînd.

Simon Malingre tăcu cîtăva vreme, apoi se aplecă peste masă şi apucă braţul lui Bigorne, pe care-l strînse. Şi grăi încet:

— Ei bine, Bigorne presupune un lucru acum: că băiatul nu a murit!





XXVI. UNDE E VORBA DE FIUL CONTELUI DE VALOIS ŞI DE LOCUINŢA PE CARE O GĂSI BIGORNE



— Cum? strigă Lancelot Bigorne, sărind de pe scaun.

Zîmbetul lui Simon Malingre se făcu şi mai misterios şi mai triumfător, şi urmă:

— Da, presupune, scumpul meu Lancelot că, avînd remuşcări înainte, cum ai avut mai pe urmă, să nu fi executat ordinul Margueritei de Bourgogne şi al amantului ei, contele Valois…

— Ce spui? bîlbîi Bigorne, zăpăcit.

— Aşteaptă!… Presupune că nevrînd să arunci copilul în fluviu, să-l fi părăsit undeva… într-o căsuţă, în vreo colibă îndepărtată, de pildă!…

Bigorne îngălbeni şi mîna lui dibui binişor pumnalul. Adevărul sau ceea ce crezu să fie adevărat, îi apăru cu o evidenţă orbitoare: contele de Valois ştia că fiul său nu fusese azvîrlit în fluviu! De unde ştia el lucrul acesta?

Asta n-avea nici o importanţă!…

Ştiind, însă, pusese să-l caute pe Bigorne, prin sluga lui, sufletul lui blestemat… Simon Malingre! Şi acum, fără îndoială, oameni aşezaţi la pîndă, trebuiau să năvălească…

— Da, se gîndea Bigorne, dar Simon care admiră atît de tare pe Iuda, n-o să aibă pentru trădarea aceasta nici treizeci de galbeni, va căpăta o lovitură straşnică de pumnal în inimă.

Cu toate astea, ţinuta liniştită a lui Simon Malingre, tăcerea cîrciumii, şi, mai cu seamă, poziţia cîrciumii, la marginea mahalalei cerşetorilor, îl liniştiră.

— Ei bine! urmă Malingre, admiţi presupunerea că, în loc să duci copilul şi să-l arunci în Sena – să-l fi părăsit într-o cocioabă părăsită?

— Dar de ce l-aş fi lăsat acolo? – zise Bigorne cu glasul sfîrşit.

— Ştiu eu? făcu Malingre. Ca să-l iei, mai tîrziu!…

Bigorne se cutremură, şi mîna i se încleştă din nou pe pumnal.

— Sau pentru oricare alt motiv, urmă Malingre. Şi doar… nu e greu de găsit! Principalul este că acel copil n-a murit. Sau cel puţin bănuim că n-a murit! Pricepi tu? E o presupunere, pentru noi, dar pentru alţii va fi fiind un adevăr!

— Bine! mormăi Bigorne.

— Ce bine?…

— Nimic, ştiu eu ce zic! Urmează!

El pricepea acum adevărul: Malingre era condus de moartea copilului. El voia – însă – să-i facă pe alţii să creadă că copilul trăia. Numai că… presupunerea lui se nimerise să fie adevărată. Dar de unde venea detaliul atît de precis al părăsirii copilului în colibă?

După cîteva minute de reculegere, Malingre urmă:

— Acum, cînd am admis că fiul contelui de Valois n-a murit, poate, ascultă ce-ţi spun, scumpul meu Bigorne. Sînt cîţiva ani de-atunci, de cînd m-a apucat dorul de ţara mea. Simţeam nevoia neînfrînată să revăd cîmpiile cenuşii ale ţinutului Béthune.

— Drace! rînji Bigorne, nu te ştiam atît de îndrăgostit de ţara ta.

— De dragoste ori pentru altceva, trebuia neapărat să mă înapoiez pentru cîtva timp la Béthune. Plecai acolo, cu învoirea stăpînului meu, contele de Valois. Deci ascultă şi ţine minte lucru ăsta: în faţa cîrciumii unde mă instalasem, locuia o femeie bătrînă numită Margentine. Ea nu se ducea la nimeni, ieşea rar şi vorbea şi mai puţin; dînsa nu era din Béthune, venise să se aşeze în locurile noastre cu un om şi cu un copil; cînd am ajuns eu, omul murise de vreo nouă ani şi copilul trebuie să fi avut vreo cincisprezece ani. Omul care murise se numea… o să-ţi spun numele.

Bigorne asculta povestirea cu o luare aminte pasionată.

— Cum era copilul? întrebă el cu glas înăbuşit. Copilul sau mai bine zis tînărul… după vîrsta pe care o spui?

— Nu ştiu, răspunse Malingre. Într-adevăr, nu l-am văzut niciodată pe tînărul acela. Dar, în schimb, am văzut pe Margentine, adică pe aceea care trecea drept mama lui Jean…

— Tînărul se numea Jean? se cutremură Bigorne.

— Da! Acum, trebuie să-ţi spun un lucru, anume că dragostea ţării în care mă născusem şi despre care-ţi vorbeam adineauri mă apuca, mai cu seamă, noaptea. Ziua stam închis în fundul cîrciumii. Dar seara nu puteam să mai rezist, trebuia să ies şi să vizitez unele localităţi pe care – tocmai printr-o fericită întîmplare – nobilul meu stăpîn mă însărcinase să le cercetez. Mă urmăreşti bine în cele ce-ţi spun?

— Mergi înainte!… Te urmăresc mai bine decît îţi închipui.

— Bine!… Într-o noapte, pe la două, mă înapoiam dintr-o raită şi o apucasem spre cîrciuma mea, cînd mi se păru că aud nişte gemete în casa din faţă. Şi, tocmai în minutul acela, uşa se deschise. Zării un fel de stafie albă şi dădui să fug, dar văzui îndată că stafia nu era decît o femeie care nu deschisese uşa decît să ceară ajutor. Mă repezii într-acolo şi, cu toate că nu-mi place să-mi pierd vremea cu lucruri nefolositoare mie, nu putui să nu intru şi să dau acelei nenorocite cele cîteva îngrijiri, de care avea nevoie în starea în care se afla. Îngrijirile fură zadarnice – de altfel – căci era pe moarte, şi, într-adevăr, ea închisese ochii de vreun ceas. Aceea era femeia de care spuneam că se numea Margentine.

— Aceea care trecea drept mama tînărului de cincisprezece ani, numit Jean? întrebă Lancelot Bigorne.

— Precum zici! Adică nevasta omului mort de nouă ani, al cărui nume am făgăduit să ţi-l spun. Deci Margentine murea. Şi – în curînd – se convinse că orice îngrijiri erau de prisos… Simţea că moare. Eram să mă retrag, părîndu-mi rău de vremea pierdută acolo cînd femeia mă luă de mînă şi-mi zise, că avea să mă roage să-i fac un mare serviciu. Eu care sînt bun creştin, nu putui să rezist unei astfel de rugăciuni, mai cu seamă că Margentine îmi spuse că mă va răsplăti, lăsîndu-mi o micuţă comoară, care era a ei. Nu numai că rămăsei dar, la cuvîntul de comoară, mă dusei să trag zăvorul uşii, ca nu cumva să vină vreun nepoftit, să mă împiedice de a veni în ajutorul muribundei.

— Te-am cunoscut întotdeauna plin de inimă şi de delicateţe! zîmbi Bigorne.

— Ce vrei? Aşa sînt eu şi n-am ce face! Eu n-aş fi avut curajul să mă duc să arunc un copil în apă. Nu zic asta, ca să te dojenesc. Deci, iată serviciul pe care-l cerea bătrîna Margentine. Era vorba să mă duc la Paris, la Universitate (ea îmi dădu chiar numele străzii şi al casei) să regăsesc pe tînărul numit Jean şi să-i comunic cîteva taine. Căci tînărul Jean, îndrăgostit de aventuri, de viaţa de Paris şi învăţătură, plecase, spunea dînsa, ca să se înhăiteze ca student într-unul din acele localuri păcătoase, care mişună în jurul colegiului maestrului Sorbon.

În schimbul caznei mele, Margentine îmi dăruia şase galbeni! Restul comoarei sale se compunea din douăzeci de galbeni şi un lănţişor de argint, de care era atîrnat un medalion în care era o şuviţă de păr de femeie. Am luat tot, jurînd pe mîntuirea sufletului meu să duc tînărului Jean cei douăzeci de galbeni şi lănţişorul de argint… Din nenorocire, pe medalion era un diamant destul de frumos…

Bigorne strînse pumnii, şi buzele i se pîrliră.

Toată viaţa lui, Lancelot Bigorne nu fusese decît un bandit, – dar cinismul viclean al lui Simon Malingre îl revolta.

— Să vedem! icni el cu glasul înăsprit. Să vedem tainele pe care trebuia să le spui tînărului…

— Iată! urmă Simon Malingre. Tînărul Jean ştia că nu era fiul Margentinei, şi… nu ştia decît… atît. Luase – în adevăr – numele omului, care trăise cu Margentine, dar ştia că acel nume nu era al său. Aşadar, Margentine nădăjduia că făcînd cunoscut tînărului tainele, în chestia asta, îi va aduce cinstea şi bogăţia, făcînd să-şi regăsească părinţii, pe care-i ştia nobili şi foarte avuţi. Acum, pentru ce nu istorisise chiar ea lui Jean ceea ce mă însărcina pe mine să-i spun? Te întrebi şi tu, fără îndoială, şi asta am întrebat-o şi eu. Ea-mi răspunse că, în afacerea asta, nu era nici ea absolut nevinovată şi că se temuse de mustrările micului Jean, pe care sfîrşise prin a-l iubi… Răbdare, iată tainele care vei vedea şi tu că sînt cu deosebire de interesante pentru tine…

— Pentru mine?… Ce caut eu în toate astea?…

— Vei vedea! Şi dacă n-ai avea ce căuta, pentru ce ţi-aş povesti istoria asta?

— E drept. Urmează!

— Ei bine, după cele ce-mi spovedea Margentine, se pare că ea ştia numele părinţilor tînărului. Sau mai bine-l ghicise, după unele însemnări, făcute pe hainele copilului.

— Şi acel nume? întrebă Bigorne tremurînd.

— Asta n-a putut să mi le spună. Tocmai în clipa cînd era să-mi împărtăşească numele pe care trebuia să-l transmit tînărului Jean, moartea i-a închis gura. Dar avusese vreme să-mi istorisească restul. Şi acel rest iată-l: ea şi cu bărbatul ei găsiseră pe micul Jean şi ghicind cine erau părinţii lui, îl ţinuseră pe lîngă ei, ca să-şi facă, mai tîrziu, un mijloc prin care să stoarcă bani părinţilor. Pricepi acum?

— Pricep cît se poate de limpede!… Vorbeşti de lucrurile astea cu un fel de pasiune, care le fac limpezi şi interesante.

— Căci mă interesez de toate faptele nobile… Din nenorocire, omul muri un an după ce găsise pe micul Jean, cît despre Margentine, se pare că ea se căi şi renunţă la gîndul de la început! Crescu copilul găsit, cît putu mai bine, amînînd din zi în zi destăinuirile pe care voia să i le facă. Într-o zi el porni spre Paris. Ea tot nu-i vorbi, dar îşi făgădui să se ducă să se întîlnească cu Jean, ca să-i spună totul. Moartea, venită mai de timpuriu decît gîndise, o împiedică de a o face. Iată povestea. Ce zici de ea?

— Interesantă, ţi-o repet, şi istoriseşti minunat. Dar… aştept urmarea.

— Crezi, dar, că are o urmare? îl întrebă Malingre cu un aer şiret.

— Orice lucru are un început, o urmare şi un sfîrşit; îmi rămîne să aflu urmarea!

— Te înşeli, Bigorne! Tu nu cunoşti începutul şi… am să ţi-l spun. Dar, mai întîi, să isprăvesc cu călătoria mea la Béthune. Dragostea pentru ţara mea se potoli în acelaşi timp cu afacerile, cu care mă însărcinase contele de Valois: coincidenţă fericită – de altfel – care-mi îngădui să mă reîntorc la Paris. Margentine murise; uitai de micul Jean. Păstrai, bineînţeles, lănţişorul şi medalionul cu diamant, în care era o şuviţă de păr. Uitai, de micul Jean pînă acum, în timpul din urmă, cînd, în faţa unor anumite împrejurări, şi după unele cuvinte ale Gillonnei, îmi reaminti, deodată, de el. Atunci m-am apucat să te caut… Acum Bigorne, am să-ţi istorisesc începutul: ştii unde au găsit Margentine şi cu bărbatul ei pe micul Jean, pe cînd străbăteau regatul ca să se ducă în Flandra?

— De unde o să ştiu? tresări Bigorne, tremurînd, ceea ce ar fi putut să pară ciudat convorbitorului său.

— Ei bine! urmă Simon Malingre – micul Jean a fost găsit… ascultă! A fost găsit într-o cocioabă, dintr-o mahala a Dijonului!… Ia aminteşte-ţi bine, Bigorne, eşti tu sigur că n-ai aruncat pe copil în apă?

Şi Simon Malingre îşi aţinti privirile în ochii lui Bigorne. Acesta oftă adînc, îşi trecu mîna pe frunte şi răspunse:

— Aş vrea să nu fiu sigur! N-aş avea această remuşcare pe conştiinţă. Văd încă pe bietul micuţ, zbătîndu-se în apă, căzînd la fund. Am stat acolo, aproape o oră, ca un înnebunit de cele ce făcusem… Fiul lui Valois a murit de-a binelea, crede-mă!…

— Bine! Acum trebuie să-ţi spun, pentru ce Gillonne şi cu mine ne-am gîndit la tine. Ştii tu cum îl chema pe bărbatul Margentinei? Cum am zice, ştii numele pe care l-a luat şi-l poartă micul Jean, găsit lîngă Dijon într-o cocioabă părăsită?…

— De unde-l pot eu şti? repetă Bigorne, care, cu toate astea, şopti în el însuşi numele şi se cutremură adînc.

— Buridan! zise Simon Malingre.

— Buridan? urmă Bigorne, cu vocea înăbuşită.

Da, el se aştepta să audă acel nume. De cîteva minute pricepuse că băiatul găsit de Margentine era Buridan… Şi, cu toate astea îl cuprinse un fel de spaimă.

Lancelot Bigorne nu era o fire cu totul de rînd. Era în stare să priceapă (nelămurit e drept) primejdioasa poezie a unor situaţii, orînduite de acel mare cîrmuitor al vieţii, numit: întîmplarea! Aşadar, lui Bigorne, printre atîţia boieri mari şi burghezi, îi fusese dat să-şi aleagă drept stăpîn chiar pe copilul pe care-l scăpase – odinioară – de la moarte!

Aşadar, Buridan era fiul doamnei de Dramans? Jean Buridan, care ura pe contele de Valois din toată inima, şi care era tot pe atît de urît de el, era fiul contelui de Valois?…

Multă vreme, Bigorne rămase ca zdrobit sub povara gîndurilor care-i apăsau mintea, impunînd cu un gest tăcerea lui Malingre, care voia să sfîrşească cu dezvăluirea planului său. În sfîrşit, îşi regăsi sîngele rece. Şi atunci o nemăsurată curiozitate îl cuprinse… Ce o fi voind cu dînsul Simon Malingre?… Era să afle.

— Eşti hotărît să mă asculţi? urmă Malingre.

— Vorbeşte!…

— Iată ce am orînduit, inspirat de Gillonne, de care ţi-am spus că e o bună sfătuitoare şi m-ar întrece şi pe mine ca viclenie. Cum îţi spuneam la început, să presupunem o clipă că n-ai înecat pe copilul lui Valois şi al Annei de Dramans. Să presupunem că ai lăsat acest copil în căsuţa părăsită. Să presupunem, în sfîrşit, că acest copil găsit de Margentine este chiar acela. Ar rezulta, deci, că stăpînul tău, Buridan, n-ar fi altul, decît chiar fiul monseniorului conte de Valois?

— E drept. Şi pe urmă!…

— Pe urmă?… Ei bine, dacă Valois ar afla că fiul lui trăieşte, dacă i s-ar da proba… şi tu ar trebui să-i dai acea probă…

— Ei bine? gemu Bigorne, nerăbdător.

— Ei bine… cred că Valois ar da mulţi bani cui l-ar scăpa de acel fiu! Iată… dar, zic… pricepi?… O mulţime de bani, o mulţime de aur…

— Se poate!… Apoi?…

Simon Malingre şovăi un minut, urmărind cu coada ochiului înfăţişarea aspră şi sinceră a lui Bigorne. Deodată el se aplecă spre el şi-i şopti:

— Haide, Lancelot, n-ai avut vreme să te alipeşti de stăpînul tău. Oare îl iubeşti mult?

— Pe cine?… Pe Buridan?…

— Da, pe Buridan… pe Jean Buridan, stăpînul tău.

— Îl urăsc, zise Bigorne, sfîrşind paharul de hidromel. Bătăios, aspru, slobod la mînă, mi-a displăcut de la început şi aveam de gînd să-l părăsesc.

— Nu trebuie să-l părăseşti! zise repede Malingre. Ne-am îmbogăţit! Să fii gata, Bigorne! Mai întîi, o să trebuiască să spui că nu l-ai înecat pe copil. Pe urmă, vom căuta împreună mijlocul să-l ucidem binişor pe acel Buridan, pe care-l urăşti. Îţi spun că ne-am îmbogăţit!

— Da, zise Bigorne, tuşind, – căci se îneca – dar partea mea care o să fie?

— Ţi-am spus: a treia parte din ce i-om smulge lui Valois!

— Ei bine, zise Bigorne, eu vreau cu totul altceva.

— Şi ce vrei? făcu Malingre mirat.

— Vreau acel lănţişor de argint şi acel medalion, pe care le-ai păstrat şi care, după cum spui tu, are în el o şuviţă de păr de femeie. Am şi eu gîndurile mele… Vreau… ori asta, ori… nimic!

— Ne-am înţeles! – rînji Malingre.

— Da, dar vreau lănţişorul şi medalionul nu pe urmă, ci… înainte, adică acum, pe dată…

— E lesne, repetă Simon Malingre. Numaidecît, dacă vrei. Urmează-mă în Strada cea mare a Sfintei Caterina şi ţi le dau!…

Hotelul contelui de Valois se afla în strada cea mare a Sfintei Caterina (mai tîrziu strada Sfîntul Paul), adică nu departe de poarta Sfîntului Anton, unde cincizeci şi şase de ani, după aceste întîmplări, monseniorul Aubryot, prefectul Poliţiei Parisului, era să pună cea dintîi piatră a fortăreţei aceleia, care trebuia să se numească mai întîi fortăreaţa Sfîntului Anton, apoi numai „Bastilia”.

După o oră, Lancelot Bigorne intra în stăpînirea medalionului şi-l strîngea cu drag la piept.

Cît aşteptase în colţul străzii Sfînta Caterina, Lancelot Bigorne se temuse să vadă ieşind din hotelul Valois un stol de zbiri, care să-l atace. Dar Simon Malingre era de bună credinţă: Lancelot Bigorne fu lăsat în pace.

— Unde să ne mai întîlnim, ca să ne înţelegem, de cele ce trebuie să mai facem? – îl întrebă Malingre, dîndu-i medalionul.

— Păi… la Noël-Picioare-Strîmbe! răspunse Bigorne, care avea de gînd să nu mai pună piciorul în cîrciuma din strada Tirevache…

Porni deci, la vale, pe strada Sfîntul Anton, strecurîndu-se prin umbra zidurilor, cugetînd adînc la tot ceea ce auzise. În sfîrşit, lăsînd gîndurile la o parte, el trecu la altă ordine de idei răsărite dintr-o îngrijorare mai grabnică.

— Şi acum, îşi zise el, ajungînd în piaţa Grève. Unde am să mă culc? Clopinel m-a dat afară, ameninţîndu-mă cu mătura… Noël-Picioare-Strîmbe nu-mi dă nimic pe datorie… Nu-mi mai izbuteşte nimic de cînd sînt om cinstit. Cu toate astea trebuie să găsesc un adăpost şi… numaidecît…

Cum bombănea aşa, din fundătura unei case cu stîlpi, vreo cincisprezece arcaşi de pază se azvîrliră asupra lui. Într-o clipă fu dezarmat şi legat.

— Ăsta e Lancelot Bigorne? întrebă o voce.

— Da, domnule prefect! răspunse un arcaş de la Chîtelet! Îl cunosc bine! E un vechi client al nostru… Unde să-l ducem?

— La Chîtelet! răspunse prefectul, Jean de Précy.

Cîteva minute mai tîrziu, nenorocitul Bigorne era închis într-o carceră, şi foarte întristat murmură:

— În sfîrşit, am găsit un adăpost, în aşteptarea veşnicei locuinţe, pe care o găseşti la bolniţa furcilor spînzurătorii…

În vremea asta, Jean de Précy alerga la Luvru, obţinea audienţă de la regină şi-i vestea arestarea lui Lancelot Bigorne.





XXVII. ÎN GROAZĂ



După cele ce se întîmplaseră în locuinţa grădinarului mînăstirii Saint-Germain, nedîndu-şi seama de cele ce face, fata o urmă suspusă. Ceea ce i se mai putea întîmpla, nu mai avea nici o însemnătate, în faţa îndoitei împrejurări, care-i părea de căpetenie.

Mai întîi Buridan era arestat. Apoi ea era fiica lui Enguerrand de Marigny. Claude Lescot, negustorul blajin, era primul ministru al regelui, era omul urgisit de popor şi al cărui nume nu-l auzise niciodată pronunţîndu-se decît cu scrîşniri de ură înăbuşită, neputincioasă, dar grozavă.

Lucru şi mai grav: era omul căruia Buridan îi declarase un război înverşunat; împreunînd, cum am zice, toate acele uri generale ca s-o concentreze într-una singură şi făcîndu-se întrupătorul furiei populare. Luptă straşnică ce nu se putea sfîrşi decît prin strivirea completă a lui Buridan, logodnicul ei, al acelui om pe care ea îl adora. Şi zdrobirea începuse, deoarece Buridan era arestat.

Admiţînd chiar că Buridan putea să biruiască… admiţînd că ar scăpa de toate capcanele, de toate chinurile şi că ar sfîrşi prin a-l zdrobi pe Marigny, biata fată nu putea vedea chiar în sfîrşitul acesta decît o pricină şi mai temeinică a unei veşnice despărţiri. Ar mai putea oare să-i împărtăşească iubirea ei omului care ar fi învins pe tatăl său? Oricare ar fi fost ura inspirată de primul ministru, orice ar fi auzit spunîndu-se despre asprimea, despre lăcomia lui, ea nu se simţea în stare să-şi condamne părintele pe care-l ştia bun şi drăgăstos faţă de dînsa. Şi Myrtille se răzvrăti la gîndul că Marigny putea să merite atîta ură.

Cu hotărîre, cu sufletul îndrăzneţ şi simplu, cu inima-i sinceră şi generoasă, ea lua partea tatălui său, pentru că-i era părinte şi apoi, pentru că nu admitea ca omul acela, atît de bun faţă de ea, ar fi fost într-adevăr atît de aspru cu ceilalţi… Se găsea deci încolţită de o chinuitoare îndoială: să renunţe la Buridan, ori să renunţe la tatăl său? Aceste gînduri o chinuiau pe Myrtille, pe cînd Mabel – ţinînd-o de braţ şi sorbind-o cu ochii ca pe o pradă sigură, – o tîra grăbită după dînsa. Ajunseră repede în Paris. Myrtille îşi dădu seama că trecuseră două poduri, apoi intrară într-o reţea întortocheată de străzi, de unde dădură într-un maidan înconjurat de garduri vii.

Acest loc era cimitirul.

În faţă le apăru o clădire solidă şi masivă, care se înălţa în dosul unui zid.

— Am ajuns! murmură Mabel.

În zidul împrejmuitor era o uşă. Mabel o deschise. Myrtille intră într-o curte, năpădită de iarbă şi bălării. Fu împinsă în casă şi uşa se închise. Mabel o sui pe o scară de piatră mucegăită şi ajunse în încăperea de sus a casei.

Intrară într-o cameră ciudat alcătuită, pe care nici nu o luă în seamă, atît se simţea de tulburată. O străbătu numai, şi la urmă ajunse într-o odaie dărăpănată, dar destul de curat ţinută, unde era un pat, scaune şi o masă, pe care se găseau orînduite manuscrise voluminoase, legate în scoarţe de lemn, închise cu lacăte.

Myrtille îşi aruncă ochii spre fereastra zăbrelită cu gratii de fier.

— Asta e casa mea, o lămuri Mabel. Aici e odaia mea, care va fi a ta.

Casa aceea era cunoscută sub numele de „Casa cu stafii”. O spaimă superstiţioasă înconjura locuinţa aceea, care n-avea nimic extraordinar. Oamenii din mahala văzuseră adeseori ferestrele de la etaj luminîndu-se noaptea, cu pîlpîiri ciudate. Auziseră zgomote suspecte, care puteau fi vaietele sufletelor chinuite sau urletele blestemaţilor. În mintea oamenilor simpli toate astea prindeau cu o îndărătnică crezare, mai ales prin vecinătatea unui cimitir.

Era greu să admiţi că morţii n-ar fi avut dorinţa să iasă din mormintele lor, deoarece şi ei trăiau o viaţă posterioară acesteia.

Deci, era sigur că, la anumite ceasuri, morţii ieşeau din pămînt şi se plimbau. Învăluiţi în giulgiurile lor, şi cum, desigur, trebuiau să fi avut nevoie să se întîlnească, ca să-şi istorisească suferinţele, sau să orînduiască chinurile care le plăcea să le impună celor în viaţă, aleseseră acea locuinţă singuratică, construită, poate, anume pentru ei, de vreun vrăjitor sau vrăjitoare, care aveau legături cu lumea celor răposaţi şi a necuraţilor.

Astfel de idei erau tot atît de răspîndite, pe vremea aceea, ca şi în ziua de azi. Myrtille le cunoştea, ca toţi acei între care trăia, şi, dacă cineva i-ar fi spus că locuinţa în care se afla, era o casă cu stafii, ar fi găsit acest lucru foarte natural.

— Iată! începu Mabel. Vei locui aici atît cît treburile mele nu m-or chema în altă parte. Dar, cînd va trebui să ies, voi fi nevoită să te-nchid. Şi te previn că, orice încercare de fugă ar fi deşartă!

Cu toate că Mabel vorbea cu blîndeţe, cuvintele, sau mai bine, vocea ei, o umplea de nelinişte pe fată.

— Nu te cunosc! îngînă ea, pe cînd două lacrimi îi jucau în ochi, – nu mă cunoşti, şi cu toate astea ghicesc că mă urăşti. Pentru ce? Ce ţi-am făcut?

— N-ai de ce să te temi, copilo! Nu eşti sub ocrotirea celui mai bun tată, Enguerrand de Marigny?

— Da, suspină Myrtille, cutremurîndu-se, tatăl meu se numeşte Enguerrand de Marigny!… şi logodnicul meu se numeşte Buridan…

— Şi apoi, urmă Mabel, ai o protectoare şi mai puternică decît primul ministru: pe regina Marguerite!

— Regina? tresări fata. Regina? Femeia aceea care a venit, pe cînd eram închisă în carcera de la Temple, făcîndu-se că mă compătimeşte şi care a pus să mă conducă la „Turnul dracilor”?

— Adevărat că ţi-e teamă de regină?… mormăi Mabel, care se apropie de Myrtille.

— Vai! Simt că-mi poartă o duşmănie grozavă! Simt că-mi pregăteşte nenorocirea şi că, în mîinile ei puternice, sînt ca o biată păsărică, pe care stă gata s-o sugrume.

— Poate-i adevărat, zise Mabel cu un surîs straniu. E cu putinţă ca regina să te urască. Cu toate astea nu-ţi poate face nici un rău.

— Pentru ce?

Mabel o luă pe fată de mînă şi zise:

— Cum poate o mamă să facă vreun rău copilului ei?

Myrtille simţi că ameţeşte. Înţelese că e prinsă ca într-o reţea de întîmplări ciudate şi grozave, din care-i părea cu neputinţă să se poată desface. Un fel de spaimă misterioasă îi holbă ochii. Cu mîinile împreunate, ea îngînă:

— Ce spui, doamnă? Ce lucru groaznic spuseşi?

— Zic, strigă Mabel, care se aplecă, asupra fetei asemeni îngerului păcatului, care-şi întinde aripile negre asupra victimei ispăşitoare. Zic, fetiţo, că eşti prada mea! Că, prin tine, am s-o fac pe regină, să sufere ce m-a făcut şi ea să pătimesc! Marguerite de Bourgogne mi-a ucis copilul! Auzi? În tine, voi ucide, la rîndul meu, pe fiica reginei, Marguerite de Bourgogne!



Era noapte adîncă, cînd Myrtille se deşteptă. De cîtă vreme sta, oare, acolo, în fotoliul acela leşinată, în nesimţire? N-ar fi putut să spună. Cuvintele lui Mabel o zguduiseră grozav.

Fiica lui Enguerrand de Marigny! Fiica Margueritei de Bourgogne! A reginei Franţei!… Fruct ruşinos al unei iubiri nemărturisite! Oh! Acum pricepea faţa întunecată şi scîrba bunului Claude Lescot, cînd îl ruga, uneori:

— Tată, vorbeşte-mi de mama!

Pricepea de ce întorcea capul şi de ce se strecurau vorbe tainice dintre buzele lui palide, asemănătoare unor blesteme.

Myrtille se cutremură de spaimă.

Încotro să-şi îndrepte gîndul? Unde să-şi găsească alinarea zbuciumurilor?

Fiică de regină… fiica omului celui mai puternic din regat… era – totuşi – singură, pradă tuturor capriciilor urii… ca un biet fir de pai, purtat de colo pînă colo, pe valurile întîmplării…

Ca o culme a nenorocirii, ea era în mîinile unei femei care urmărea neşovăitoare o răzbunare amarnică. Ajunsese instrumentul celei mai scîrboase necunoscute.

Şi, ca Mabel să se răzbune pe regină, mama ei, trebuia să moară ea?…

Astfel erau gîndurile îngrozitoare deznădăjduite ce se perindau într-o goană vijelioasă prin mintea tinerei, care se zbătea în fotoliu. Era noapte. Noapte adîncă. Umbre tăcute o învăluiau de groază. Simţea că îngheaţă…

Se sculă cu greu, gîndindu-se să se ducă pînă la pat şi să se culce… Cel puţin, acolo ar fi putut să-şi ascundă capul sub plapumă şi ar fi încercat să nu se mai gîndească… să se adîncească din nou, în acel leşin, din care-i părea grozav de rău că se sculase.

În timp ce se scula, i se păru că aude o voce care rostea cuvinte înăbuşite.

Myrtille tresări. De unde veneau vorbele acele? Ce se făcuse femeia care o ameninţase cu moartea, destăinuindu-i numele mamei sale?…

Cum simţurile începuseră să i se deştepte unul cîte unul, ea băgă de seamă că uşa, care lega odaia ei cu cea vecină, era crăpată.

I se păru că şoaptele veneau din odaia alăturată. În acelaşi timp cu zgomotul înăbuşit şi monoton al glasului, care mormăia ceva, ca o rugăciune sau ca nişte blesteme, o dîră de lumină slabă se strecura pînă la ea.

Tremurînd, împinsă de o pornire nestăpînită, care nu era curiozitatea, ci acea nelinişte grozavă, pe care o produce pustiul, ea se îndreptă spre uşă şi fură cu privire repede cuprinsul ciudat al camerei.

Încăperea aceea era mare, pătrată, pavată cu lespezi mari, şi rău aşezate, cu un tavan alcătuit dintr-o boltă, împărţită în patru; fiecare din acele bolţi mai mici care porneau din colţuri se înălţau spre centru şi acolo se îmbucau într-o rozacee în mijlocul căreia era scris un cuvînt, săpat în piatră. Fără îndoială, o vorbă cabalistică ce părea că stăpîneşte această unitate. În felul acesta camera părea împărţită în patru.

Sub una din ele se întindea o vatră imensă în care ardea focul, şi pe care fierbeau şapte-opt căldări de diferite mărimi, de unde scăpau felurite miresme.

Sub a doua se afla o masă mare, de lemn de abanos. Pe masă zăceau cîteva manuscrise ale căror pagini erau despărţite cu panglici roşii, la marginea cărora atîrnau medalii care reproduceau acelaşi cuvînt, săpat în floarea centrală a tavanului. În dosul manuscriselor se afla o cruce de lemn negru, cu un Christ de argint pe ea. Şi deasupra crucifixului se arăta o bufniţă cu aripile întinse, prinse în cuie, ciudată tovărăşie a religiei cu uneltirile socotite drept infernale.

Sub a treia boltă, erau orînduite pe nişte etajere, sticle de diferite forme şi mărimi pline cu felurite lichide.

În sfîrşit, sub bolta a patra, agăţate cu rînduială, în cuie, atîrnau mănunchiuri de ierburi uscate.

Aşadar, în acest cabinet de lucru se vedeau cărţile, sau, mai curînd manuscrisele, care cuprindeau ştiinţa misterioasă a magiei şi formule de vrăjitorie, ierburi trebuitoare pentru fabricarea elixirurilor destinate să fie amestecate în cine ştie ce băuturi, şi, în fine, laboratorul, adică cuptorul.

Myrtille cuprinse acest amestec fantastic, dintr-o ochire… fără să priceapă însemnătatea exactă a celor ce vedea, tocmai ea, care fusese acuzată de vrăjitorie. Şi murmură, cu groază:

— Sînt la o vrăjitoare!

În clipa aceea, uită ameninţările lui Mabel şi destăinuirile ei zdrobitoare; uită că tatăl ei se numea Enguerrand de Marigny, şi mama sa Marguerite de Bourgogne. Uitase tot!…

Înlemnită de groaza celor ce se săvîrşeau sub ochii ei, sta nemişcată, răsuflînd greu, nefiind în stare să fugă, aşteptînd – în fiecare moment – să vadă apărînd spectrele, pe care – fără îndoială – Mabel îi chema.

În picioare, în faţa cuptorului, care pîlpîia de flăcări, Mabel sta cu spatele la ea, aplecată asupra oalelor care fierbeau, cu o mînă întinsă spre manuscrisele deschise pe masa de abanos.

Ea îngînă cuvintele dintre care unele ajungeau la Myrtille, care o asculta înspăimîntată.

— În noaptea asta – bombăni femeia – în noaptea asta misterioasă, cînd, în cimitirul apropiat, cei vii vor intra în contact cu morţii, vă invoc, vă chem spirite ale singurei ştiinţe, inteligenţi spiritualizate, singure care sînteţi în stare să daţi puteri acestor ierburi, care puteţi transforma această apă spurcată în licoare magică. Dacă adevăr rostesc cărţile, dacă elixirul dragostei nu e o minciună, dacă am citit bine şi am pronunţat bine cuvintele tainice… această vrajă trebuie să izbutească în noaptea asta… prielnică operei extraumane, deoarece morţii vor ieşi din morminte…

Tremurînd, ca sugrumată de o îngrijorare de nedescris, Myrtille asculta, fără să priceapă. Simţea că o învăluie neguri de nebunie. Îi venea să intre, pe neaşteptate, în laborator, s-o înfrunte pe vrăjitoare, să răstoarne vasele, să spargă sticlele!… Groaza o stăpînea.

În minutul acela o lumină roşie, puternică, străfulgera odaia. O tresărire nervoasă o zgudui. Se întoarse, pe dată, şi văzu că lumina aceea, cu răsfrîngeri fantastice, venea de la fereastra ei…

Oare ce se petrecea afară, pe cînd înăuntru Mabel lucra la acea vrajă drăcească. Curiozitatea neînfrînată care o împinsese pe Myrtille spre uşă, o îndreptă acum spre fereastră.

Ridică oblonul şi mîinile i se încleştară de drugii ferestrei, căci simţea că o să se prăbuşească. Atunci, trecînd de la o groază la alta, simţind alte spaime luînd locul celor de la început, iată ce văzu:

Fereastra da în cimitirul „Nevinovaţilor”. În acel cimitir, se zărea o mare mulţime adunată împrejurul unor torţi de răşină, înfipte în pămînt. Mulţime ciudată, asemănătoare închipuirii unei minţi în delir, toată suflarea aceea, adunată acolo, scotea strigăte nelămurite, vaiete, plînsete furioase sau deznădăjduite…

Erau: călugări, meseriaşi, regi, episcopi, medici, lăutari, cardinali, femei, regine, burgheze, femei pierdute… cu toţii îmbrăţişaţi în strînsori pătimaşe, zbierînd… laolaltă, nebuneşte, în întunericul nopţii, înălţîndu-se, despărţindu-se, îmbrăţişîndu-se iar, şi, la urmă, învîrtindu-se în jurul unui butoi, aşezat lîngă un mormînt gol!…

Pe butoiul acela sta un schelet învăluit într-o mantie uriaşă, neagră, – un schelet al cărui cap numai se zărea, cu un zîmbet înfiorător… Rînjetul lui biruia de urletele disperate ale mulţimii. Cînta dintr-o vioară, un cîntec de joc vioi, uşurel, ca un cîntec de nuntă… o muzică plăcută şi naivă, care părea cu atît mai jalnică, mai cutremurătoare într-un astfel de moment, în locul acela, în împrejurările acelea înfiorătoare…

Lîngă butoi, un alt schelet drapat într-o rochie largă, roşie, ţinea în mînă o seceră uriaşă. Şi, cu secera aceea, Moartea secera pîlcurile care-i veneau la îndemînă, iar secera aceea straşnică se învîrtea fără de odihnă.

La fiecare lovitură, doi-trei din cei din preajmă cădeau şi se rostogoleau în spasmuri, precum mai tîrziu, peste cîteva secole le fu dat să se rostogolească spasmodicii de la Saint-Michel. Dar, ceea ce proba că mulţimea aceea de nebuni aveau o adîncă cunoştinţă de viaţă era că, toate grupurile de pe drumurile mai mult sau mai puţin lăturalnice, erau nevoite să treacă pe lîngă grozava seceră. Grupurile acelea se zbăteau nevoind să se lase tîrîţi spre butoi. Şi, în acelaşi timp, se grăbeau totuşi să se îndrepte într-acolo…

Ţipete de furie, înjurături grozave, blesteme, hohote de plîns, porneau din mijlocul mulţimii aceleia în delir. Şi jocul urma… Se muşcau, se zgîriau unii pe alţii, îşi smulgeau părul, sîngele curgea – sînge adevărat – şi vioara drăcească îşi urma cîntecul uşurel, ironic, tînguios şi, totodată, atît de grozav… pe cînd secera-i cu o mişcare ritmică reteza într-una, ca şi cum ar fi fost acolo de la începutul lumii… ca şi cum ar fi trebuit să rămînă acolo pînă la sfîrşitul veacurilor.

Mută de spaimă, îngheţată de groază, cu mîinile încleştate pe gratiile ferestrei, Myrtille îl văzu pe rege smulgîndu-şi cu furie coroana şi aruncînd-o în groapa goală, apoi se rostogoli şi el înăuntru.

— Iertare, urla un cardinal. Veniturile încă pe un an, o moarte! şi te urmez!

O lovitură de seceră, şi cardinalul se prăbuşi şi el.

— Lasă-mă să trăiesc! – strigă o desfrînată. Amantul meu mi-a făgăduit o rochie verde. Lasă-mă să-mi pun, cel puţin odată, rochia mea verde!…

— Sînt prea tînără şi prea frumoasă! urla regina…

— Moarte nemiloasă, striga ameninţător, un călugăr – lasă-mă să mă pocăiesc de toate păcatele făcute!…

Şi, din corul acela nebunesc se împletea un fel de melodie de groaznică îngrijorare, aceeaşi rugăminte urlată, zbierată, ţipată, văitată.

— Să trăim! Să mai trăim! Încă o clipă de viaţă! Să trăim!… Lasă-ne să trăim!…

În vreme ce scheletul infernalului lăutar, din vîrful butoiului, conducea dansul, căruia nimeni nu i se putea împotrivi – moartea nepăsătoare, mută, cu veşnicul ei rînjet nepăsător, secera, secera, într-una, fără să se uite măcar cine cădea sub loviturile ei.

Deodată, un cocoş trîmbiţă.

Un urlet înspăimîntător, un amestec puternic şi grozav de voci, clocoti în cimitir… Scheletul sări de pe butoi şi pieri… Moartea fugi şi ea cu secera-i la subţioară… morţii doborîţi se ridicară şi porniră, care încotro, cu hohote ascuţite de rîs, grupurile se-mprăştiară în fugă, lovindu-se, îmbrîncindu-se… şi deodată, torţele se stinseră, iar tăcerea şi întunericul îşi reluară în stăpînire ogorul lor!

Înlemnită de groază, Myrtille se trase înapoi, nemaigîndindu-se la altceva decît… să fugă!… Să fugă de locurile acestea de nespusă groază. Dar, unde? Unde să se ducă?… Acolo! oh! acolo! în odaia de alături, era o fiinţă trăitoare lîngă care se putea refugia. Femeia aceea o ameninţase, însă… o chinuise… Era vrăjitoare, şi – totuşi – era o fiinţă vie! Clătinîndu-se, Myrtille se îndreptă spre uşă, gata să intre… să se roage:

— Omoară-mă, dacă vrei, dar lasă-mă lîngă dumneata, ocroteşte-mă împotriva spaimei!…

În clipa cînd ajunsese la uşă, ea se opri înspăimîntată din nou de o altfel de teamă decît cele resimţite pînă atunci.

În momentul acela, Mabel şoptea ceva care ajunsese pînă la urechea ei.

Şi Mabel zicea:

— Iată cu ce vei ucide pe Buridan, o regina mea! Vei avea elixirul dragostei, pe care o să i-l torni singură!…

Myrtille se cutremură. Cu toate astea, dragostea e aşa de puternică într-o inimă sinceră, încît în clipa aceea, fata uită de frică. Întunericul, tăcerea, lumina care se stingea pe vatra vrăjitoarei, vîrtejul dansului macabru… toate pieriră din gîndul ei. În ea nu mai trăia decît gîndul:

— Vor să-l omoare pe Buridan!…

Întărită de o voinţă covîrşitoare de a nu face vreun zgomot, şi a se da pe faţă, căci trebuia să scape pe Buridan, ea se ascunse, urmărindu-i mişcările şi o văzu pe Mabel ridicînd o sticlă, plină cu un lichid limpede, ca apa şi o văzu pe Mabel ridicînd o sticlă, care trebuia să-l răpună pe Buridan. O expresie de mîndrie şi de triumf ilumină trăsăturile îmbătrînite ale acestei femei şi le dădea o frumuseţe întunecată.

Mabel ţinea sticla în mîna dreaptă, în dreptul ochilor, şi începu să-l învîrtă încet, ca şi cum i-ar fi admirat perfecta limpezime.

— Elixirul de dragoste! şopti ea.

Atunci, cu un fel de îngrijire religioasă, duse sticla pe masa cu manuscrise şi o aşeză lîngă cruce, la picioarele crucifixului…

— Trei ore! – zise ea aproape tare. Trei ore trebuie să stai sub înrîurirea directă a aceluia care poate tot… Aşa spun cărţile. Şi cărţile nu mint. Înţelepţii Chaldéei, ai Indiei şi ai Egiptului, care au scris despre aceste mistere şi ne-au transmis secretul lor, nu pot să ne fi înşelat, nici să se fi înşelat pe ei. Acest elixir îşi va face efectul… Şi, în orice caz, dacă nu va pricinui faptul aşteptat, va avea un dar… va ucide!

Apoi, se duse pînă la rafturi, luă o sticluţă şi turnă cîteva picături din conţinutul ei în sticla în care sclipocea elixirul amorului. Lichidul se turbură cîteva minute; un nor alburiu se învîrti în sticla în care Mabel o cerceta cu băgare de seamă. Apoi apa îşi reluă limpezimea-i de cristal.

— Mă duc să văd pe… fiica Margueritei! grăi atunci Mabel, surîzînd.

Se îndreptă spre odaia Myrtillei şi văzu că uşa era întredeschisă.

— Cum am putut uita s-o închid? bombăni femeia, cutremurîndu-se. Dacă fata o fi surprins secretul meu, va muri îndată!

Dintr-o săritură, fu în cealaltă odaie şi, la lumina care venea din laborator, o zări pe Myrtille în fotoliul ei, tot aşa precum o lăsase…

— Din fericire pentru ea! se gîndi Mabel care răsuflă şi se apropie de Myrtille. Doarme! zise ea aplecîndu-se, sau, mai bine, e tot leşinată… Frumoasă copilă!… La urma urmei, ce e ea de vină?… Cu atît mai rău! Oh! Cu atît mai rău! De mine cui i-a fost milă? Trebuie să plîngi şi tu, Marguerite!… Ea doarme!… Fără îndoială nu se va deştepta cîteva ore. Somnul, care urmează leşinurilor provocate de dureri, este lung şi adînc… Le ştiu eu!… De ce n-aş profita de somnul ei? Am să mă întorc, cel puţin peste un ceas… Da, trebuie să profit!

Repede şi fără zgomot, Mabel străbătu laboratorul, se coborî şi ieşi din locuinţa cu stafii…

După un ceas, cum zise ea, se înapoiase şi găsise pe Myrtille în acelaşi loc şi în aceeaşi poziţie, ca la plecare.





XXVIII. TEMNIŢA MISTERIOASĂ



Trebuie să ne întoarcem la Buridan pe care l-am lăsat prizonier în mînăstirea de la Saint-Germain-des-Prés. Tînărul şi cei doi tovarăşi mascaţi şi tăcuţi, fuseseră închişi într-o cameră a mînăstirii, alături de vorbitor – cameră bine ferecată, cu o uşă zdravănă şi fără ferestre. Fuseseră atît de tare legaţi, încît nu-şi puteau mişca nici mîinile, nici picioarele.

După două ore, prizonierii primiră vizita scurtă a unui om, care intră zicînd:

— Bună ziua seniorilor. Vă plictisiţi, nu-i aşa, în locuinţa acestor călugări îndrăciţi? Pricep! Dar, răbdare! Îndată o să avem onoarea să vă oferim o locuinţă demnă de dumneavoastră.

— Stragildo! mormăi Buridan, în el însuşi.

— Bine, bine, foarte bine! urmă Stragildo, care nici nu se mai ocupa de prizonieri. Tot e bine închis. O evadare nu e cu putinţă!… Perfect!… La revedere, scumpi prieteni!…

Ziua se scurse cu încetineala cunoscută tuturor acelora care ştiu ce înseamnă izolarea forţată… zilele amare de închisoare. Şi încă să fii lipsit de libertate, e o suferinţă uşoară pentru un suflet mîndru, întrebîndu-te: ce fac fiinţele care-ţi sînt scumpe?… cînd gîndurile-l duc pe prizonier pe aripile lor arzătoare, spre acei care suferă de lipsa lui… cînd prevede nenorocirile care au să-i lovească… cînd îşi zic că e tot atît de neputincios ca şi o piatră, ca să-i apere, atunci sufletul începe să îndure pătimiri cu atît mai grozave cu cît le e cu neputinţă să le prevadă sfîrşitul.

Acest supliciu îl suferi Buridan toată ziua aceea, care-i păru aşa de lungă! Era – însă – un suflet curajos şi fatalist. Cu ochii ficşi şi îndîrjiţi, cu fruntea încruntată, şezu întins în colţul lui, fără un geamăt, fără un murmur. Tăcerea-i fu respectată de prieteni, care, fără îndoială, aveau şi ei prea multe de gîndit, ca să mai aibă timp să-şi treacă vremea cu discursuri şi văicăreli.

Se înseră, – apoi se lăsă o noapte adîncă. Prizonierii nu auzeau alt zgomot decît bălăngănitul clopotelor, care îi chemau pe călugări fie la munca de pe cîmp, la rugăciune, ori la masă.

Putea să fie ora zece, cînd uşa se deschise, şi odaia prefăcută în închisoare fu luminată de pîlpîirile slabe ale unui felinar.

Buridan îşi ridică capul şi-l zări pe Stragildo.

— Executorul operelor Margueritei, se gîndi el, e însărcinat să ne poarte de grijă. Unde o să ne ducă – oare – demonul ăsta? O să vedem!… Mizerabilul ăsta nu trebuie să prindă pe chipul meu, nici teamă, nici întristare… Şi, orice-ar zice, orice-ar face, el şi cu al lui, îi voi privi numai în faţă.

Ca şi cum ar fi vrut să răspundă chiar acelui gînd, Stragildo se apropie de Buridan cu buzele pornite într-o strîmbătură ironică şi ciudată, şi-i arătă o legătură de mătase, cu care îi legă ochii.

— Iată, ca să poţi vedea mai bine, onoratul meu domn! rînji, batjocoritor, banditul.

— Cu ochii legaţi ori nu – zise Buridan – tot am să văd în sufletul tău!

— Ei aşi! Şi ce vezi, stăpîne?

— În minutul ăsta chiar, şi cu toate că sînt în lanţuri… văd că ţi-e frică de mine, păcătosule! Linişteşte-te, însă, căci n-am să te muşc de teamă să nu turbez!

— Haide, porniţi! porunci Stragildo, cu glasul tăios.

Înainte de a fi fost orbit astfel, Buridan avusese vreme să vadă că tovarăşii săi erau legaţi, la fel.

— Să le luăm măştile? întrebase unul dintre zbirii, care legau ochii celorlalţi doi.

— Haida, de! pufni Stragildo. Pentru ce? Ca să vedem nişte chipuri de haimanale? Nu merită! Ne e destul acel al jupînului Buridan, şi, la adică, ne spune destul şi pentru ale celor doi.

Buridan prinse zgomotul paşilor tropotind prin odaie; apoi se simţi luat pe sus, dus şi aşezat pe ceva care trebuia să fi fost un car, care porni îndată. Unde mergeau? De abia-şi puteau închipui.

După mersul drept, sau oblic al căruţei, Buridan încercă să ghicească drumul urmat, să reconstituie distanţa străbătută.

Dar poate tocmai de asta se temuseră şi paznicii, căci zigzagurile căruţei fură numeroase, şi lui Buridan i se păru chiar că se întoarce de două-trei ori, prin acelaşi loc.

În curînd trebui să renunţe la încercarea pe care o făcea. La ce bun, să recunosc drumul? Ajungea, fatal, la o temniţă şi nimic nu seamănă mai bine… ca o închisoare cu alta.

După o cursă, pe care Buridan o socoti de aproape două ore, ceea ce ar fi făcut ca, mergînd la pas, căruţa să fi străbătut Parisul în toată lungimea lui, în sfîrşit se opriră.

Buridan se simţi din nou ridicat şi dus pe sus. Apoi auzi închizîndu-se o poartă grea şi pricepu, după aerul mai greu, care începuse să-l înăbuşe cu miezmele lui mucegăite, că-l coborau într-o temniţă sub pămînt.

Fu aşezat pe ceva, care trebuia să fi fost o lespede de piatră. Deodată, simţi tăindu-i-se frînghiile, care-i legau mîinile. Aşteptă puţin.

Auzi o uşă închizîndu-se… acela care-i dezlegase mîinile, nu îndrăznise să-i desfacă şi picioarele şi să-i dezlege legătura de la ochi. Stragildo fugise înainte ca tînărul să fi putut sări asupra lui.

Cu mîinile libere, Buridan începu să-şi scoată legătura de la ochi, apoi desfăcu sforile care-i strîngeau gleznele şi se sculă în picioare, răsuflînd adînc.

Era într-un fel de sală destul de mare, dar fără altfel de ferestre decît o răsuflătoare cu gratii, deasupra uşii, singura prin care aerul putea străbate în sala aceea de temniţă.

Încăperea era luminata de o făclie de ceară de care pe vremea aceea se întrebuinţau doar în casele bogate, – lumînarea de seu fiind apanajul caselor cu venituri mijlocii, – iar cît despre popor, se lumina cu torţe de răşină… ramuri de brad frînte din copac, sau – şi mai simplu – flacăra de pe vatră le servea de luminător. Era şi lampa, de fapt, candela, un vas oarecare în care se muia un fitil în untdelemn dar… şi untdelemnul era scump.

— Oh! oh! zîmbi Buridan, sînt tratat ca un boier mare!… E pentru prima oară în viaţa mea. A trebuit să intru în puşcărie, ca să cunosc şi eu bogăţia!…

Temniţa pe care o cerceta cu o privire curioasă, n-avea nimic din cale afară de înspăimîntător. Era o cameră din subsol, cu tavanul boltit, susţinut de coloane subţiri şi elegante – dar, cu toate astea… tot temniţă era.

Buridan mai văzu – nu fără uimire – că încăperea cuprindea trei paturi în loc de braţul de paie, pe care se aştepta să-l zărească.

Şi nu putu să-şi reţină o exclamaţie cînd, în locul oalei cu apă şi pîinea neagră deasupra, în mijlocul temniţei, văzu o masă încărcată cu mîncăruri…

Masa era pusă ca pentru oaspeţi, pe care-i aşteptau trei scaune. Atunci, dintr-o aruncătură de ochi, Buridan făcu înconjurul închisorii şi într-un colţ zări pe cei doi tovarăşi ai lui tot legaţi şi cu tot cu ochii acoperiţi. Se grăbi să-i desfacă din legăturile lor.

Cei doi prizonieri îşi scoaseră măştile şi figura melancolică a lui Philippe d’Aulnay apăru în acelaşi timp cu figura zăpăcită şi roşcovană a fratelui său, Gautier d’Aulnay.

— Drace! strigă Gautier, întinzîndu-se, dar… unde om fi?

— Cine ştie? făcu Buridan, înălţînd din umeri.

— Pe drumul morţii! gemu Philippe.

Cei trei oameni se cutremurară. Era neîndoios, că, oricare ar fi fost locul unde se aflau, n-or să mai iasă… decît ca să fie duşi la supliciu. Făcuseră răscoală… ceea ce nu era puţin! Făcuseră act de nesupunere în faţa armatelor regale, şi ce era şi mai grav îl ameninţaseră şi atacaseră cu armele pe Enguerrand de Marigny.

În sfîrşit… erau în mîinile reginei.

— Pentru răscoală: spînzurătoarea! zise Philippe.

— Pentru nesupunere: descăpăţînarea prin securea călăului! gemu Buridan.

— Pentru ameninţările făcute primului ministru: tăierea mîinilor! oftă Gautier.

— Astfel că… nu ne mai rămîne nimic pentru regină! adăugă Buridan, pufnind de rîs.

Philippe îngălbeni. Ori de cîte ori se vorbea de Marguerite, simţea o zvîcnire dureroasă a inimii…

— Ei! – urmă Gautier, dacă sîntem pe drumul morţii, după cum pretinzi tu, Philippe, trebuie să recunoaştem că sîntem introduşi pe el prin… prînzuri foarte potrivite. Se pare că n-o să murim de foame… nici de sete! – adăugă el, măsurînd greutatea unui coş. Pe viaţa mea! – orice va fi… să mîncăm! Mîine, cum spunea un oarecare Léonidas, a cărei istorie mi-a fost povestită, vom lua, poate, masa cu Pluton!

În faţa acestor adevăruri, cei trei prieteni se aşezară la masă.

Cu toate gîndurile lui mîhnite, Buridan era grozav de flămînd, fiindcă postise toată ziua, aşa că mîncă cît doi şi bău cît patru…

Gautier, tot pe atît de hămesit ca şi el, şi care n-avea nimic pe inimă, mîncă cît trei şi bău cît cinci.

Singur Philippe frunzui puţin din mîncare şi bău şi mai puţin. Natural, în timpul mesei, vorbiră despre întîmplările zilei, despre victoria definitivă a lui Marigny şi, mai ales despre ciudata întîmplare, atît de neprevăzută: Enguerrand de Marigny să fie tatăl Myrtillei!… În sfîrşit, îşi schimbară între ei o mulţime de bănuieli, încercînd să ghicească: în ce închisoare nobilă, îi găzduia Marguerite, întocmai ca pe nişte prinţi.

Apoi, cum Philippe proclama că toate presupunerile nu i-ar putea duce la nici o descoperire… cum Buridan recunoştea că orice ar vorbi despre Myrtille şi Marigny n-ar fi de nici un folos, într-o astfel de împrejurare… şi Gautier asigurîndu-i că un somn bun, de cîteva ceasuri, ar fi sfîrşitul cel mai potrivit al ospăţului, cu care celebraseră viitorul lor supliciu, se duseră fiecare să se culce. După zece minute toţi trei dormeau duşi!

Cel puţin, Buridan dormea bine. Philippe se făcea că doarme.

Cît despre Gautier, sforăia de se cutremurau colonetele care susţineau bolta temniţei, ceea ce face dacă nu o probă, dar, cel puţin, dă aparenţa cea mai convingătoare a somnului…





XXIX. ELIXIRUL DE DRAGOSTE



Pe la ora zece dimineaţa, Mabel ieşi din „casa cu stafii” de la cimitirul „Nevinovaţilor” după ce-şi închise cu cea mai mare grijă prizoniera. Sub mantie ducea sticla cu farmecul, a cărei preparaţie o terminase în noaptea aceea, pe cînd grozăviile dansului macabru se desfăşurau în cimitir.

Ea ajunse la Luvru şi, prin ganguri, prin galeriile tainice care-i erau obişnuite, ajunse la apartamentul reginei.

Prima vorbă a Margueritei de Bourgogne, plină de bănuieli şi nerăbdare, fu:

— Unde-i fata?… De ce nu te-ai arătat ieri?

— Încep prin a-ţi răspunde la a doua întrebare regina mea… Nu m-aţi văzut pentru că toată ziua şi toată noaptea m-am ocupat de voi… cu fabricarea unui elixir, pe care vi-l aduc. Divinităţile misteriosului neant, care prezidează la preschimbarea amorului, vor să fie servite cu răbdare, încăpăţînare şi fidelitate, regina mea!…

— Unde-i fata? repetă Marguerite, tremurînd.

— Într-o locuinţă, în care-i mai bine păzită decît la „Turnul Dracilor”. Vă jur. Vă voi conduce, cînd veţi voi, chiar astăzi, dacă doriţi.

— În ce loc e?…

— La cimitirul „Nevinovaţilor”!…

Marguerite se cutremură şi Mabel se gîndi: „N-o să-i vină departe Margueritei de Bourgogne ca să ducă fata la ultima-i locuinţă!”

— Nu! urmă regina, şovăind. Nu azi! Trebuie să mă liniştesc, să-mi limpezesc gîndurile. Şi, apoi, dacă zici că e în siguranţă…

— Ca şi voi, între zidurile Luvrului!

— Ei bine, mă voi duce s-o văd peste două-trei zile. Nu-i grabă. Dar, să ştii că-mi răspunzi de ea cu capul tău, Mabel!

— Cu capul meu? făcu Mabel, cu un surîs care ar fi înspăimîntat-o pe Marguerite, dacă i-ar fi putut pricepe sensul. Nu-i nimic! Răspund de ea cu sufletul meu, care e în legătură cu toată afacerea asta…

Regina rămase pe gînduri cîteva minute. Mabel o privi, umblînd cu pasul mlădios, cu splendidul ei păr despletit şi revărsat pe umeri, dînd cîteodată din cap ca şi cum ar fi vrut să-şi gonească gîndurile, care o tulburau…

— Mabel! zise, deodată, regina, – am să-ţi anunţ o veste bună.

— O veste bună? Spune iute, regina mea!

— Bigorne… Lancelot Bigorne al tău, a fost prins. E la Chîtelet! Fă ce vrei cu el. Ţi-l dau, – după cum ţi-am făgăduit!

Mabel nu zise nimic. Dar privind-o în minutul acela, Marguerite murmură:

— N-aş vrea să fiu în pielea lui Lancelot Bigorne!… Ascultă, urmă ea, iată pergamentul acesta Mabel. L-am păstrat pentru tine. Ţi-l dau!

Mabel luă hîrtia pe care regina o scoase dintr-o cutie şi citi:



„Ordonăm, prin aceasta, vistiernicului nostru să plătească seniorului Jean de Précy două sute de galbeni din ai coroanei.

Anul de graţie 1314.



Marguerite de Bourgogne

Regina Franţei”



— Să binevoiască Maiestatea voastră să-mi explice însemnătatea acestui act, făcu Mabel, mirată.

— Înseamnă că, pentru ca să-ţi dau pe Lancelot Bigorne, a trebuit să-l cumpăr şi să ţi-l plătesc cu două sute de galbeni, din lăzile noastre. Cînd n-o mai fi aur în lăzi, Marigny e gata să le umple… Asta vrea să zică, că, graţie acestei hîrtii, Bigorne nu va fi condus în faţa judecătorilor… Căci, un proces, poate fi o uşă pe unde se poate scăpa… ceea ce depinde de judecători. Deci, trebuia ca acest Bigorne să nu atîrne decît de un singur judecător… de tine! N-ai decît să dai acest pergament prefectului. Şi, Jean de Précy, în schimbul lui, are ordin să ţi se supună orbeşte, în tot ceea ce-l priveşte pe prizonier!… Acum, pricepi?

— Înţeleg, frumoasa mea regină, şi vă mulţumesc! zise Mabel, care adăugă în inima ei:

— Am pus mîna pe unu! Mai rămîne Charles de Valois, mult mai vinovat decît zece Bigorni!… Rămîne, apoi, Marguerite de Bourgogne, mai vinovată decît zece Bigorni şi zece Valois!… Şi, apoi, pot muri şi eu!

Regina îşi reîncepuse plimbarea înceată şi gînditoare. Cu gîndul aiurea, ea rupea florile, care erau orînduite în buchete prin vase bogate. Se opri, din nou, în faţa lui Mabel, care se gîndea: „În sfîrşit, mi-am ajuns ţinta!… Mărturiseşte Marguerite, că, de cînd am sosit, ceea ce te frămîntă, nu e nici fiica ta, nici Lancelot Bigorne! Ceea ce te tulbură e pasiunea drăcească, care-ţi roade inima rănită! Ceea ce te tulbură e… să ştii dacă elixirul de dragoste îşi va avea efect asupra lui Buridan! Nu te teme, Marguerite! Elixirul va lucra!… O oră, după ce l-o înghiţi Buridan, vei putea strînge, în braţele tale, cadavrul omului pe care-l iubeşti!”

— Elixirul! strigă Marguerite, cu vocea sfîşiată.

— Iată-l! îi răspunse Mabel, scoţînd sticla de sub mantia, pe care o lasă să cadă pe scaun. Regina apucă cu patimă sticla, şi cu o curiozitate înflăcărată, o examină la lumina zilei.

Lichidul pe care-l conţinea era cu desăvîrşire limpede. Nici o umbră, nici unul din acei aburi, care se formează cîteodată în apă nu-i tulburau străvezimea…

Marguerite desfăcu sticla şi o duse la nas. Mabel nu se mişcă.

Dacă Marguerite ar fi avut ideea să guste din grozava otravă, din care cîteva picături erau de ajuns ca să omoare un om, poate Mabel nu s-ar fi mişcat!

Numai că, ar fi regretat că moartea reginei îi curma, pe neaşteptate, visul de răzbunare, tocmai în ceasul cel mai prielnic…

Din fericire pentru ea, Marguerite puse dopul de cristal care închidea ermetic sticla. Mabel răsuflă, uşurată. Ea grăi liniştită.

— Trebuie să ştiţi regina mea că acest elixir e făcut numai pentru bărbaţi.

— Ah! făcu regina.

— Asupra voastră ar produce efecte dezastroase, poate… chiar v-ar omorî…

— Ah! repetă regina gînditoare. Şi eşti sigură de efectul pe care o să-l producă asupra lui?…

— V-am spus, frumoasă regină. Oricare ar fi omul, care ar înghiţi numai cîteva picături din acest elixir, fie gol, fie amestecat cu orice altă băutură, apă, vin, sau bere, vă va iubi. O să vă iubească pe voi, şi numai pe voi, căci vrăjile către spiritele superioare au fost făcute în numele vostru: în numele Margueritei de Bourgogne, regina Franţei. Dacă acest om ar iubi o altă femeie, o va uita. Sau dacă n-o uită, o va urî. Voi, numai voi, veţi fi stăpîna absolută a gîndului său, a inimii sale, a sufletului său şi a simţurilor sale. Nu va putea să nu se gîndească la voi. Nu va putea să nu vă dorească cu înfocare, nebuneşte. Lipsa voastră îi va însuti pasiunea. Sărutările voastre vor fi ca untdelemnul pe foc. Îl veţi omorî, încetul cu încetul, după pofta voastră, sau dacă veţi voi, îl veţi lăsa să trăiască, să trăiască, ca să vă iubească, din ce în ce mai pătimaş. Dacă i-ar fi dat să moară, asta ar fi numai din dragoste… va fi într-o ultimă sărutare, într-un ultim strigăt de iubire, în braţele voastre.

La auzul minunatelor efecte, pe care trebuia să le producă elixirul, Marguerite începu să tremure, se bucura, se înfiora cu tot sufletul ei vijelios. Ea ura pe Buridan!… Putea să-l omoare… să-l ucidă din dragoste. Visul răzbunării, era sublim… Să-l vadă, pe omul care o dispreţuise, tîrîndu-se la picioarele ei, arzînd în vîlvătaia patimii, şi să-l omoare într-o sărutare! Nici nu putuse visa o răzbunare mai desăvîrşită şi mai rafinată.

Natura ei desfrînată, sufletul ei pervers, simţurile exasperate, tot în ea se potrivea speculaţiilor acelora îndrăzneţe şi misterioase, în care se amestecau forţe superioare puterilor omeneşti.

În picioare, într-un colţ, Mabel o privea pe regină ca un geniu al răului, şi cu o căutătură întunecată urmărea tulburarea pe care otrava cuvintelor ei o prelingea în acea fiinţă, care nu avea decît nenorocirea de a revărsa o prea mare vitalitate din ea. Viaţa, puterea de a trăi, de a simţi viaţa, de a primi şi de a îngrămădi toate senzaţiile vieţii… acea putere, care spunem că e în toate fiinţele, dar pe care omul singur probabil că o analizează, acea putere nu poate să rămînă nici în urmă nici să depăşească marginile ei naturale. Rămînînd în urmă, creatura este incompletă şi vegetează… atunci cînd pare că trăieşte. Omul nu înseamnă mai mult decît o ciupercă, care-şi vegetează întunecat existenţa, cu senzaţii restrînse. Depăşind marginile naturale, creatura trece de măsură, senzaţiile ei devin prea acute faţă de cantitatea gîndurilor posibil de înfăptuit. Atunci omul devine un fenomen nenatural, un monstru, adică un individ anormal: şi s-ar numi Locuste, Agrippina, Neron… Marguerite de Bourgogne.

— Cînd credeţi că îi veţi da elixirul? întrebă Mabel, cu un aer nepăsător.

— Ce-ţi pasă? oftă regina.

— Mie? puţin îmi pasă, cu toate că m-aş putea interesa şi eu de opera mea. Dar… vă pasă vouă, căci în ceasul cînd acela pe care îl veţi alege va bea elixirul, e nevoie să se spună nişte descîntece. Şi numai eu pot, şi trebuie să cunosc formula acelor rugăciuni către spiritele superioare…

— Fie! Voi lăsa să treacă ziua şi noaptea asta. Mîine seară… pe la miezul nopţii, va trebui să-ţi spui descîntecele.

Şi cu mersul ei mlădios şi armonios de zeiţă, regina se retrase în capela ei, unde căzu în genunchi în faţa icoanei lui Christ.

— Mîine seară, la miezul nopţii, Buridan va fi mort! scrîşni Mabel.





XXX. MAMA LUI BURIDAN



Prefectul Parisului, seniorul Jean de Précy, locuia în faţa casei cu stîlpi din piaţa Grève. Era un om cu înfăţişarea rece şi aspră, dar foarte practic în afaceri, foarte expeditiv şi în stare să facă mari servicii – superiorilor săi – în vremuri tulburi, cum se întîmplau atît de des în acele timpuri cînd autoritatea era foarte departe de a fi atît de stabilită ca în zilele noastre.

Jean de Précy deci, om de valoare, care urmase lui Barbette, n-avea pereche în ceea ce priveşte priceperea de a da poporului Parisului pilde mai sănătoase.

Să pună şi să aresteze o duzină de răzvrătiţi, să spînzure vreo doi, în piaţa Grève, alţi doi la crucea Trahorului, doi la Furcile de la Halle… să expună trei-patru la diferiţi stîlpi, să pună unul sau doi dintre ei pe roată, ca să-şi varieze plăcerile, era pentru el treabă de o zi, şi ce probează asta decît că… era foarte îndemînatic, după cum am spus.

Pe de altă parte, spuneam că era practic în afaceri.

De pildă, cînd i se întîmpla să trebuiască să înhaţe vreun evreu, învinovăţit de vrăjitorie – ceea ce însemna, în genere, că regele avea nevoie de bani – şi dacă evreul îi zicea:

— O mie de galbeni, ca să-mi dai drumul!

— Drept cine mă iei tu, mîrşav păgîn? răspundea Jean de Précy. Să fie două mii şi… să nu mai vorbim.

În seara aceea – voim să vorbim de ziua în care Mabel dădu reginei elixirul de dragoste, otravă puternică destinată să omoare pe Buridan – în seara aceea, deci, Jean de Précy îşi isprăvise masa, între nevastă-sa – persoană plăcută şi veselă, şi fiica sa, cînd i se vesti că o femeie voia să-i vorbească, cu orice preţ.

Prefectul se duse în vorbitorul său, luînd o înfăţişare posomorîtă, demnă şi aspră, care-l prindea de minune.

El se trezi în faţa unei necunoscute, cu gluga lăsată pe faţă, care – la prima lui întrebare şi drept orice răspuns – îi întinse un pergament.

După ce citi, prefectul simţi bucuria aceea nespusă, pe care o încearcă orice comerciant cinstit, cînd a făcut o afacere bună.

Dar bucuria o păstră numai pentru el, căci faţa îi rămase aspră.

Pergamentul nu era decît bonul asupra tezaurului regal, pe care îl semnase regina, şi care trebuia să servească drept semn de recunoaştere cui l-ar aduce.

— Trebuie să mă supun Maiestăţii Sale, zise cu simplitate prefectul, care, în acelaşi timp şi fără să aibă aerul că-l priveşte, făcu să dispară preţioasa hîrtie. Regina vrea să nu fie proces… Cel puţin aşa mi-a spus!…

— E adevărat, seniore. Nu vrea nici proces… nici scandal.

— Primejdios lucru! Regina vrea ca Lancelot Bigorne să fie sugrumat încetişor, în temniţa lui…

Şi, cum femeia tăcea:

— Aşa e?… Mă duc, să mă ocup de afacerea asta, numaidecît…

— Regina vrea să executaţi ordinele mele! îl opri atunci femeia.

— Aşa înţeleg şi eu! Nu ai vrea, femeie, ca acest Lancelot Bigorne să fie cel puţin… interogat? Vorbeşte! N-o să coste decît osteneala de a chema pe călăul jude.

— Îţi voi spune, după ce-l voi vedea! Unde e prizonierul?

— La Chîtelet, unde e tratat cu toate onorurile datorate unui om care valorează două sute… adică unui om de care se interesează regina.

— Diseară, la ora unsprezece, voi intra în temniţa lui!

— Ah! Ah! drace! Vrei să intri în celula lui? Ei, bine, fie!… Şi asta, numai pentru că vrea regina! Şi… zici, astă seară, la unsprezece? Hei! la urma-urmei, ora e foarte bună, ca să putem lucra fără zgomot… după cum spuneai. Bine! Foarte bine!… Diseară să fii în faţa punţii fortificaţiilor de la Chîtelet. Voi fi şi eu acolo. Şi, apoi, cum sînt om chibzuit… cum ţin să dovedesc devotamentul meu Doamnei Marguerite, totul o să fie gata: spînzurătoare, ştrangulare, chinul, după pofta inimii tale… N-o să ai decît un cuvînt de spus, femeie!

— Acest cuvînt îl voi spune, cînd voi ieşi din celulă.



*

* *

Mabel părăsi casa prefectului şi se duse la locuinţa cu stafii, de la cimitirul Nevinovaţilor. Ea văzu că Myrtille era tot închisă, în odaia care da în laborator.

Printr-o ferestruie din uşă, o privi îndelung pe fată. Apoi, cu un suspin uşor, se duse să se aşeze pe un scaun de lemn, şi, fără lumină, în tăcerea nopţii, începu să-şi vorbească.

— Myrtille şi Buridan… amîndoi nevinovaţi. Şi amîndoi vor muri. Buridan la noapte, Myrtille în zorii zilei, mîine… Ce mi-au făcut? Oare nu înfăptuiesc, în noaptea asta, o nedreptate cumplită?… Da! E-o nedreptate! Şi e destul de grozav ca, eu însumi, judecător şi călău, să mă îngrozesc.

…Buridan! Nu ştiu ce sentiment nelămurit mă împinge spre acest tînăr. Şi Myrtille?… Am încercat, în zadar, s-o urăsc… Dar eu, eu care mă înduioşez aici, n-am suferit tot în iubirea mea de amantă şi de mamă? Marguerite trebuie să plîngă, văzîndu-l murind pe cel pe care-l iubeşte şi văzînd moartea propriului ei copil. Dacă nu, totul îmi scapă. Şi, ar fi păcat să mă fi prefăcut zadarnic, pînă acum… Ş-apoi, e prea tîrziu: otrava e în mîinile Margueritei.

Aceste rînduri reci, rezumă gîndurile straşnice, care vîjîiau în mintea lui Mabel, în ceasul acela tăcut şi întunecos, cînd aştepta clipa să se ducă să-l ucidă pe Lancelot Bigorne.

Moartea lui Lancelot Bigorne!

Moartea Myrtillei!

Moartea lui Buridan!

Toate erau opera acelei nopţi fatale.

Şi Mabel răbda îngrozitoarea greutate a întreitului gînd de moarte, lunecînd cu mintea la ziua de mîine… A doua zi era ziua răzbunării. Era ziua cînd va vedea-o pe Marguerite murind însăşi de durere.

Şi dacă s-o întîmpla ca Marguerite să nu moară, o va ajuta ea, şi, atîta tot.

Atunci, din toţi actorii tragediei de la Dijon, din care Anne de Dramans, zbătîndu-se cu nebunia morţii, concepuse răzbunarea sa, nu mai rămînea de răpus decît contele de Valois!



*

* *

Cînd Mabel ajunse în faţa Chîtelet-ului, îşi dădu seama că prefectul se ţinuse de cuvînt şi că puntea nu o mai aştepta decît pe dînsa, ca să se ridice. Un arcaş de gardă o pîndea. Omul veni la ea şi o întrebă:

— Eşti aceea pe care o aşteaptă seniorul Jean de Précy?

— Da! Eu sînt! răspunse Mabel.

— Urmează-mă, dar.

Tocmai atunci la clopotul Chîtelet-ului sunară orele unsprezece; soldatul care o conducea pe Mabel trecu printr-un coridor boltit, apoi printr-o curte şi intră într-o parte a clădirii. Mabel se trezi în faţa prefectului, care-i zise:

— Aşadar, femeie, vrei să te cobori în camera lui Bigorne?

— Sîntem înţeleşi şi aşa e şi ordinul reginei.

— Da! Însă trebuie să te însoţesc sau să pun să te întovărăşească cineva…

— Vreau să fiu singură.

— Singură? Ce dracu? Şi dacă te-o strînge ticălosul de gît?

— Asta-i treaba mea! făcu Mabel, liniştită.

— De fapt, se gîndi prefectul, nu se va întîmpla altceva decît… să mai piară o vrăjitoare. Căci, să mă bată Dumnezeu dacă muierea asta nu e o adevărată fermecătoreasă… Bine! urmă el cu glas tare. Şi cînd vei ieşi de acolo – dacă vei mai ieşi – vei spune ce doreşti… adică ce doreşte regina să se acorde acestui Lancelot Bigorne prin dărnicia noastră: un lanţ bun, o lovitură de secure peste gît, sau… un somn bun pe roată.

— Voi spune, dar… acum dă ordin să fiu condusă!

— Mă rog! Dar… am să te conduc chiar eu, femeie! Eu însumi… adică escorta de o jumătate de duzină de arcaşi, armaţi cu pumnale, căci puţin îmi pasă dacă mă duc să fac vizita Diavolului în tovărăşia ta!

Prefectul porni. Mabel ridică din umeri şi-l urmă. În galerie, aşteptau nu şase, ci doisprezece arcaşi. Şi, pe deasupra un chelar şi un om cu facla. În răsfrîngerea roşiatică a făcliei fumegînde şi predominaţi de silueta spectrală a lui Mabel, trupa porni de-a lungul coridoarelor întunecoase cu bolţile joase, ca pentru a înăbuşi gemetele, cu zidurile dărăpănate ca şi cum atîtea dureri îngrămădite acolo ar fi lăsat întipărirea unghiilor care încercară să zgîrie pietrele nepăsătoare. Apoi, începură să coboare o scară întortocheată.

Cu cît coborau în întuneric, ochii lui Mabel străluceau mai vii. Cu cît se afundau într-o atmosferă mai grea şi mai umedă, ea părea că răsufla mai uşor.

Mabel se lăsa pe prima treaptă a răzbunării. Deodată, prefectul deschise o uşă.

— Aici e? întrebă Mabel?

— Nu, dar priveşte.

Mabel îşi trecu capul prin uşa crăpată şi văzu o sală podită cu lespezi stropite cu sînge: într-un colţ, un pat de chingi într-un alt colţ, un şevalet cu bucăţile de lemn pentru ca să zdrobească oasele picioarelor; frînghii, o spînzurătoare, securi, cleşti, un butuc pentru tăierea capetelor, şi un cuptor aprins unde se şi vedeau fiare înroşite.

Mabel nu se cutremură, aruncîndu-şi privirile înăuntrul odăii de tortură, unde doi oameni se grăbeau să-şi facă pregătirile.

Prefectul începu să rîdă.

— N-ai decît să alegi, ceea ce-ţi trebuie pentru omul tău!

— Am să aleg, după ce-l voi vedea! zise Mabel.

Prefectul făcu un semn, şi după cîţiva paşi, chelarul deschise o altă uşă.

Era aceea a lui Lancelot Bigorne.

— Intră, zise Jean de Précy cu zîmbetul lui de zile mari, şi de afaceri bune. Te aşteptăm dincolo… în odaia cea frumoasă, pe care ai văzut-o.

Mabel făcu un semn din cap şi intră, purtînd torţa, pe care i-o dase unul dintre oamenii care-l escortau pe prefect.



*

* *

Ca şi Alexandru în ajunul bătăliei de la Artèbes, ca Annibal în ajunul bătăliei de la Cannes, ca, mai tîrziu, Condé în ajunul bătăliei de la Lens, în sfîrşit, ca toţi căpitanii care, după istorie – această mare mincinoasă – dormiră liniştiţi în momentul de a-şi pune viaţa şi destinul în joc, deci, ca şi acei iluştri războinici şi – poate – şi mai viteaz ca dînşii, căci el era şi mai sigur, că o să piardă bătălia, Lancelot Bigorne dormea adînc.

O sforăitură sonoră şi foarte puţin armonioasă, dar ritmică şi bine cadenţată, sforăitul unei conştiinţe cinstite (de ce conştiinţa n-ar sforăi şi dînsa, deoarece o facem să se deştepte, să adoarmă, să vorbească?) acea sforăială a unui nas, care, în lipsă de conştiinţă – n-avea să-şi impute nimic, însemna că prizonierul nu se temea, nici măcar ca Sciţii, ca cerul să nu-i cadă pe cap. Lancelot Bigorne era fericit, sau, cel puţin, el visa că era fericit, ceea ce e forma cea mai precisă a fericirii.

Cu toate astea, lumina torţei izbindu-i pleoapele, el făcu o strîmbătură, mormăi o înjurătură, şi, cu umărul drept, se întoarse să-şi urmeze visul pe umărul stîng.

În minutul acela, o mînă îl atinse.

Bigorne bombăni din nou ca un fericit adormit pe care-l deranjezi, şi se întoarse pe spate.

Apoi întredeschise pleoapele. În acelaşi timp, ochii i se măriră de spaimă. Se sculă speriat, cu nelămurita intuiţie că, de la visul fericit, trecea, deodată, la sperietura cea mai grozavă, şi se ghemui în colţul carcerei în care adormise. Făcu o cruce mare, şi cu dinţii clănţănindu-i murmură:

— Locuitor din alte lumi, te conjur să te înapoiezi în mormîntul tău, să laşi un creştin cinstit să doarmă în pace ultimul său somn!

Apoi, trecîndu-i deodată un gînd:

— Uf! făcu el oftînd, dacă cerul îngăduie să fiu încercat de această apariţie însemnează că, mîine dimineaţă, voi fi dus la spînzurătoare… Sfinte Barnabé, urmă el, nu pot să-ţi îngădui nimic. Dar, totuşi… îţi dam mult din ceea ce luam şi eu, şi dacă recunoştinţa locuieşte în cer, trebuie să mă scapi de nălucirea asta!

După aceasta, Bigorne care închise ochii, îi redeschise şi nu constată altceva decît… că sfîntul Barnabé era un ingrat, care nu-i primea rugăciunea, căci stafia era tot acolo. Într-un al doilea oftat, la fel cu cel dintîi, el şopti:

— Uf! de data asta am păţit-o. Am murit dinainte, deoarece sînt în legătură cu locuitorii de pe lumea cealaltă!

Şi, trecînd de la spaimă la un fel de vitejie disperată, se sculă în picioare şi privi stafia drept în ochi.

— Mă recunoşti, dar? întrebă Mabel. Da! M-ai recunoscut şi la Turnul Nesle. Ştii cine sînt?… Ştii ce socoteli vin să-ţi cer!

Şi mîna ei apucă mîna lui Bigorne. La minut, Lancelot observă două lucruri de o extremă importanţă, în starea de spirit în care se găsea.

Mai întîi vocea stafiei era sinceră şi naturală, cu toate că era cam înăbuşită şi tremura de emoţia unei mîhniri, sau bucurii răutăcioase. Apoi mîna acelei stafii era fierbinte. Dar se spune că stafiile sînt reci, că vocea lor e ştearsă, stinsă, greu de priceput de o ureche omenească.

— Oh! Oh! strigă Bigorne, dar… n-ai murit?

Un zîmbet de o amărăciune nespusă strînse buzele femeii.

— Mai bine aş fi murit! zise ea, cu o deznădejde adîncă; mai bine ar fi fost dacă lovitura de pumnal a Margueritei, ar fi însemnat sfîrşitul existenţei mele mizerabile! N-aş fi suferit, toate cîte le-am suferit. Şi, blestematule, află, că sînt aici ca să-ţi spun, că, dacă eşti arestat, trebuie să-mi mulţumeşti mie. Peste cîteva minute, cînd te voi părăsi, voi face un semn. Şi atunci, după semnul meu, după o vorbă pe care o voi rosti, vei fi luat şi dus în temniţa de alături. Şi ştii ce e acolo? E camera de tortură.

Lancelot Bigorne se cutremură.

— Drace! bombăni el. Voiam să mor, dar… să mori de o sută de ori dacă mai trebuie să te tortureze. E prea mult pentru un singur om, oricît de groasă i-ar fi pielea! Dar, urmă el tare, la ce bun să mă pună la caznă, dacă n-am nimic de spus?

Ea îşi aplecase capul şi părea prada unor gînduri dureroase.

— Revăd scena grozavă, rosti ea, în fine, încet… Frigul îmi îngheaţă inima, un nor negru mi se pune înaintea ochilor şi… pierd noţiunea lucrurilor, şi deodată, ascultă mizerabile… mi se pare că sînt totodată şi moartă, şi vie… Înţeleg, dar nu pot mişca nici mîna! Aud ce se spune, fac o sforţare din toată fiinţa mea… să strig, să vorbesc, să spun cel puţin un cuvînt şi pricep că sînt redusă la nemişcarea morţii…

— Moartă şi în viaţă! bîlbîi Bigorne. Aşa e! Pricep acum, tot ce vrei să spui.

— Şi atunci, urmă Mabel, aud. Oh! mizerabilii! Oh! laşii, care n-au milă nici de mamă nici de copil!… Îl aud pe Valois… o aud pe Marguerite dîndu-ţi ordinul îngrozitor… Şi tu, te supui! Aud ţipetele copilului meu… Vreau, oh! să strig, să mi-l înece… Cum ai putut să trăieşti Lancelot Bigorne? Cum au fost nopţile tale, n-au fost pline de plînsetul sărmanului meu copil?

Mabel izbucni în plîns.

— Sărmanul meu copil! bolborosea dînsa. Micul meu Jean!…

Cîteva minute nu se auzi decît plînsul femeii.

Poate că-l şi uitase pe Bigorne, îşi uitase de răzbunare, uitase totul de pe lume, căci, în clipa aceea, ea nu auzea alta decît ţipetele copilului, care o cheamă pe mamă în ajutor…

— Aşadar, zise Lancelot Bigorne cu vocea întunecată, mă întrebi cum, îndeplinind o astfel de crimă, am putut trăi?

— Ce-ţi pasă? gemu Mabel, scrîşnind din dinţi. Principalul e că te am în mînă. Sînteţi trei. Erai tu, era Valois, era Marguerite. Eşti lovit cel dintîi, iaca. Adio, Bigorne! Murind în chinuri, în fundul acestei temniţe, în deznădejde, trupul şi sufletul afurisit… află că numai eu te omor. Adio!

Bigorne făcu doi paşi repezi şi se puse în calea ei. Scoase un mic obiect strălucitor şi i-l dădu, zicînd:

— Înainte de a pleca, priveşte acest lucru, Anne de Dramans!

Mabel cercetă o clipă obiectul, apoi îl apucă cu mîna tremurîndă, şi, într-un oftat convulsiv, murmură:

— Medalionul pe care-l legasem la gîtul lui Jean al meu!…

Ea-l duse la gură şi-l sărută cu foc. Apoi ridicînd ochii asupra prizonierului:

— Mulţumesc, zise ea. Înainte de a muri, vei fi făcut o faptă bună deoarece îmi dai acest medalion, pe care l-ai furat de la copil, înainte de a mi-l ucide… Am să pun relicva asta printre cele pe care le-am mai păstrat… hăinuţele lui, pantofiorii, sînt comoara mea. Mulţumesc Bigorne: mori în pace, şi vei muri scutit de torturi: medalionul te va scăpa de chin.

— Nu l-am luat eu, zise Bigorne. Nu eu l-am păstrat, pînă azi.

— Ce vrei să spui? zise Mabel mirată.

— Vreau să spun că alţii au găsit copilul şi au luat medalionul…

Mabel dădu din cap, încet.

— Da, zise ea. Cadavrul bietului copil… Nu e aşa? a fost găsit pe malul fluviului?

— N-am vorbit de cadavru, zise Bigorne. Am zis: alţii au găsit copilul.

Mabel îşi trecu mîinile pe frunte. Ea tremura. Un fior spasmodic o zgudui. Privea maşinal flacăra făcliei care tremura.

Bigorne urmă:

— Acei de care-ţi vorbesc, l-au găsit pe copil în cocioaba părăsită, în care îl lăsasem.

Un oftat adînc umplu sînul lui Mabel. Ea voi să vorbească. Buzele îi rămaseră – însă – mute. Dar mîna-i strîngea braţul lui Bigorne cu o putere aşa de mare, dar şi cu o rugăminte aşa de puternică, care scînteia din ochii ei, încît Lancelot se simţi tulburat pînă în adîncul sufletului şi grăi cu vocea tare:

— Copilul pe care l-am lăsat în cocioabă, era în viaţă. Ceilalţi care l-au găsit… auzi, Anne de Dramans – care l-au găsit în viaţă, l-au luat cu ei. În viaţă!… Micul Jean n-a fost omorît, nici de mine, nici de alţii…

Un ţipăt sfîşietor răsună în tăcerea temniţei.

Lancelot Bigorne, termină:

— Fiul tău, Anne de Dramans, fiul tău trăieşte. Îl cunosc. L-am văzut. I-am vorbit zilele astea. Anne de Dramans, vrei să-ţi revezi copilul?…

— În viaţă! ţipă Mabel.

— În viaţă! vorbi solemn Lancelot Bigorne – jur pe capul acestui copil, pe care-l iubesc, jur pe sîngele lui Christ, şi, dacă mint, să rătăcesc în vecii-vecilor prin întunecatele ţărmuri ale Purgatoriului, pe cîmpiile arzătoare ale Iadului. Sfîntul Babilon să nu mă mai ajute, dacă am făcut vreodată un astfel de jurămînt!…

Atunci, pe cînd Mabel, tremurînd, zdrobită de bucurie şi aplecată spre el, asculta din tot sufletul ceea ce grăia Lancelot, aventurierul istorisi cum nu avusese curajul să execute ordinul lui Valois, cum îl părăsise pe copil într-o colibă ca să i-l aducă înapoi mamei lui, şi cum, venind să-l ia, nu-l mai găsise.

Apoi îi arătă cum micul Jean fusese găsit de nişte oameni care-l luaseră la Béthune… în sfîrşit, tot ce-i povestise Simon Malingre.

— Hai! zise el, deodată, după ce sfîrşi. Ce faci? Pe dracu! dacă nu-mi rupi inima!… Ce? Ce am în ochi!… Plîng? Eu?…

Lancelot Bigorne plîngea…

El plîngea văzînd lacrimile mamei lui Buridan.

Ea căzuse în genunchi. Apucase mîinile aspre – şi să adăugăm foarte murdare – ale lui Lancelot şi le acoperea de sărutări, gemînd:

— Şi eu, care te-am blestemat o viaţă! Eu, care ţi-am dorit moartea în chinuri! Să ştiu că fiul meu e încă în viaţă. Să ştiu că l-ai scăpat, tu, bunule Lancelot! Mai e pe lume om mai bun ca tine?… Cum e el? Mare? Puternic? Frumos? Nu e aşa? Era aşa de zdravăn de pe atunci, chiar şi cînd îşi strîngea pumnii, ai fi zis că voia să se bată. Bunul meu Bigorne, am trecere, ştii tu? Nu te îngriji de nimic. Te-ai îmbogăţit. Mă însărcinez eu cu acest lucru… Da, dar n-a suferit prea mult?… Nu?… Oamenii care l-au luat, erau oameni buni?… De n-ar fi uitat pe mama lui!… Spune-mi ce vrei, şi vei avea, bunul meu Bigorne!…

Lancelot se şterse la ochi şi răspunse:

— Pe coarnele Satanei, un singur lucru aş dori în minutul ăsta. Să ies de aci. Cît despre bogăţie, nu o dispreţuiesc, avînd în vedere că, dacă m-ar căuta prin buzunare, nu mi-ar găsi o leţcaie; cu toate astea, cum bogăţia nu-ţi poate servi decît ca… să mănînci şi să bei bine, cum… ca să bei şi să mănînci, trebuie să trăieşti, cum… ca să trăieşti, trebuie…

Lancelot Bigorne şi-ar fi continuat îndelung deducţia lui savantă şi logică, dar Mabel se şi ridicase şi-l tîra după ea. Afară din carceră ea se izbi de arcaşii, care o aşteptau.

— Ah! oh! zise Jean de Précy, ne aduci omul. Voinicului îi e atît de poftă, să fie pus la caznă? Parcă aşa aş crede, văzînd cu ce vioiciune te urmează. Ei bine, femeie, ce ai hotărît? Spînzurătoarea, tortura, chinul stîlpului?

— Libertatea! răspunse Mabel. În numele reginei acest om este liber!

— În numele reginei? făcu prefectul cu vocea gravă, neizbutind să-şi ascundă nedumerirea.

La auzul cuvintelor: „În numele reginei”, arcaşii luară ţinuta de paradă şi salutară ca şi cum regina însăşi ar fi fost acolo.

— Paznici ai temniţei, urmă prefectul, deschideţi uşile prizonierului şi duceţi-l afară din Chîtelet!…

Zece minute după asta, Lancelot Bigorne, cu gura căscată de la o ureche la alta, respiră din tot pieptul aerul rece, care venea dinspre Sena.

— Pe sfîntul Barnabé, pe sfinţii Babolin şi Pancratie, şi pe sfîntul Adam, care se zice că fu dat afară din Rai! În temniţă gura mi se părea mare pentru aerul care intra. Aici mi-o găsesc prea mică pentru aerul libertăţii!… Omul nu e mulţumit niciodată. Aşadar, să fugim de acest loc de mizerie.

— Suferinţele tale se vor sfîrşi, dragă Lancelot! zise Mabel.

Cînd intrau în piaţa Grève, paznicul trecu pe lîngă ei, legănîndu-şi felinarul şi strigînd cu vocea melancolică:

— Parizieni, dormiţi în pace!… E miezul nopţii, Parizieni!

— Miezul nopţii? zise încet Mabel, care se cutremură, ca şi cum s-ar fi deşteptat dintr-un vis. Miezul nopţii!… Dar dacă fiul meu trăieşte… Nu-l pot lăsa… E prea tîrziu!… În acest moment Marguerite îi dă otrava!…

În minutul acela Bigorne grăi:

— Deoarece ai trecere, nu mă mai tem pentru zilele fiului tău, Anne de Dramans.

— Ce vrei să spui?

— Vreau să zic că a fost arestat în răscoala studenţilor la Pré-aux-Clercs. Dar… o să faci să-i dea drumul, după cum ai făcut-o şi pentru mine… De fapt, nu ţi-am spus: fiul tău e stăpînul meu… Un om straşnic şi de care ai fi mîndră, pe Dumnezeul meu! Căci nimeni nu se poate lăuda că ar fi mai viteaz, mai îndrăzneţ şi mai tare ca Jean Buridan.

Un urlet jalnic, de spaimă, clocoti în tăcerea pieţei Grève.

— Jean Buridan? Jean Buridan?… Jean Buridan, ai zis?…

— Da, tresări Bigorne, înspăimîntat. Acesta-i numele fiului tău!

— Parizieni, e miezul nopţii! se auzea glasul tărăgănat al păzitorului.

Un geamăt înăbuşit, ca acela al unui bou la tăiere, se strecură printre buzele vinete ale doamnei de Dramans, şi ea se prăbuşi pe spate horcăind:

— Fatalitate!…





XXXI. STICLA CU OTRAVĂ



Din temniţa lui Lancelot Bigorne, vom trece acum în aceea a lui Buridan, Philippe şi Gautier d’Aulnay. Şi – dacă vreun cititor ne-ar obiecta că prea sînt multe temniţe, într-un număr restrîns de capitole, – i-am răspunde că nu e vina noastră dacă personajele acestei povestiri au fost duse la închisoare. Desigur că ne-ar fi mult mai plăcut să-i înfăţişăm în vreo cîrciumă veselă. Dar faptele s-au petrecut astfel, şi noi nu le sîntem decît povestitorul.

Totuşi, dacă – cu toată părerea de rău – nu putem, să-i găsim în vreo cîrciumă, liberi şi fericiţi, cel puţin îi găsim chefuind. Buridan, Philippe şi Gautier se puseră la masă.

Era ora unsprezece noaptea. Banchetul nu li s-ar fi prelungit atîta căci era un adevărat banchet – atunci, dacă, printr-un capriciu, pe care nu-l pricepeau, servitoarea însărcinată să-i servească nu le pusese masa decît la ora aceea. În zadar, bătuse Gautier cu pumnul în uşă, strigînd că turbează de foame! De dincolo de uşă, feciorul îi rugase să stea liniştiţi şi să aibă răbdare… virtute de care Gautier se servise foarte rar.

Cum am spus, masa fusese pusă şi cei trei prieteni se aşezaseră, fără să observe că acel prînz era cu mult mai bogat în feluri gustoase şi în vinuri bune, cărora Buridan şi Gautier le făcură cinstea cuvenită în timp ce Philippe sta mereu melancolic.

Stătură îndelung de vorbă. Şi, mirîndu-se neînchipuit de felul în care erau trataţi în acea închisoare ciudată, prietenii începură să vorbească de… cele ce pot vorbi cei întemniţaţi: de libertate.

— Ah! suspină Buridan, dacă am şti, cel puţin unde sîntem!… Dacă aş şti cel puţin cum e zidită închisoarea!

— La ce ţi-ar folosi, întrebă Philippe, încet.

— Păi, Doamne! ne-ar ajuta să găsim, poate, mijlocul de a fugi… pe cîtă vreme – astfel – trăim ca nişte cîrtiţe – ca nişte cîrtiţe bine hrănite, o recunosc – dar asta nu e de ajuns!

— Ce-ţi lipseşte, dar? urmă Philippe, cu un surîs trist.

— Pe Dracu! Îmi lipseşte, vezi bine, că nu pot să plec, că nu pot să vin… să mă bat cu străjile… să fac vreo vizită lui Agnès Piedeleu, să cîştig galbeni la Franc-Cornet, în sfîrşit, tot ceea ce faci într-o viaţă!

În minutul acela, şi cum masa era pe sfîrşite, servitorul intră.

Trebuie să spunem că Philippe d’Aulnay şi fratele lui, îşi păstrau masca totdeauna chiar noaptea, de frică să nu-i surprindă cineva.

Feciorul – căci omul care-i servea nu putea fi numit temnicer, puse pe masă o sticlă, care părea că are apă curată.

— Ce este asta? zise Gautier cu poftă.

— Un lichior destinat numai unuia dintre voi! le tălmăci feciorul…

— Şi… cui?

— Aceluia… care nu e mascat!

— Mie, atunci! făcu Buridan, care apucă sticla şi o examină cu băgare de seamă. Şi cine, oare, îmi trimite această băutură cu atîta generozitate? întrebă el.

Dar feciorul dispăruse. Buridan duse sticla la nas, dar nu-i găsi nici un miros. O privi în lumină şi nu-i găsi nici o culoare.

Privi spre cei doi prieteni ai săi.

— O băutură… pentru mine singur? Ce poate să fie, oare?

— Ei! strigă Gautier. Asta-ţi vine de la vreo doamnă, care te simpatizează, şi care-o fi aflat că eşti închis!

Buridan vărsă conţinutul sticlei în pahar.

— În acest caz, zise el, am să beau, şi… o să beau singur! În cinstea doamnei necunoscute!…

— Cine ştie dacă n-o fi vreo vrăjitoare? Sau vreun farmec! făcu Gautier, pufnind de rîs.

— Nu bea, Buridane! îl opri Philippe întristat.

— Şi, de ce?…

— Pentru că e otravă!…

Buridan tresări. Dar venindu-şi în fire adăugă:

— Ce-are a face! Pentru ce ar fi otravă? De ce ar vrea să mă otrăvească numai pe mine? N-ar trebui oare să ne omoare pe toţi trei, deodată? Şi, apoi, dacă ar fi vrut să mă ucidă, sau să ne ucidă nu le venea s-o facă mai lesne, pe cînd dormim? Felul cum sîntem trataţi, atenţiile care le arată pentru noi, masa asta, atît de bogat servită… paturile bune, toate, probează că nimeni nu ne doreşte răul, deocamdată, cel puţin… era mai lesne să mă otrăvească, să nu-mi deştepte bănuielile, aducînd o sticlă numai pentru mine. Beau! Beau în sănătatea doamnei necunoscute, care face această gentileţe, fie acea doamnă chiar…

Era să zică: Marguerite de Bourgogne! Dar privirea lui se opri asupra lui Philippe. Şi tăcu. În acelaşi minut duse paharul la gură şi-l bău dintr-o dată.

— Ce gust are? întrebă Gautier.

— Păi! zise Buridan, plescăind, e foarte bun.

— Şi n-ai lăsat nici o picătură?

— Era foarte bună, – urmă Buridan – era apă!

— Fără nici un gust? întrebă Philippe.

— Vai! consolaţi-vă, fraţilor, şi să uităm acest incident ridicol. Bănuiesc că obraznicul acela de servitor şi-a bătut joc de mine. Am să mă plîng judecătorului, cînd s-o cerceta procesul nostru!

— Ah! da, zise Gautier, procesul nostru, adevărat! Mii de draci! Uit într-una că hrana asta bogată cu care ne îndoapă…

În minutul acela, feciorul intră tăcut, luă sticla, pe care Buridan o golise şi plecă fără vreun cuvînt.

Apoi uşa se închise.

Cei trei prieteni tresăriră, Philippe îngălbeni.

— Şi spuneai? urmă cu răceală Buridan.

— Spuneam, urmă Gautier, a cărui limbă se încurcă, că aceste mese trebuie să se sfîrşească printr-un proces, care se va sfîrşi, şi el cu…

— Cu o spînzurătoare bună! izbucni Buridan, care începu să rîdă nervos.

— Buridan ştie prea bine că i s-a trimis otravă, se gîndi Philippe d’Aulnay. Buridan scapă de ştreang… Buridane eşti egoist!…

Şi dînd din cap, ca şi cum ar fi vrut să scape de gînduri triste vorbi:

— E drept că vom fi spînzuraţi, sau decapitaţi. Buridane, te vei legăna de capătul unei funii între Gautier şi mine.

— Parcă şi văd, scumpe prietene!…

— Altădată, urmă Philippe, pe vremurile eroice, cînd mai era o nobilime şi regele nu era decît un şef printre alţi şefi, n-ar fi îndrăznit nimeni să aresteze şi să condamne un senior, care nu cerea decît dreptate. Răposatul rege, Philippe, a schimbat toate astea!… Dacă au îndrăznit să ne aresteze, ne vor şi condamna. Dar, mi-ar fi mult mai plăcut să-mi taie capul!

— Oh! oftă Buridan, ori cu gîtul tăiat, ori în cravată de in, mie mi-e tot atît! Înseamnă tot cel din urmă adio, vieţii!

— Pînă atunci, îl curmă Gautier, haidem la culcare…

— Fie! încuviinţă Buridan. Haidem şi la culcare. Somnul e un lucru bun.

Gautier se îndreptă, legănîndu-se, spre patul lui. Philippe se apropie iute de fratele său şi-i suflă la ureche:

— Nu te dezbrăca, Gautier.

— Pentru ce?… Dormi rău îmbrăcat.

— Pentru că, Buridan, o să moară!

— Să moară? Fără noi? Şi… de ce?

— Pentru că a băut otravă.

Dezmeticit, Gautier, rămase încremenit, în faţa patului său, pe care se trînti, după cum îl îndemnase fratele lui, îmbrăcat.

Philippe se gîndi.

— Buridan nu ne-a lăsat şi nouă nici un strop! N-a făcut bine. Poate că s-o fi gîndit că nu o să ajungă pentru trei…

Buridan fluiera un marş războinic, vesel, şi se gîndea:

— Mai face să mă dezbrac? Peste o oră, ori două, cel mult, otrava îşi va face efectul, adică voi fi ad patres, cum spune cuviosul doctor Cheliet. Şi… dacă n-ar fi otravă?… Ei bine! atunci cu atît mai rău pentru mine… Şi, apoi moartea prin spînzurătoare nu e poate mai grozavă decît moartea prin otravă… Orice-o fi, otravă în noaptea asta, sau securea, ori funia peste două-trei zile, adio sărmana mea Myrtille, cea atît de frumoasă! Adio, viaţă!

— Buridan… nu ţi-e somn? – îl întrebă Philippe, liniştit. Şi-l privea cu îngrijorarea dureroasă de a-l vedea clătinîndu-se.

— La adică, da! oftă Buridan. Bună seara, scumpe prietene!

— Bună seară, scumpul meu Buridan.

— Bună seara! adăugă şi Philippe, foarte blînd.

În timpul acela, miezul nopţii sunase de mult, – dar cei trei prieteni nu aveau de unde s-o ştie, pentru că nici un sunet din afară nu ajungea pînă la închisoarea lor.

Gautier oftă în aşa fel că i-ai fi luat oftatul drept un muget.

— Ce dracu ai? tresări Buridan.

— Am că… mor de somn! răspunse Gautier, care căzu pe pat şi-şi afundă capul în pernă, ca să-şi abţină plînsul.



*

* *

În minutul acela, se auzi zgomotul unor paşi repezi. Dintr-un salt cei trei prieteni se apropiară unul de altul.

O clipă apoi, un fel de ţipăt sfîşietor ajunse pînă la ei.

— Oh! bolborosi Gautier, aici nu e temniţă! E Iadul!

Zgomotul paşilor, amestecat cu larma de voci, se apropia. Pricepură că cineva se cobora la ei.

— Iadul! oftă Philippe, amărît.

— Dar… nu e-o închisoare, murmură Buridan, oh… Pricep! Înţeleg! Ştiu!…

— Ce? strigă Gautier.

— Ce pricepi? – adăugă Philippe, cutremurîndu-se.

— Locul în care ne aflăm!…

— Ce sînt?…

— Cavourile Turnului Nesle.

Philippe căzu pe un scaun… Gautier dădu un pumn straşnic în masă. Buridan îngălbeni, gîndindu-se că supoziţiile sale puteau, sau trebuiau să fie adevărate…

Şi deodată, uşa se deschise îmbrîncită de perete. O femeie despletită, zăpăcită, învăluită în mantie, vînătă de spaimă, apăru pe prag. Buridan pufni într-un rîs grozav. Philippe se clătină şi se făcu ca varul sub mască, Gautier duse mîna la locul pumnalului, care-i lipsea.

Şi toţi trei, cu acelaşi fior de groază, gemură:

— Marguerite de Bourgogne!…





XXXII. STAFIILE DE LA TURNUL NESLE



După cîteva minute, însufleţită de frigul nopţii şi zguduielile lui Bigorne, Mabel îşi veni în fire.

— Pe Dumnezeu! bombăni Lancelot Bigorne, – nu ţi-aş fi spus că fiul tău se numeşte Jean Buridan, dacă aş fi ştiut că acest nume o să te omoare pe jumătate. Ce dracu? Cu toate astea e numele unui om de ispravă, care o să-ţi facă cinste să-l…

— Eşti sigur? îngînă Mabel. Eşti sigur? Oh! dacă ai inimă, nu mă minţi! Nu mă înşela!…

— De ce vrei… să fiu sigur? Cît despre minţit, să mi se scoată maţele, să mă fiarbă în piaţa Purceilor, ca şi cum aş fi şi eu un purcel…

— Eşti sigur că e el?… Că Buridan e… fiul meu? Da!… Da!… Eşti sigur! urmă ea, fără să mai aştepte răspuns. Eu însumi ghicisem! Simpatia pe care-o simţeam pentru el chiar în ceasul cînd îi pregăteam moartea.

— Moartea lui? – strigă Bigorne, încremenit.

— Sigur mi-a spus că-l chema Jean!… Născut din părinţi necunoscuţi… Oh! de ce mi-a spus că s-a născut la Béthune?…

Îşi frîngea mîinile.

— Miezul nopţii! urmă ea. A sunat miezul nopţii!… Straja a vestit miezul nopţii?… Cine ştie! Haide, vino, vino! La barcă! Să trecem! Poate mai e încă vreme!…

Apucă pe Bigorne de braţ şi-l tîrî cu putere.

După cîţiva paşi se opri gemînd.

— Am să mor… Simt că mor… Şi… fără să-l pot scăpa!… Nu e Dumnezeu, în Cer?… Du-mă în braţe! Dacă ai cunoscut pe mama ta, dacă ai iubit vreodată, în numele mamei tale, sau a dragostei aceleia, du-mă, căci mi se taie picioarele!

Lancelot o luă pe Mabel în braţe.

— În ce parte să apuc? întrebă el. În numele Cerului vorbeşte lămurit, sau voi fi tot atît de neputincios de a-ţi veni în ajutor, ca şi Guillaume Bourrasque, cînd a băut ceea ce numeşte el suma lui, adică şase sticle de…

— Du-mă spre fluviu! Iute, oh!… mai repede!… Spre fluviu!

— Spre fluviu? Bine! – zise Bigorne care se repezi.

Pe malul Senei, Bigorne se opri gîfîind:

— Unde să mergem? întrebă el.

Mabel se lăsă la pămînt şi începu să umble. Îşi regăsise puterile.

Pasul i se iuţi în curînd, astfel încît, Bigorne o urmă fugind.

— Nu mai văd! murmură ea. Nu mai ştiu! Lancelot! Lancelot!

— Aici sînt!…

— Du-mă! Ia-mă de mînă! oh! dacă într-adevăr ţi-e milă de mine, condu-mă iute!…

Şi, fără să mai aştepte ajutorul pe care-l ceruse, ea porni iarăşi.

— Dar, pe toţi sfinţii din cer, strigă Bigorne, unde vrei să te duci?

— Unde vreau să merg? Nu ştii? Acolo unde a fost închis copilul meu! Acolo unde femeia aceea blestemată o să-i dea otravă! Acolo unde o să moară, dacă nu l-o putea scăpa mama lui! La Turnul Nesle!

— La Turnul Nesle? murmură Bigorne cutremurîndu-se. Îi spusesem că Turnul blestemat o să-i fie fatal şi n-a vrut să mă asculte! Dacă m-ar fi ascultat, ar sta acum la adăpost, în mahalaua haimanalelor, cîştigînd aur… cît ar vrea… bătîndu-şi joc de poliţie, de tartorul lor şi de arcaşii lui. Dar… ce vrei? – în vremea de azi tinereţea e foarte puţin respectuoasă, faţă de cei care-i sfătuiesc de bine!…

Pe cînd se cufunda în gîndurile acestea generoase, Lancelot Bigorne tîrîse pe Mabel spre un loc al malului, cunoscut de el, o împinsese într-o barcă, sărise şi el şi începuse să vîslească cu deznădejde. După cîteva minute, barca ajungea la picioarele Turnului Nesle.



*

* *

În ultimul etaj al turnului, cu inima bătîndu-i, beată de fericire, Marguerite de Bourgogne, îşi termina găteala…

De o mie de ori auzise vorbind de elixirul de dragoste.

Aflase de puterea îndrăcită a băuturii aceleia, pe care zadarnic încercase să şi-o procure de la vrăjitori, de la ghicitori, sau de pe la neguţătorii de ierburi. Era sigură de efectul pe care-l va produce sticla pe care i-o duse Mabel, deoarece, chiar în ceasul cînd feciorul ducea elixirul lui Buridan, Mabel îngînă rugăciunile trebuincioase. Sigură că va fi iubită de Buridan, începea să-l iubească şi ea, cu un fel de sinceritate pasională, pe care inima ei n-o cunoscuse niciodată. Ea se înduioşă de soarta lui. Plîngea că-l ştia închis în cavourile turnului.

Cît despre cei doi prieteni ai lui, se gîndea că le va da drumul de dragul lui… Cine-or fi ei? Puţin îi păsa!… Poate că o fi chiar acel… rege al Basochei şi împăratul acela al Galiléei, care-i sînt aşa de devotaţi… Oh! Îi voi recompensa! Şi cît despre el, ce i-am oferit? Putere şi onoruri, le va primi acum, pentru că mă va iubi! Va trăi alături de mine. Şi eu, voi cunoaşte fericirea de a fi iubită, eu care n-am cunoscut pînă acum decît durerea de a iubi!…

Feciorul plecase să se încredinţeze dacă Buridan băuse elixirul fermecat.

În clipa aceea, şi, graţie cuvintelor de trecere pe care le ştia perfect, Mabel intră în turn, urmată de Bigorne, şi tremurînd, se repezi pe scară.

— Iată omul!… se întoarse – se gîndi Marguerite. Ce-mi aduce? Bucuria? Sau, iarăşi, vreo decepţie amară? O fi băut Buridan elixirul fermecător?… O să aflu acum!

Ea se repezi să deschidă uşa, dar se izbi de Mabel.

— Tu?… Cum? De ce?… De ce eşti palidă, ca moartea?

— Regină, gemu Mabel cu greu. Iubeşti, cu adevărat pe Buridan?

— O ştii, doar! răspunse cu înfocare Marguerite.

— Regină, sticla pe care ţi-am dat-o nu conţinea elixirul de dragoste. Era cu o otravă puternică… cu o otravă, care omoară în cîteva ceasuri… Buridan a băut-o? Spuneţi! Oh! spuneţi regina mea! Spuneţi-mi, şi vă iert pentru tot trecutul!…

Marguerite nu putea pricepe înţelesul cuvintelor din urmă.

Fără să le dea nici o însemnătate, ea dădu pe Mabel la o parte, cu o mişcare brutală, şi înaintă spre scară.

Era prăpădită. În ea clocotea mai mult furia, decît durerea. Toate proiectele ei erau spulberate!

Cum era gata să coboare scara, auzi paşii omului care se suia. Se opri şi-o apucă pe Mabel, de mînă. O strînse cu putere.

— Vei afla! gemu ea, de-abia suflînd.

Feciorul apăru.

Ea-i smulse cu putere sticla din mînă.

— Goală! strigă regina, cu un hohot de rîs strident.

— A băut! vesti feciorul.

— Haidem! gîfîi Mabel! Nu a trecut mult timp de cînd a băut. Mai poate fi scăpat!…

— Stragildo! urlă Marguerite cu voce de nebună. Dacă Buridan a băut otrava e bine! Să moară!…

Stragildo apăru, mlădios, cu spinarea îndoită, surîzînd.

— Stragildo, apucă pe femeia asta, şi n-o pierde din ochi.

Un strigăt îngrozitor ieşi din pieptul lui Mabel, care căzu în genunchi şi cuprinse braţele, genunchii reginei, bîlbîind:

— Iertare, doamnă. Iertaţi-mă!… E fiul meu!… Lăsaţi-mă să-l scap!…

Dar deja Stragildo şi vreo cinci, şase, dintre ajutoare se azvîrliseră asupra ei, o smulgeau din îmbrăţişarea reginei şi o duceau pe sus.

Se auzi un strigăt, ca de agonie, care spintecă în lung şi în lat Turnul Nesle.

Regina se repezise pe scară. O împingea o deznădejde, cum nu mai o simţise niciodată. Nu era aceea a disperării morţii apropiate a lui Buridan, ci deznădejdea de a fi aflat că sticla dată de Mabel nu conţinuse elixirul dragostei. Ceea ce ea regreta, nu era fiinţa lui Buridan, ci iubirea lui. Spumegîndă de furie şi de durere, ajunse în temniţa, unde pusese să-i închidă pe cei trei prieteni.

Un om sta acolo, veghind veşnic la uşă.

— Deschide! porunci regina.

Omul trase zăvoarele.

Uşa se deschise, Marguerite îl zări pe Buridan stînd în picioare, lîngă cei doi omeni mascaţi pe care de abia îi zări. Nu-l văzu decît pe Buridan. Inima-i zvîcni. În minutul acela ea simţi una din cele mai puternice emoţii din viaţa ei, atît de bogată în peripeţii tragice. Înaintă cîţiva paşi, uitînd chiar să închidă şi uşa.

— Buridan, se încruntă ea. Ai băut otravă.

Vocea ei tremura puţin. Se făcuse blîndă. Şi-n acelaşi timp părea foarte amărîtă.

Buridan răspunse:

— Ştiu Doamnă! Sau, cel puţin, am bănuit, cînd am deşertat sticla. Dar, am fost sigur, adineauri, cînd am ghicit că mă aflam într-o locuinţă regală, aparţinînd reginei Marguerite de Bourgogne, în Turnul Nesle.

Ea rămase un minut tăcută.

I se auzea şi respiraţia, ca o horcăire iute. Cei doi oameni mascaţi rămăseseră nemişcaţi ca două statui.

— Buridan, urmă Marguerite, această otravă nu-şi produce efectul decît după o oră, două. Poţi fi salvat. Aceea care cunoaşte leacul e aici. Buridan, vreau să iei acea contraotravă!

— Desigur, doamnă! şopti Buridan, cu acelaşi glas liniştit. Dar… cu condiţie: să daţi drumul aceleia pe care o iubesc… Myrtillei…

Marguerite îşi duse mîna la inimă, şi privirile i se încruntară:

— Să daţi, apoi, ordin seniorului Enguerrand de Marigny, să nu se mai opună la căsătoria mea cu fiica sa!…

Buzele Margueritei se deschiseră ca într-un rînjet tăcut.

— În sfîrşit, să faceţi dreptate memoriei prietenilor mei Philippe şi Gautier d’Aulnay, asasinaţi de voi. Dreptate care va fi întreagă numai cînd veţi ordona să se restituie familiei bunurile, pe care i le-a furat ministrul vostru. În aceste condiţii, doamnă, consimt să trăiesc. Altfel, la ce mi-ar folosi viaţa?

— Bine! strigă Marguerite ai căror ochi aruncau flăcări. Dispreţuită, batjocorită de tine, chiar în acest ceas suprem, prin ultimul tău dispreţ faţă de dragostea şi mărirea, pe care ţi le ofeream deodată, aş fi dorit o răzbunare mai completă, şi mai demnă de mine. Îmi scapi prin moarte. Fie! Mori, şi, adio! Adio, pe veci!

Marguerite aruncă o ultimă privire asupra lui Buridan, care o privea nepăsător.

Privirea aceea fu poate expresia unei sincere admiraţii.

Apoi, cu un suspin, ea se întoarse şi se îndreptă spre uşa pe care o lăsase deschisă, şi pe care, acum, găsind-o închisă, o privi cu o uşoară îngrijorare. Îngrijorarea i se preschimbă într-un început de spaimă, cînd văzu în cale-i pe cei doi oameni, nemişcaţi şi tăcuţi.

— Cine sînteţi? întrebă ea cu o intonaţie orgolioasă.

Şi cum nu primea, răspuns răcni:

— Săriţi! Săriţi, vitejii mei!…

Uşa rămase închisă. Nimeni nu veni.

Ce se petrecea în turn?… De ce, în dosul uşii suna ceva ca un fel de hohot de rîs?… De data asta, o năduşeală rece îi îmbroboni fruntea. În faţa tăcerii cavoului, a omului acela otrăvit, care va cădea, poate, trăsnit, peste un minut, a celor doi oameni mascaţi, care nu făceau o mişcare… Marguerite simţi spaima strecurîndu-i-se în inimă.

— Cine sînteţi? repetă ea, cu glasul care rămînea hotărît. Cînd regina vă ordonă, trebuie să vă supuneţi! Vorbiţi!

Cu aceeaşi mişcare, cei doi oameni îşi smulseră măştile, care le ascundeau feţele. Un minut, Marguerite rămase zăpăcită de mirare.

Apoi, faţa i se schimbă.

Începu să se dea înapoi, cu ochii ieşiţi din orbite, fixaţi asupra celor două figuri, dintre care una de o întristare de moarte, cealaltă scăpărînd de ură… amîndoi ca nişte chipuri împietrite.

Apoi, deodată, ea îşi acoperi ochii cu mîinile, într-un sughiţ de spaimă nebună horcăi:

— Philippe şi Gautier d’Aulnay! Stafiile Turnului Nesle!



*

* *

Buridan nu se mişcase. O tăcere de moarte domina în timpul acestei scene.

Marguerite de Bourgogne urmă să se dea înapoi, pînă cînd se pomeni ţinută, într-un colţ. În drumul ei, lovise masa care se legănase: zăngănitul cănilor de metal şi al paharelor, fu singurul zgomot care se tulbură în tăcere, dar nimeni nu-l luă în seamă.

Cu toţii trăiau un moment de neuitată îngrijorare.

Era spaima chinuitoare a viziunii pe care superstiţiile vremurilor o făceau cu putinţă…

Fără îndoială, otrăvit, Buridan aştepta clipa cînd trebuia să piară…

Philippe sta cu inima chinuită de dragostea care, biruia în el, totul: dispreţ, furie, groaza morţii apropiate a prietenului său…

Gautier grăia blesteme înăbuşite, şi întreba cum s-o omoare pe femeie cu o lovitură de cuţit, sau strîngînd-o de gît?…

Îndoiala asta ţinu un minut, şi, atunci, în liniştea înţărmurită, Marguerite fu apucată de neînfrînta curiozitate, care se naşte din gîndurile pieirii.

Voi să mai vadă strigoii! Îşi luă mîinile de la ochi şi… îi zări…

ÎI văzu pe Gautier, care înainta spre ea. Şi Gautier, cu un rîs groaznic, zicea:

— Lipseai de la petrecere, Marguerite! Ascultă! E imposibil ca Buridan să plece singur, de pe lumea asta! Îl vei însoţi! Hei! Buridan! Ce onoare pentru tine! O să ai tovărăşia unei regine! O să te duci la moarte cu ea… şi ce regină!

Dintr-o săritură, fu asupra Margueritei. Philippe palid ca o stafie, nu se mişcă.

Doar închise ochii ca să nu mai vadă, ce se petrece.

De la spaima superstiţioasă, regina trecu la una reală. Philippe şi Gautier – prin ce minune! n-ar fi ştiut s-o spună, – dar pricepu că scăpaseră de la moarte, din sacul lui Stragildo! Îşi dădu seama că… trăiau! Că Gautier o va ucide!

— Buridane! Buridane! urlă ea. Apără-mă! Nu mă lăsa să mor!…

— Iute! Iute! Seniori! strigă atunci un glas îngrijorat.

Cu toţii, pînă cînd şi Philippe şi Gautier se întoarseră.

— Lancelot! strigă Buridan.

— Iute! repeta Bigorne. Într-o clipă va fi prea tîrziu!…

— Mii de draci, nu înainte de a o fi pedepsit, strigă Gautier, a cărei mînă se înfipse în gîtul reginei.

— Gautier!

— Ce?…

Philippe se apropiase de Gautier.

Cei doi fraţi se priviră. Sau, mai bine, Philippe îl privi pe Gautier. Şi, fără îndoială, în ochii lui luceau una din acele rugăminţi, sau ameninţări supreme, care par că izvorăsc din fundul sufletului în clipele excepţionale, cînd toată problema unei situaţii se reduce la aceste două cuvinte: să trăieşti, sau să mori! – iar unde… nimeni nu se mai gîndeşte.

Da, trebuie să fi fost grozav, ceea ce se răsfrîngea din privirea aceea de la frate la frate, cînd – încet – Gautier dădu drumul reginei, se trase înapoi, mugind ca o fiară, şi apucîndu-se de păr cu amîndouă mîinile, fugi, urlînd un blestem.

— Înainte! strigă Bigorne.

Marguerite căzuse jos leşinată, doborîtă de groază, sau de strînsoarea puternică a degetelor lui Gautier.

Philippe îngenunche lîngă ea. El se aplecă, şi buzele lui îngheţate, atinseră buzele Margueritei.

— Să pornim, sfinte Barnabé! strigă Bigorne.

Buridan îl luă pe Philippe în braţe, îl ridică, îl smulse din îmbrăţişarea aceea de moarte şi porni cu el… Cîteva minute după aceea cu toţii se regăsiră în sala de la picioarele turnului, şi Bigorne, cu un zîmbet tăcut le arătă trei cadavre, întinse pe lespezi. Apoi cu un gest şiret, le arătă uşa din fund pe care o închisese. În dosul ei slugile reginei făceau un tărăboi nemaipomenit. Lovită cu ciomege, uşa era pe punctul să se spargă.

— Vedeţi, zise Bigorne; era şi momentul!

Aşa şi era, căci, de-abia ieşiseră, şi uşa din fund se prăvăli şi vreo doisprezece oameni, conduşi de Stragildo, se repeziră în sală.





XXXIII. LUPTA LUI BIGORNE CONTRA UNOR VULTURI



Iată ce se întîmplase. Intrat în turn odată cu Mabel, Lancelot Bigorne se oprise în încăperea de jos, pe cînd ea se suia.

Unde era Buridan? În ce loc al turnului era închis? Asta n-o ştia Bigorne, dar, cu instinctul particular omului obişnuit cu aventurile, bănuise că într-un turn ca acela – închisorile subpămîntene trebuiau să joace un rol oarecare, şi că, deocamdată, subsolurile trebuiau să-i fie mai interesante, decît etajele de deasupra.

Numai că nu ştia pe unde se coboară la acele subsoluri. Lancelot Bigorne rămăsese în faţa celui ce deschisese uşa. Era un om voinic, care nu-l pierdea din ochi. Bănuiala era o regulă, într-un loc ca acesta. Peste cîteva clipe, omul întrebă:

— Ai intrat cu femeia, care a dat cuvîntul de trecere… Deci ai treabă sus?

— Sus sau jos, nu ştiu bine, răspunse Bigorne.

Omul îl privi nedumerit.

— Du-mă mai bine jos, zise Bigorne. Cunosc partea de sus… frumos turn, pe legea mea! Dar, iată, cred că afacerile mele mă cheamă mai iute jos.

— Bine, zise omul, ale cărui bănuieli se schimbaseră în siguranţă.

Şi puse la gură un fluier, din care scoase un sunet ascuţit. Fluieratul de-abia porni şi omul se prăbuşi ca o namilă.

Bigorne, se azvîrli asupra lui, şi-l doborîse cu o lovitură de pumnal în gît.

— Drace! bombăni Lancelot! Pare-mi-se că l-am ucis. Uf! Dar greu mai e dobitocul! Haide prietene, nu mai face atîtea fasoane!… şi-l tîrî pe cel rănit sau poate chiar mort pînă într-un colţ al sălii, apoi, dintr-un salt, se duse lîngă uşa din fund, care era în faţa porţii de la intrare.

— Fluierul, bolborosi el, fluierul n-a fost născocit, desigur, ca să cheme vrăbiile… Parcă văd vreun hultan repezindu-mi-se în cap… dar…

N-avu – însă – vreme să sfîrşească. Un om coborî scara de piatră, venind repede. Pătrundea în sală şi strigă:

— Ce-i?…

— Nimic prietene, sau… aproape nimic! răspunde Bigorne, sărind asupra noului sosit, care, surprins, nu avu nici timpul să se apere de lovitură.

El văzu doar strălucind limba pumnalului şi… asta fu tot.

Bigorne dădu atunci, uşa deoparte, mormăind:

— Ia să vedem, nu cumva mai dau de vreun hultan… în cuib?

Tîrî şi pe cel de-al doilea cadavru lîngă cel dintîi.

— Hei! Dar, ce dracu au mîncat, de-s atît de grei? Pe vremea mea, cînd simţeam – după o bătaie – nevoia să uşurez vreun hoit de tot ce putea să-l împovăreze, ca pietre scumpe, ori bani de argint, îl simţeam uşor ca o pană. Se îngreunează lumea! Semn rău! Se vede că mănîncă prea mult!

Cum îşi sfîrşi flecăreala şi isprăvi şi cu rînduiala răpuşilor, aşezîndu-i unul lîngă altul, văzu ceva… care-l încremeni şi-l făcu să holbeze nişte ochi groaznici, şi să caşte gura cît o şură:

I se păru că zidul se topeşte, pietrele parcă se dezlipiră, Bigorne zări o scară care cobora în jos.

— O! făcu el. Pe-aici e drumul spre hrube?

Dar, odată cu scara, Bigorne zări ivindu-se alt om şi care, la vederea celor două cadavre, rămase înspăimîntat. Omul era unul din cei doi temniceri, sau mai bine, dintre cei doi feciori, care păzeau temniţa celor trei prizonieri. Celălalt, după cum ne reamintim, urcase la rîndul de sus, să vestească Margueritei că Buridan înghiţise cuprinsul sticlei…

— Bună ziua! îl întîmpină Bigorne. Sau… bună seara! Cum vrei, prietene. Intră te rog! Ce dracu? Aşadar, treci prin ziduri? Nu eşti vultur ca cei doi?

— Vultur? făcu, nedumerit, feciorul.

— Să zicem… liliac… dacă ai ciudatul obicei să locuieşti în găurile de prin ziduri, – obicei de plîns, pe care sfîntul Barnabé, veneratul meu patron…

— Mii de draci! strigă omul, care-şi venise în fire din mirarea şi spaima pricinuită. O să te duci să glumeşti cu dracul…

— Nu, prietene, ci… în pivniţele tale!

Omul se şi repezise: lupta fu scurtă. Cu o straşnică lovitură de cap în burtă, Bigorne îşi trînti potrivnicul, apoi, sărind asupră-i, îl străpunse dintr-o lovitură de jungher. În clipa următoare, Bigorne fu în picioare, şi, în acelaşi timp, văzu deschizîndu-se uşa din fund.

— Alt hultan! bombăni el, ridicînd pumnalul roşit de sînge.

Dar, de data asta, braţul nu mai lovi. Beţia sîngelui, i se potoli pe dată şi şopti uimit:

— O femeie!

Într-adevăr, era o femeie. Palidă, cu părul vîlvoi, străbătu sala din cîţiva paşi, fără să se privească, fără să vadă, poate, şi se înfundă în deschizătura zidului crăpat.

După ce Marguerite trecu ca o stafie, Bigorne făcu o strîmbătură caraghioasă, şi ochii i se îndreptară spre uşa, pe care regina o lăsase deschisă, şi oftă.

— Destui hultani!

Închise uşa punînd de data asta zăvoarele.

După cîteva minute, în dosul uşii începură să bubuie loviturile. Bigorne nu le luă în seamă: el privea cadavrele celor trei oameni, – fără îndoială cadavre, căci îi lovise straşnic.

Pe atunci, viaţa n-avea cine ştie ce preţ! Pe oamenii aceia Bigorne nu-i cunoştea. La o adică, îi erau duşmani. Dar acum, cînd înfrigurarea măcelului se potolise, un fior îl cutremură pe de-a-ntregul:

— Drace! gemu el, dînd din cap. Aş fi putut să-i lovesc mai domol. O să trebuiască să-i mărturisesc, prea-cuviosului preot de la Saint-Eustache, aceste trei omoruri. Şi, ce i-aş putea da, ca să mă ierte de păcat? Căci… îl cunosc eu pe voinicul ăsta! Trei lovituri de pumnal, – cîte zece galbeni, una peste alta… dar, de unde să iau eu cei treizeci de galbeni?… Asta-i!

O idee îi trecu prin minte, şi-l făcu să tresare de bucurie. Gura i lărgi de la o ureche la cealaltă… Fără îndoială găsise mijlocul să-şi capete iertarea şi să-şi plătească şi preotul de la Saint-Eustache!

Asigurat de partea aceasta, Bigorne se îndreptă spre crăpătura zidului şi începu să coboare, călăuzit de o lumină, pe care o văzu licărind la capătul scării. În curînd, se trezi în faţa altei uşi, întredeschisă. Era intrarea temniţei – a ciudatei temniţe – a lui Buridan, Philippe şi Gautier d’Aulnay. Lancelot Bigorne o deschise. Restul se ştie…

Cei trei prieteni petrecură noaptea într-o cîrciumă din „mahalaua haimanalelor”, unde-i duse Bigorne. Să zicem că putură să închidă ochii, după întîmplările prin care trecuseră?… Grija aceasta o lăsăm cititorului. Dar, noaptea aceea o petrecură laolaltă, unul lîngă altul, în aceeaşi odaie, înarmaţi pînă-n dinţi.

— Ce?… N-am murit?

A doua zi, de dimineaţă, primul cuvînt al lui Buridan fu:

— Pentru că nu ne-a sosit încă ceasul! – gemu Philippe.

— Da, dar nu mai facem o para chioară! bombăni Gautier. N-aş da o leţcaie pe pielea noastră. Ah! Philippe, de n-ai fi fost tu, o sfîrşeam cu vipera!…

Philippe zîmbi, foarte trist.

— Şi ţie, urmă Buridan, pironindu-l cu luare-aminte pe Bigorne, ţi-s mîinile o pată de sînge… Cu cine te-ai bătut astă-noapte?

— Da!… Cu nişte vulturaşi, aceiaşi care v-ar fi ros ficatul cu ciocul lor de oţel, dacă i-aş fi lăsat de capul lor. I-ai văzut?… Aveau o înfăţişare cam plouată, bieţii oameni… dar… am găsit mijlocul de a mi se ierta păcatele…





XXXIV. MAMA LUI BURIDAN



Cînd Mabel îşi veni în fire, se trezi singură: regina dispăruse. Stragildo nu mai era acolo. Jos, în adîncimile turnului, ea auzea lovituri înăbuşite, care hăuleau de la etaj la etaj. Ce se petrecea, oare? Stragildo nu era acolo ca s-o supravegheze?

Mabel se ridică cu greu şi cu un glas stins murmură:

— Otrava, şi-a produs efectul. Nimic nu-mi mai poate scăpa copilul… Şi, cine mi l-a ucis?… Chiar eu! Eu, mama lui… E îngrozitor, e cu neputinţă şi, totuşi… aşa e! Nimic nu mai poate înlătura acum fapta aceasta îngrozitoare. Eu i-am pregătit otrava! Eu l-am dus Margueritei!

Deodată, se porni într-un hohot de rîs şi scrîşni din dinţi.

— Cine bate aşa? urmă ea ascultînd. Şi… de ce bate? La urma urmei ce-mi pasă! Vreo nouă nenorocire, fără îndoială! Vreo altă crimă! Unul mai mult, ori mai puţin… O, turn blestemat… turn însîngerat!… Cîte cadavre, cîte plînsete, cîte nopţi groaznice nu au fost aici?… Oh! o astfel de noapte e şi asta pe care o trăiesc în clipele acestea! Cadavrul, din astă noapte e al lui Buridan!… Iar plînsetele sînt acelea ale mamei, care-şi tînguie copilul!… Cîte mame şi-or fi plîns la fel copiii? ! Le-aş fi putut oare socoti? Toate păcatele acestea le ispăşesc eu, în noaptea asta! Blestemată să fie fatalitatea, care mă face să trăiesc noaptea de azi! Blestemat să fie Dumnezeul care îmi impune o astfel de ispăşire!… Horcăia. Cu unghiile îşi sfîşia faţa, fără să simtă ce face…

— Dar, dacă asta e ispăşirea mea, care va trebui să fie aceea a Margueritei?

Şi începu să coboare pe aceeaşi scară întortocheată, fără vreo idee hotărîtă, ci numai să-şi schimbe locul, să plece din turnul, în care simţea apăsînd-o o groază fără de margini.

Cînd ajunse pe ultimele trepte, văzu nişte oameni, care desfundau – cu lovituri de pari – uşa care da în sala de jos. Mabel se aşeză pe o treaptă, îşi rezemă bărbia de mînă şi aşteptă.

Din fericire, Stragildo era preocupat ca s-o zărească.

Cînd uşa fu spartă, oamenii se repeziră în sală, şi Mabel auzi strigăte deznădăjduite.

— Au plecat! Au evadat! – Pe ei!… Să-i căutăm!

— Cine a plecat? se gîndi ea. Buridan? Fiul meu a evadat? Ah! da, evadat!… Lasă, micuţule, nu vei ajunge departe!

Se strecură ca o stafie, fără să se oprească în faţa celor trei cadavre, fără să se mai gîndească la Marguerite, şi, cînd ajunse afară, se îndreptă aproape inconştientă, spre pod, trecînd de-a lungul construcţiilor, lîngă care turnul Nesle nu era, cum am zice, decît o santinelă înaintată.

Acolo, putu să-şi aducă aminte cuvîntul de trecere, pe care i-l dase prefectul, şi mulţumită acelui cuvînt trecu podul. Fără îndoială, trebuie să fi cutreierat mult timp, adîncită în gîndurile triste, căci, cînd ajunse la „casa cu stafii” de la „cimitirul nevinovaţilor”, se lumina de zi.

Se sui în laboratorul ei şi intră în odaia Myrtillei.

Fata dormea îmbrăcată.

Dormea adînc… Un zîmbet flutura pe buzele ei albite. Mabel o privi cîteva minute.

— Doarme! se gîndi ea. Şi acela pe care-l iubeşte e mort în ceasul ăsta! Îl iubeşte, în adevăr? Cu atît mai bine, dacă e adevărat!... Aş vrea ca tot Universul să sufere ceea ce sufăr eu! Pentru ce fiica Margueritei ar fi atît de liniştită, cît deznădejdea îmi clocoteşte în suflet?

Dintr-o zguduitură plină de răutate deşteptă pe Myrtille, care se sculă îndată.

— Am să-ţi spun o noutate! strigă Mabel.

În cele cîteva ceasuri cît trăise acolo, Myrtille învăţase să cunoască pe aceea pe care o privea drept o temniceră. Tot ce găsise drept apărare, era hotărîrea să împotrivească un fel de nepăsare tuturor cuvintelor, tuturor ameninţărilor, mai mult ori mai puţin neadevărate, ale lui Mabel.

Aceasta urmă:

— E adevărat că-l iubeşti pe Buridan?

— E adevărat. Mi-e tot atît de drag, pe cît îi sînt şi eu! răspunse cu simplitate fata. Ca să-l apăr de o primejdie, mi-aş da şi viaţa.

— Fie! Ei bine! N-ai să mai ai niciodată prilejul să rişti aşa ceva: în minutul ăsta Buridan trebuie să fi murit!…

— Otrăvit? Nu-i aşa? – făcu Myrtille fără vreo emoţie aparentă.

— Da, otrăvit… de mine!

Mabel se porni pe un rîs grozav al cărui sens Myrtille nu-l putu pricepe.

— Şi, urmă fata cu îndoială, oare, l-ai văzut pe Buridan?

— Nu!

— Cine dar, i-a dat otrava?

Mabel o privi pe Myrtille în ochi şi răspunse:

— Mama ta!… Regina Marguerite de Bourgogne!… Auzi?… Mama ta, am zis!

De data asta Myrtille se înfioră şi inima începu să-i bată, ca şi cum s-ar fi temut de o nenorocire.

— Maiestatea sa regina a turnat otrava… Se poate, zise ea; cu toate astea, dumneata i-ai pregătit-o!

O ciudată răsturnare de roluri se producea: acum Myrtille era aceea care întreba şi cuvintele ei erau acelea care o torturau pe Mabel.

Mabel începu să plîngă şi-şi plecă capul.

— E adevărat! şopti ea. Eu pregătisem otrava!

Rămase puţin pe gînduri, apoi, cu voce îndurerată, urmă:

— Dacă aş fi ajuns, l-aş fi putut vedea pe Buridan murind. Dar, asta n-am văzut-o! Nu, n-am văzut lucrul ăsta: poate că n-a vrut Dumnezeu? Poate el a deschis uşile temniţei lui Buridan şi i-a redat libertatea, ca să moară departe de mine?…

Myrtille, tresări de groază. Ea dădea cuvintelor un înţeles de ură, pe care… nu le avea. Cu toate astea din ceea ce spusese Mabel, un lucru o impresionase.

— Buridan a evadat? întrebă ea.

— Ţi-am spus: s-a dus să moară departe de turn, departe de mine… În momentul acesta – adăugă ea încet, – trebuie, să fi murit!

Myrtille îşi împreună mîinile cu putere, căutînd să calmeze bucuria puternică care îi umplea inima. Buridan a fugit… Buridan a scăpat de îndoita răzbunare a reginei şi a lui Enguerrand de Marigny – a mamei sale! a tatălui său! – Gîndul acesta era pentru ea o rază de soare în cerul mohorît de cîteva zile.

— Ei! bombăni Mabel. Îi anunţ moartea aceluia pe care-l iubeşte, şi ochii săi strălucesc de bucurie?… Fiică a Margueritei, urmă ea văd că ai sufletul mamei tale! Nu nega!… Cu atît mai bine, pe de-o parte! N-am să am deci nici o remuşcare ca să te suprim de pe acest pămînt. Fiică, a unui neam blestemat, află, înainte de a muri, că tot ce ţi-e drag e condamnat… Nu plîngi pe Buridan, pe care-l iubeşti? Te bucuri de moartea lui? Ei bine!…

— Şi dumneata! zise cu foc copila, eşti bucuroasă de moartea lui?

— Eu?… Eu? – urlă Mabel îngrozitor.

O clipă fu gata să se azvîrle asupra fetei. Dar acelaşi rîs clocotitor izbucni din nou de pe buzele ei, şi gemu.

— Vezi bine!… dacă rîd!…

Atunci un fel de nebunie transfigură faţa Myrtillei.

— Ei bine! – zise ea. La rîndul tău, ascultă! Vrei să mă omori, nu-i aşa, cum ai vrut să-l omori şi pe el! Află că voi muri fericită, căci mor pentru el…

— Mori pentru el? bolborosi Mabel.

— Împotriva mea nu ai altă putere decît… să mă ucizi, – urmă Myrtille cu patimă. Şi nu plătesc prea scump siguranţa că mor, ca să înlătur o primejdie care-l ameninţa pe Buridan… Vino! Oh! Vino! Şi vei afla!

Ea o apucă pe Mabel de braţ, şi cu o putere pe care i-o îndoia fericirea de care tremura toată, o tîrî spre laboratorul urzitor de dragoste şi de moarte.

— Acolo, zise ea, acolo! În locul acela ai pregătit otrava. Nu e aşa?

— Da! gemu Mabel, convinsă că Myrtille nu înnebunise.

— Acolo! Chiar acolo, la picioarele acestui Christ, puseseşi sticla?

De data asta Mabel nu răspunse.

Ea aţinti asupra Myrtillei priviri îngrijorate, nedumerite şi pline de o nădejde nebună. Myrtille se îndreptă repede spre rafturi, apucă o sticlă, o arătă lui Mabel, şi cu o bucurie supraomenească, grăi aceste cuvinte:

— Te-am văzut! Te-am auzit! Te-am pîndit!… După ce ai plecat, am luat sticla!… Am înlocuit-o cu o sticlă asemănătoare… Ascultă!… Sticla pe care ai dus-o lui Buridan n-avea în ea decît… apă!… Şi cît despre aceea în care e otrava…

Ea nu sfîrşi şi duse sticla la gură. Dar, în clipa aceea, sticla îi fu smulsă din mîini. Ca într-un vis, ea o văzu pe Mabel spărgînd-o… Apoi, cu vaiete care nu mai aveau în ele nimic omenesc, Mabel căzu în genunchi, îşi lovi fruntea, de lespezi, începu să rîdă, să plîngă şi, apucînd poalele rochiei fetei, le sărută aproape nebună… Şi cum Myrtille încremenită şi înspăimîntată în faţa acelui spectacol, se trăgea înapoi tremurînd:

— Ştii tu cine sînt? – urlă Mabel, care se ridică despletită, transfigurată, sublimă, în bucuria puternică şi sălbatică care o cuprinsese. Sînt mama lui Buridan!…

Un strigăt îi răspunse.

După un minut, mama şi cu logodnica lui Buridan, îşi amestecau lacrimile, înlănţuite în îmbrăţişarea sfîntă a fericirii lor!

Şi, acolo, în fundul Luvrului, Marguerite veghea!…





XXXV. CUM SE ÎMBOGĂŢI SOCIETATEA BURIDAN, BIGORNE, BOURASQUE ŞI COMPANIA



Guillaume Bourrasque şi Riquet Haudryot hoinăreau fără rost, trişti şi cu burţile goale… Tristeţe şi foame, sînt două lucruri care se potrivesc de minune. De cînd cu războiul de la Pré-aux-Clercs, împăratul şi regele, nu mai îndrăzneau să iasă în stradă, nici să intre la ei acasă, nici să apară în domeniul Basochei sau în imperiul Galiléei. Aceşti onoraţi tovarăşi urau ştreangului, o scîrbă care n-are nevoie de nici o tălmăcire psihologică. Erau convinşi că toţi străjerii poliţiei erau pe urmele lor, şi… poate că nu se înşelau.

Reduşi deci, la o poziţie neînsemnată, şi – ca nişte vulpi gonite în fundul codrului, de colo, pînă colo, după vreo îmbucătură. Îmbucătură, vai! neînsemnată, – locuinţă… nehotărîtă.

În seara aceea, ei ieşiră dintr-o cîrciumă al cărei stăpîn îl cunoştea destul de bine şi se învoise să-i primească două ore.

Cu toate rugăminţile şi ameninţările, această gazdă nu voise să-i adăpostească mai multă vreme, nicidecum… să-i ţie toată noaptea.

— Drace! zisese el, numai să mă bănuiască cineva că sînteţi la mine, şi aş fi spînzurat, la repezeală, chiar în zorii zilei.

— Dar gîndeşte-te! stăruia Haudryot, trebuie să sfîrşeşti şi tu odată. Ce-ţi pasă dacă ai să mori în patul tău, sau spînzurat?

— Şi, apoi, adăugă Guillaume Bourrasque, ar fi o onoare pentru tine, nevastă-ta şi tot neamul tău, să fii spînzurat între un rege şi un împărat!

Gazda recunoscuse cinstit dreptatea celor două judecăţi, dar, dintr-o încăpăţînare, pe care Riquet o numea: vinovată, iar Guillaume inexplicabilă, el nu se dădea bătut, şi nu voia să moară decît… în patul lui şi chiar adăugă:

— Cît s-o putea… mai tîrziu!

Ceea ce-i făcu pe cei doi tovarăşi să dea din umeri, cu milă.

Cu toate astea şi cu toată neplăcerea de a fi siguri… că se vor culca afară, ei făcură cinstea cuvenită feluritelor băuturi cu care-i trată gazda, în nădejdea secretă… că va scăpa de ei, cît mai curînd, – dar… cu scopul, proclamat sus şi tare, să le vie în ajutor.

După ce băură pînă se săturară, şi după ce se lăsară… să-i dea afară, Bourrasque şi Haudryot se treziră în stradă, tocmai cînd se suna stingerea focurilor.

Umblară un timp, tăcuţi, de-a lungul ulicioarelor strîmte şi întunecoase. Apoi Riquet Haudryot se opri, brusc.

— Ce? tresări Guillaume Bourrasque, dînd înapoi. Ai văzut pe comandantul poliţiei?

— Nu! pufni Riquet. Mi-a venit în minte un lucru foarte important… Dacă nu mă-nşel, am băut trei porţii de vin cu zahăr, două de hidromel, o oală de bere şi două ulcele de vin, dintre care una cu vin roşu şi alta cu vin alb.

— Amestec foarte plăcut!

— Nu zic, ba! – dar dacă am băut de ne-am umflat ca nişte buţi, ca nişte beţivani ce sîntem, demni de Bachus, căruia ne închinăm… apoi, n-am mîncat nimic!

— Şi? făcu Guillaume, interesat de acel prolog.

— Şi nu ştiu care din toate: vinul roşu ori cel alb, sau – poate berea, dar mi-a făcut o poftă de mîncare, de parcă aş posti de cîteva luni.

— Drept e că şi mie mi-e cam foame!… Dar… ce-i de făcut?

— Pe toţi sfinţii! Trebuie să mîncăm, tovarăşe?

— Oh! şi asta-i un fel de logică! zise Guillaume – oare Buridan, care e maestru în logică, n-ar găsi nimic de zis!

— Hei, de ce nu-i aici! zise, după puţin timp, regele Basochei. S-ar pricepe, numaidecît, să ne ducă undeva, unde să putem mînca.

— Şi, încă, unde se mănîncă bine! adăugă împăratul Galiléei. Ţi-aduci aminte masa pe care ne-a dat-o la „Floarea de Crin”?

— Hei! Şi acum îmi ling degetele! – suspină Guillaume.

— Pe sîngele lui Cristos! Cînd mi-aduc aminte, simt că turbez de foame! Riquet, e o ruşine ca noi, un împărat şi un rege, să batem străzile, ca nişte cîini flămînzi…

— Nici măcar, ca nişte cîini! – răspunse cu un aer vrednic de milă, Riquet. Căci cîinii au miros bun şi ştiu să găsească cîte un os pe care să-l roadă…

Constatarea aceasta fu punctată cu un îndoit oftat. După conversaţia asta, care făcuse să li se perinde pe dinainte mîncărurile cele mai minunate, cei doi tovarăşi, porniră la drum, trişti, cu capetele plecate, şi, cu toate astea cu ochii şi urechile la pîndă.

— Şi toate chinurile astea – bombăni Bourrasque, – numai din pricina afurisitei de Marguerite.

— Ah! dacă am pune mîna pe tine, frumoasă regină a Franţei! strigă Riquet.

— Ce i-ai face? Ia spune!

— Aş condamna-o la… foame! zise Riquet. Aş închide-o într-un loc, nici eu nu ştiu unde!… să zicem în Turnul Nesle. Aş lega-o pe un scaun de lemn, şi, în faţa ei, chiar la doi paşi, m-aş aşeza la o masă pe care s-ar schimba unele după altele tot felul de vînaturi, cum ar fi, de pildă, un but de căprioară, fript la cuptor…

— Hei! nu-i rău! oftă Bourrasque.

— Apoi, urmă Riquet, entuziasmat, aş comanda gazdei să-mi aducă o gîscă friptă… o gîscă întreagă, umplută cu castane… dacă nu te superi.

— Umplută cu castane? mîrîi Bourrasque lingîndu-şi buzele.

— După asta – urmă Riquet – ar veni nişte dulceaţă, urmată de pere… apoi, o omletă cu slănină… apoi, o tortă mare, maaare cît luna, care ne priveşte şi-şi bate joc de noi, pungăşoaica! După asta o găină, apoi…

— Stai, omule! – bombăni Bourrasque, lasă-mă să mistui ce-am… mîncat!

— Apoi, un pateu de peşte – urlă Riquet – şi dacă nu-i destul, să mai adăugăm peştişori din Sena, fripţi, care se pun în tigaie… de vii şi pe care-i ronţăi, ronţ-ronţ… dintr-o dată…

Cei doi tovarăşi se priviră răsuflînd greu, şi, cu o singură mişcare, îşi mai strînseră brîul de piele, pe care-l purtau…

Şi în strînsoarea aceea, sta, vai! prînzul lor, din seara aceea.

— Crezi, întrebă Riquet, mai potolit – crezi că regina Marguerite ar putea rezista?… Ce moarte ar mai fi pentru ea, care trebuie să-i placă numai… bucăţelele bune! Şi ce răzbunare ar fi pentru noi, Guillaume! Ah! dacă ar fi Buridan aici!… Drept e. El ne-a spus: Licitum est occidere reginam. E îngăduit s-o ucizi pe regină… da, dar el nu ne-a desluşit dacă trebuia să omori prin înfometare…

— Pînă atunci, crăpăm de foame noi! oftă Riquet. Şi… tu eşti împărat, iar eu… sînt rege! Deci, şi o regină poate să moară de foame. Logica, înainte de toate!

Vorbind astfel, cînd de unele, cînd de altele, şi căutînd să-şi amăgească foamea cu judecăţi sofisticate, de pe moda epocii, făcînd zeci de ocoluri şi de drumuri, cei doi tovarăşi nu băgară de seamă că noaptea trecea.

Ajunseseră la piaţa Grève, fără să observe.

Acolo, se opriră la picioarele stîlpului de infamie, construcţie greoaie, care se ridica aproape de furcile spînzurătorii din piaţa Grève.

Guillaume Bourrasque şi Riquet Haudryot se aşezară jos, rezemîndu-se de zidăria stîlpului şi privind spre Sena. Se simţeau obosiţi de umblet, le era foame, le era somn şi erau foarte îngrijoraţi de lipsa unui adăpost… Şi, cu toate astea, ei nu voiau să adoarmă acolo. Locul era primejdios, căci era foarte umblat de patrulele poliţiei.

Melancolici, ei ridicară ochii spre un spînzurat, care se legăna încetişor în vîrful ştreangului, sub stîlpul cel mare al furcilor. Luna, cu chipul ei batjocoritor, lumina tabloul acela pe care-l încadrau clopotniţele, care parcă izvorau de pretutindeni, din umbra nopţii.

— Vezi? ăstuia nu-i mai e foame! oftă împăratul, arătînd spre spînzurat.

— Nici sete! gemu regele.

— Parcă i-ar fi încă foarte bine! Priveşte cum îl mai leagănă de lin, vîntuleţul ce bate dinspre Sena! Pe coarnele maestrului Capeluche, călăul oraşului, spînzuratul acesta parcă rîde… de o bucurie tainică.

— Îl vezi, cum rîde?

— E adevărat! Rîde ca un cocoşat.

— Parcă-i e mai moale ca-n patul lui.

— La urma-urmei, Guillaume, poate că nu-i un lucru tocmai neplăcut să te spînzure?

— De!…

— Dacă am încerca?…

Cum vorbeau astfel şi cum foamea începuse chiar să-i ameţească, Guillaume Bourrasque îl apucă de mînă pe Riquet Haudryot şi-i şopti:

— Taci! Parcă vine cineva!

În momentul acela, dinspre fluviu, sosea în piaţă o trupă de vreo zece inşi, care se opriră.

Unul din ei dădu celorlalţi nişte lămuriri sau nişte ordine, apoi toată trupa, mai puţin acel ce le vorbise, se întoarse şi se îndreptă spre Chîtelet, cu pasul greoi, al soldaţilor în patrulă.

Rămas singur, omul se îndreptă liniştit spre o locuinţă aşezată în faţa clădirii cu stîlpi.

— Un burghez! şopti Riquet Haudryot.

— Riquet! gemu Guillaume.

— Ce-i, tovarăşe?

— Nu cumva punga onoratului burghez ar sta mai bine în brîul nostru, decît într-al lui?

— Şi eu mă gîndeam la lucrul ăsta, tovarăşe!…

Dintr-o smucitură, împăratul Galiléei şi regele Basochei se sculară. În cîteva secunde, îl ajunseră pe nenorocitul burghez, care strigă, cu glas hotărît:

— Treceţi înainte!…

Drept răspuns, Guillaume şi Riquet se repeziră asupra lui.

— Ajutor! Arcaşi! Hoţii! – urlă burghezul.

Dar era lungit la pămînt.

Guillaume îl ţinea de umeri şi cu o mînă îi înăbuşea strigătele.

În vremea asta, Riquet, cotrobăia, repede, prin buzunarele omului. De altminteri, după ce încercase să se apere, nenorocitul burghez, leşină, fie de frică, fie mai curînd pentru că era pe jumătate năbuşit de strînsoarea lui Bourrasque, şi de genunchiul apăsat pe piept.

Două minute trecură şi cei doi năvălitori fugiră.



*

* *

La strigătele omului, se deschise o fereastră a locuinţei, lîngă care ce petrecuse atacul. O femeie speriată apăru o clipă. Apoi, o uşă se deschise. Apărură lumini. Şapte, opt, servitori armaţi se repeziră în stradă, urmaţi de două femei, care se aplecară peste cel căzut, strigînd:

— El e! E bietul meu soţ!

— Sărmanul meu tată!…

Ţipete, lacrimi, plînsete, înjurături, apoi burghezul fu transportat în casă şi culcat în pat, unde nevasta şi fiică-sa se grăbiră să-i vină în ajutor.

Ca să-i liniştim pe cititori, vom adăuga că sforţările celor două femei fură încununate de izbîndă, şi că, a doua zi, pe la amiază, omul, pe jumătate sugrumat de Bourrasque şi devalizat de Haudryot, deschise ochii şi-şi veni în fire.

Vom adăuga că, primul cuvînt pe care-l scoase fu strigătul:

— Hainele! Iute! Daţi-mi hainele!

I le aduseră. El le cercetă înfrigurat. Şi, fără îndoială, negăsind ce căuta, înjură îngrozitor, bruftui pe fiică-sa, dădu brînci nevestei, bătu feciorii, apoi se îmbrăcă şi alergă la casierul Majestăţii sale regina.



*

* *

— Cît e? întrebă Guillaume Bourrasque alergînd.

— Hei! Argint! Aur! O să vedem noi!

— Haidem la Noël-Picioare-Strîmbe. Ne va deschide el. Să ne ducem, repede, la picioare-strîmbe. O să putem număra.

După cinci minute, cei doi tovarăşi ajunseră în strada Tirevache, şi cu pumnul, cu piciorul, cu mînerul sabiei, făcură o gălăgie îndrăcită la poartă, gălăgie care părea obişnuită în acea ulicioară cu nume rău, căci nimeni nu se tulbură.

— Hei! Crîşmarul dracului! striga Bourrasque.

— Hei! hangiu!… Maţele dracului! – zbieră Haudryot.

— Aveţi bani, jupînilor? mormăi un glas, pe cînd un cap schimonosit, luminat de un felinar afumat, se arăta la oblonul unei ferestre înguste.

— Bani? mîrîiră tovarăşii. Numai aur! Numai aur! Tu să ai cu ce să ne umplem burta şi cu ce să faci să-ţi ţopăie picioarele tale strîmbe, ca ale lui Satana!

— Bine! Deschid! răspunse liniştit Noël-Picioare-Strîmbe.

Înăuntru se auzi un huruit greu de zăvoare trase, de lanţuri, de chei, şi, în sfîrşit, piticul apăru.

Primul gest al lui Riquet fu să-şi arate mîna plină de monede de aur şi argint.

— Hei! Madelon! – strigă atunci crîşmarul. Aşteaptă să vezi, maimuţo! Am să te învăţ eu să dormi, cînd aici stau doi cavaleri, cărora le e foame şi sete!

— Turbăm de foame! mugi Guillaume.

— Ne arde iadul în gît, adăugă Riquet.

Şi se aşezară la masă, pe cînd Madelon, servitoarea, ieşea, zăpăcită de somn, din gaura în care se culca, şi ajutată de stăpînul său, aprindea focul şi pregătea pentru masă.

După ce foamea regală şi imperială a celor doi tovarăşi fu potolită, după ce setea le fu astîmpărată puţin, şi, după ce plătiră lui Noël-Picioare-Strîmbe, li se dădu voie să doarmă pe scaunele lor de lemn, rezemaţi de masă. Ei îşi numărară rodul jafului şi se socotiră bogaţi.

— Avem cu ce chefui două luni! zise Bourrasque.

Riquet strînse argintul şi aurul într-o hîrtie.

— Ce-i cu pergamentul ăsta? întrebă atunci Guillaume.

— Punga burghezului. Se vede că în ea îşi strîngea economiile.

Şi, maşinal, desfăcură pergamentul.

— Uite! E scris ceva… O învoială cu Satana, poate?… Citeşte Guillaume! Eu nu mai văd. Nu ştiu, torţele astea luminează atît de prost… ori vederea mi se stinge… cînd beau prea mult…

Guillaume luă hîrtia şi o citi repede. Atunci, ca dezmeticit, dintr-odată, se îngălbeni, se aplecă la urechea lui Riquet şi murmură:

— Ştii pe cine am jefuit?

— Pe dracu în persoană!…

— Nu!… Mai rău, decît pe ăsta!… Pe prefectul Parisului.

Hîrtia aceea era bonul de două sute de galbeni ai coroanei, iscălit de Marguerite de Bourgogne pe numele lui Jean de Précy, prefectul Parisului…

Riquet Haudryot, prostit şi mai dezmeticit şi el, luă pergamentul, şi-l citi, la rîndul lui.

— Hi-han! făcu el.

Şi porni pe un rîs groaznic, amestecat de „hi-han-uri” răsunătoare.

După primul moment de mirare şi de spaimă, pe care i-o pricinuise descoperirea lui, Guillaume fu zguduit de un rîs, care făcu să se cutremure cănile de metale. Cei doi complici, se uitau unul la celălalt, cu pergamentul între ei, pe masă, şi se tăvăleau de rîs.

Noël-Picioare-Strîmbe şi Madelon alergară să vadă ce se petrecea?

— Tăcere! strigă piticul. Sus sînt patru gentilomi, care vor să doarmă şi care n-au nevoie ca poliţia să fie atrasă aici.

— Chiar! adăugă Madelon, de-abia au sosit şi i-am poftit prin aleea cea mică, pentru că nu voiam să-i supăr pe seniorii Bourrasque şi Haudryot, în timpul mesei…

— Hiii-haaa! – urlă Riquet, al cărui rîs se transformase într-un zbucium continuu.

— Dar, pe mii de draci…

— Hiii-haaan! – întrerupse Guillaume dîndu-şi nişte pumni straşnici peste genunchi.

— Dar, ce-i asta? strigă Noël-Picioare-Strîmbe, scos din sărite de rîsul lor îndrăcit.

— Da! Despre cine e vorba? făcu şi Madelon, care se molipsise şi ea şi pornise într-un rîs nebun.

— Ştii tu, din ce bani ţi-am plătit?

— Hii-haan! – făcu Riquet.

— Pe coada dracului!… Banul nu miroase! Ce-mi pasă de unde vine!

— Da! Dar aceştia! Hi-han! zise Guillaume.

— Ei, bine, aceştia?

— Sînt banii unui burghez devalizat, Hi-han! Şi burghezul acela prădat de noi, hi-han! hi-han! este prefectul Parisului! Hi-han!

— Seniorul Jean de Précy?

— Hi-han!…

De data asta piticul pufni şi el.

Şi atunci fură nişte împătrite urlete, care păreau că zguduie toată mahalaua haimanalelor. A doua zi toată mahalaua clocotea de rîsete. Zvonul se răspîndi, apoi, în tot Parisul că seniorul Jean de Précy, şeful suprem al Poliţiei, însărcinat să aresteze pe pungaşi, pe hoţi, şi pe haimanale, fusese prădat chiar pe pragul locuinţei lui, în piaţa Grève.

Pentru un moment, Bourrasque, Madelon, Haudryot şi Noël-Picioare-Strîmbe, unii peste alţii, rîdeau ţinîndu-se de burtă şi sfîrşiră cu un îngrozitor „Hi-han!” în cor.

— Hi-han! răspunse o voce puternică din fundul sălii, unde începea scara de lemn, care pornea din aripa laterală şi se urca la etajul de sus.

Toţi patru se opriră deodată din rîs şi cele patru chipuri se întoarseră într-acolo de unde venise zgomotul.

Văzură apărînd un om care adunase vesela.

— Iată-l şi pe Lancelot Bigorne! – răcni Riquet.

— Nu era nici un zor! bombăni Noël-Picioare-Strîmbe, întunecîndu-se pe dată, ca de obicei. Ce zor aveai să zbieri aşa, ca să ne arăţi că nu te-am văzut de opt zile?

— Aşa o fi – zise Bigorne înaintînd, dar aceştia îmi sînt prieteni şi ei nu fac nazuri, cînd mă văd!

Bigorne apucă un pahar, se aşeză la masa celor două „măriri” şi îşi turnă vin. Apoi începură lămuririle.

Guillaume şi Riquet istorisiră ce li se întîmplase, în timpul cît hoinăriseră însetaţi şi flămînzi, pînă în clipa fericitei întîlniri a „burghezului”, care se nimerise să fie tocmai prefectul Parisului.

— Spînzuratul ne-a purtat noroc! hotărî Riquet.

— Da, pe Dumnezeul meu, spînzuratul de pe piaţa Grève rîdea ca un cocoşat! Nu e aşa, Guillaume? A fost o prevestire de veselie!

Lancelot nu istorisi nimic din păţaniile lui, ci se mulţumi să povestească, cum, de la învălmăşeala din Pré-aux-Clercs, stătuse ascuns în fundul Mahalalei haimanalelor.

— Dar ce-o să faceţi cu hîrtia asta? urmă el, cînd acei eroi îşi istorisiră propriile lor peripeţii.

Cei doi tovarăşi se priviră nedumeriţi, căci dacă se găsea hîrtia asupra lor nu mai însemna un bon asupra Tezaurului, ci unul pentru tortură, în bună formă. Deci, le era destul de teamă de spînzurătoare, fără chiar să mai adauge: tortura, oasele zdrobite cu ciocanul, unghiile smulse cu cleştele…

— Să-l ardem! strigară ei deodată.

— Mă însărcinez eu cu asta! zise Bigorne şi apucă pergamentul, îl strînse şi-l făcu nevăzut.

În sală se făcu tăcere.

Guillaume şi Riquet, sătui şi băuţi, adormiră obosiţi, rezemaţi de masă, şi în locul rîsetelor, nişte sforăieli grozave făcură să tremure şi să zăngăne paharele dinaintea lor.



*

* *

A doua zi de dimineaţă, cum am spus, Buridan, Philippe şi Gautier d’Aulnay se întîlniră într-o cîrciumă păcătoasă din mahalaua haimanalelor, unde-i dusese Bigorne. Cîrciuma aceea nu era alta decît prăvălia lui Noël-Picioare-Strîmbe, unde oameni certaţi cu poliţia erau siguri ca, în schimbul unei plăţi bune, să găsească o găzduire, dacă nu luxoasă, cel puţin adăpost de nevoie.

— Senior Buridan, întrebă Bigorne, aveţi parale?

— Nu ţi-am spus de acum cîteva seri chiar, că sînt ruinat?

— Şi dumneavoastră, seniori d’Aulnay?

Philippe şi Gautier se căutară prin buzunare şi amîndoi ajunseră să adune o sumă de nimic, care însă îi păru îndestulătoare lui Lancelot.

— E fundul pungii noastre! – zise Philippe. Amîndoi sîntem ruinaţi.

— O să trebuiască să se mulţumească şi cu atîta gazda noastră! mormăi Gautier, convins că era vorba să plătească cheltuiala.

— O să se mulţumească! adeveri şi Bigorne care se îndreptă spre uşă.

— E vorba… că trebuie să ne sfătuim şi să ne reglăm situaţia! Fără bani, învinşi, prigoniţi, avem în faţa noastră trei duşmani puternici, care ne doresc moartea şi contra cărora trebuie să luăm o hotărîre cît mai grabnică. Mai întîi contele de Valois! – hotărî Buridan.

Bigorne tresări şi se opri brusc pe pragul uşii.

— Apoi, urmă Buridan, regina, care v-ar sugruma, chiar cu mîinile ei, dacă ar putea!

— Aceea… pe care o iubesc! şopti Philippe îngălbenind. Oh! Buridane…

— Da, scumpul meu Philippe! Şi, în sfîrşit, Enguerrand de Marigny, adaug: tatăl aceleia pe care o iubesc, eu! Dar şi acela care a ucis pe părinţii voştri! Acela pe care-l veţi omorî, desigur!

— Mă însărcinez eu cu asta! strigă Gautier.

— Bine! urmă Buridan. De aceea, Philippe, pentru că Marigny, pe care vrei să-l ucizi e tatăl aceleia pe care o iubesc şi pentru că vreau să omor pe regina pe care o iubeşti, avem destule temeri să credem că situaţia noastră e delicată şi trebuie să ne explicăm faţă de un singur om: Charles, conte de Valois! De asta îl iau pe seama mea!

Bigorne aruncă o privire ciudată asupra lui Buridan şi murmură:

— Contele de Valois! Tatăl său!…

Şi de data asta, el porni să coboare, pe cînd cei trei prieteni urmau să se sfătuiască…



*

* *

Lancelot Bigorne se duse drept la un negustor de haine vechi, din mahalaua haimanalelor, negustor cinstit, de altfel, pe care-l cunoştea de mai multă vreme. Îi şopti cîteva vorbe la ureche şi-i puse în palmă tot ceea ce Philippe şi Gautier mai găsiseră în buzunarele lor.

Prăvălia negustorului era încărcată cu haine de burghezi şi de lucrători şi chiar de gentilomi: mantale, pantaloni, pelerine, haine… colecţia era completă.

Dar fără îndoială, nimic din toate astea nu-i convenea lui Bigorne, căci, după un minut, negustorul îl duse într-o prăvălie de din dos, unde se intra printr-o uşă secretă. Acolo se găseau tot felul de arme: arcuri, arbalete, suliţe, ghioage, spade, pumnale, halebarde… de toate şi atîta că aveai cu ce să armezi o companie, s-o echipezi şi s-o îmbraci. Pe ziduri atîrnau costume complete de halebardieri, de militari cu blazonul lui Valois, cu blazonul lui Marigny, şi chiar cu armele regelui.

Bigorne îşi alese tot ce-i trebuia.

Cînd ieşi, era transformat în arcaş de oraş.

Prins de umeri cu o curea, purta atîrnat un sac de piele.

Lancelot se îndreptă spre Luvru, şi ajunse la primul etaj al turnului cel mare, unde era vistieria regală, fără nici un fior.

După ce, mulţumită costumului său, trecu de rîndul santinelelor şi după ce fu introdus într-o odaie mare, în care doisprezece arcaşi regali stau de pază, Lancelot ajunse în faţa unui personaj, înaintea căruia luîndu-şi o înfăţişare de prostănac, îi zise:

— Am venit să iau cei două sute de galbeni ai noştri…

Casierul sări de pe fotoliul său şi începu să rîdă.

— Pentru cine două sute de galbeni?

— Păi… pentru seniorul Jean de Précy, prefectul nostru.

Casierul se încruntă. Pricepuse că era vorba de un lucru serios.

— Chiar, adăugă Bigorne, că e în pat, bolnav de friguri, şi mi-a spus: Lancelot, că… aşa mă cheamă pe mine – vezi tu sacul ăsta?

— Da seniore.

— Ia-l şi puneţi-l pe după gît.

— L-am pus seniore.

— Bine! Acum du-te la casierul Maiestăţii sale regina şi spune-i să-ţi dea cei două sute de galbeni, pentru că-mi trebuiesc chiar azi.

Cum casierul rămăsese nedumerit, Bigorne, cu aerul unui om care-şi reaminteşte, deodată, de un lucru, se lovi pe frunte şi adăugă:

— Uitam că seniorul Jean de Précy mi-a dat şi o ţidulă, pentru Maria Voastră, pesemne… ca să vă salute… Iat-o!

Bigorne caută în sac, scoase pergamentul, care căzuse chiar în noaptea aceea în mîinile lui Guillaume Bourrasque şi ale lui Riquet Haudryot, şi-l întinse casierului, care-l citi, îl reciti, apoi se sculă şi dispăru.

Aşteptarea fu lungă.

Trecu un ceas, apoi altul, apoi un al treilea.

Lancelot începea să simtă o sudoare rece acoperindu-i fruntea. Dar făcea rău că se îngrijora îndrăzneţul Lancelot… Ca toţi funcţionarii de birou din trecut, din prezent şi din viitor, casierul, făcînd să aştepte pe arcaşul domnului prefect, îşi arăta numai superioritatea poziţiei sale, ceea ce, după credinţa lui, trebuia să inspire o mare consideraţie acelui prefect.

În sfîrşit, Bigorne văzu un om, un fel de băiat de serviciu, care-l pofti să-l urmeze, îl conduse pe o scară, şi-l introduse într-o cameră boltită, unde, pe o masă, văzu mai multe grămezi de aur şi argint.

Bigorne căscă nişte ochi speriaţi.

— Să-i spui stăpînului tău, îl lămuri omul, că n-avem decît cincizeci de galbeni cu coroana… restul sumei e în argint, pe care o să trebuiască să-i primească, măcar că e… prefect!

— Seniorul Jean de Précy a zis două sute galbeni în aur, cu coroana.

— Bine! bine! zise omul. Tot aceea e, omule, suma-i întreagă!

Şi începu, să vîre în sacul lui Bigorne galbenii de aur, şi moneda de argint.

Apoi îi legă sacul şi adăugă:

— Acum şterge-o!

Era tocmai ce voia şi Bigorne, care – în timpul cît îi dase banii – se aşteptase să-i cadă bolţile pe cap, să se întîmple cine ştie ce, sau lespezile să se desfacă sub picioare. Plecă apoi, stăpînindu-se, într-o ultimă sforţare, care fără îndoială… era sublimă!

Atît de liniştit umbla…

Nici nu ştiu cînd ajunse la poartă… la punte, şi nici cînd porni pe drumul noroios.

Pe stradă, Bigorne simţi că-i venea sfîrşeală.

Şi cu sentimentul acela care îl îndeamnă pe naufragiatul scăpat, ajuns pe coastă, să privească cu nesaţ oceanul care era să-l înghită, el se întoarse şi răpus de mirare şi de bucurie, aruncă o lungă privire asupra turnului cel mare al Luvrului.

— Cum? strigă el. E adevărat? N-am visat? Chiar eu… ies de aici? Sacul acesta conţine, într-adevăr, două sute de galbeni, în aur? Da!… Dar pentru prada asta… ce datoresc popii de la Saint-Eustache? – Nimic! Căci prada nu e fapta mea, şi dacă…

O lovitură straşnică, între umeri, îl întrerupse pe Bigorne, care fu cît pe ce să cadă în şanţul plin de apă.

În acelaşi timp, un glas furios vocifera:

— Dă-te la o parte, dobitocule!

Şi ceva, cineva, trecu puntea ca vijelia, dintr-un salt şi pătrunse cu repeziciune pe poartă… dar nu atît de iute ca Lancelot Bigorne să nu-l recunoască.

— Prefectul poliţiei! şopti el! grăbindu-se s-o ia la fugă.

Într-adevăr, era Jean de Précy, care, constatînd dispariţia bonului celor două sute de galbeni, alerga la casier, ca să-i dea de ştire.

— Prea tîrziu! – pufni Bigorne, alergînd.

După o jumătate de ceas, Bigorne, luîndu-şi îndărăt hainele de la negustorul din mahalaua haimanalelor, şi păstrînd numai sacul, intră în cîrciuma lui Noël, unde găsi pe Guillaume şi pe Riquet, care-şi veneau în fire, din emoţia de cu noapte, printr-un prînz bogat.

Bigorne le făcu semn să-l urmeze.

Toţi trei intrară în odaia păcătoasă, în care Buridan şi d’Aulnay se refugiaseră.

— Seniore Buridan, zise Bigorne intrînd, vă aduc ajutoare în oameni (el se dădu la o parte din faţa împăratului şi a regelui) şi… în bani! adăugă dînsul. Şi începu să aşeze pe masă grămezile de aur şi argint.





XXXVI. LUDOVIC VICLEANUL



În dimineaţa aceea, regele Ludovic puse să-l îmbrace ca pentru o vînătoare de porci mistreţi.

Se dusese vorba că, în pădurea care se-ntindea pe valea de la Montmartre, spre nordul Parisului, spre Montmorency şi mai departe, spre Noyon, sînt porci sălbatici.

Regele hotărîse să vîneze mistreţi, care era vînătoarea lui de predilecţie. Reginei îi plăceau mult acele vînători, unde, pe vremea aceea, omul ataca animalul cu lovituri de lance şi, adesea, era sfîşiat de fiara muribundă.

Erau primejdii şi emoţii. Margueritei îi plăceau acele emoţii, şi cînd, din întîmplare, nimeni nu fusese rănit la vînătoare, ea se întorcea nemulţumită.

Regele, îşi pusese un pieptar de piele de bivol, cizme grele care-i veneau pînă la coapse, mănuşi de piele de cerb, pînă la cot şi plecă spre apartamentele reginei, rîzînd dinainte de bucuria pe care-o va simţi, Marguerite, luînd-o la goana din pădure. El străbătu galeriile cu pasul lui repede, autoritar, zgomotos şi intră în odaia învecinată cu aceea a reginei.

— Jeanne şi Blanche! izbucni el zărind pe surorile reginei. Pe Dumnezeul meu! Sărbătoarea va fi straşnică. Pregătiţi-vă şi să fiţi gata peste un ceas. Veţi călări caii voştri, de paradă. Mergem la vînătoare de mistreţi. Mă duc să anunţ pe regină.

— Regina n-o să vină! îl vesti Jeanne.

— Regina este bolnavă! adăugă Blanche.

Ludovic se opri nedumerit.

— Bolnavă? îngăimă el.

— Astă noapte, îl lămuri principesa Jeanne – Maiestatea-sa a răcit, rugîndu-se mai mult ca de obicei, în capela sa. Au prins-o nişte friguri grozave şi stă în pat…

— Tocmai era să trimit să anunţe pe rege! adăugă principesa Blanche.

Regele se strîmbă, ca un copil care o să plîngă. Apoi mormăi nişte înjurături înăbuşite, care crescură din ce în ce, pînă porniră să vuiască apartamentul. În sfîrşit, el strigă:

— La ce folos atunci, că am mai trimis douăsprezece făclii, la Notre-Dame, de cîte douăzeci şi patru de livre fiecare? Fir-ar a dracului de treabă! Şi sfinţii sînt nedrepţi! Şi, ziceţi, friguri rele?

— Sire, de abia acum a adormit…

— O s-o deşteptaţi şi să-i micşoraţi efectul băuturii, pe care i-am dat-o!

— Da! da! gemu Ludovic, încet şi supus ca un copil. Mă duc s-o văd! Şi se îndreptă spre uşa care dădea în odaia Margueritei.

Cele două principese i se puseră în cale.

— Ce? zise regele şoptind.

— Sire, vă rugăm s-o lăsaţi să doarmă!

— Lăsaţi-mă s-o văd, măcar de departe!…

Soldăţoiul acela, ale cărui înspăimîntătoare furii izbucneau aproape în fiecare clipă, tremura în faţa celor două surori ale reginei? Vorbea încet. Umbla în vîrful degetelor, cu toate că cizmele grele bocăneau pe scînduri.

Jeanne crăpă uşa şi regele îşi trecu capul, încetişor, cu ochii înneguraţi de mîhnire.

În fundul odăii, Marguerite se odihnea pe pat, şi părea că doarme.

— E foarte palidă! şopti Ludovic.

— E semn bun, Sire! zise Blanche. Îi trec frigurile. Fără îndoială, peste cîteva zile Maiestatea sa va fi sănătoasă…

— Cu toate astea, aş vrea să intru! urmă Ludovic, cu un suspin, încercînd să împingă uşa, ţinută de mîna delicată a Jeannei.

Regele, care numai cu o împinsătură, ar fi putut s-o dea la o parte, se trase înapoi, suspinînd.

În acelaşi timp, Blanche îl mîna încetişor spre capelă.

— Duceţi-vă, Sire! Duceţi-vă!… Lăsaţi-ne, s-o îngrijim!…

— Dar, cu toate astea…

— Vreţi ca s-o întoarcă frigurile?

— Dacă regina vă vede, sau vă aude, o să se tulbure… Vă iubeşte atît de mult!…

— Da, mă iubeşte! oftă regele şi se lăsă împins spre oratoriu, a cărei uşă se închise după el.

Ludovic rămase ascultînd cîteva minute, cînd voia să intre, cînd dînd înapoi, nehotărît.

În sfîrşit, în vîrful picioarelor, înduioşător în supunerea lui naivă, el plecă, murmurînd:

— Odihneşte-te, scumpă Marguerite! Odihneşte-te! Eu, mă duc să mă ocup de vindecarea ta.

Îndată ce se ştiu destul de departe, ca să nu fie auzit, Ludovic îşi reluă mersul repezit, care se iuţi din ce în ce, în timp ce o furie grozavă se dezlănţuia în el. Intră repede într-o sală mare, plină de seniorii invitaţi pentru vînătoare.

— Regele! strigă, cu glas răsunător, pristavul de la uşă.

— Domnilor, zise regele, vînătoarea nu mai are loc.

Şi îndată, cu glas schimbat, adăugă:

— Regina e bolnavă. Are nişte friguri groaznice.

La aceste cuvinte, un murmur înfiorător porni din mulţimea aceea de oameni aspri, cu trupuri greoaie. Murmurul se mări şi, în fine, izbucni transformat în hohote de plîns, în blesteme, în rugăciuni…

— E vrăjită!

— Afurisiţii de jidovini au făcut farmecele!

— Mi-aş da lanţul şi pintenii de aur, de cavaler al Sfîntului Juan de Compostello, marele mucenic spaniol, foarte meşter împotriva frigurilor.

— Făgăduiesc să mă duc, cu picioarele goale, la Saint-Germain-des-Prés şi să ţin post trei zile.

— Să-mi cadă vreun evreu în mînă, azi, şi-l şi strîng de gît.

— Ofer trei făclii, din ceara cea mai curată!

Strigătele acelea se amestecau cu înjurături, mustrări… fiecare rugîndu-se de sfîntul lui preferat, şi cerîndu-i tămăduirea reginei, ori făcîndu-i fel de fel de daruri. Explozia acestei dureri îl linişti pe rege, care împărţi zîmbete tuturor, acelora care se deosebiră prin lucrurile oferite, şi, mai cu seamă, prin înjurăturile lor.

Apei trecu înainte zicînd:

— Şi, dacă toate astea nu ajung, vom face o slujbă mare, de pocăinţă.

Ludovic intră în sala de consiliu, unde-l aşteptau cîţiva seniori de rang, şi pe care îi concedie, zicînd:

— Domnilor, consiliu secret!

Ceea ce însemna ca numai primul ministru, Enguerrand de Marigny şi unchiul regelui, contele de Valois, trebuiau să rămînă. La consiliu secret mai asistau şi cei doi fraţi ai regelui: Charles, conte de la Marche, soţul Blanchei şi Henri, conte de Poitiers, soţul Jeannei.

Pentru moment – însă – ei erau la moşiile lor, războindu-se să-şi ridice impozitele, operaţie care, pe vremea aceea, era mult mai delicată ca în zilele noastre.

— Scumpii mei prieteni! – începu Ludovic, după ce se aşeză jos. Devotaţi apărători ai tronului, aţi aflat nenorocirea care ne-a lovit? Regina-i bolnavă şi principesele spun că are friguri rele. Cerul e nedrept cu noi! izbucni el, lovind cu pumnul în masă, în faţa căreia să aşezase. Dar ne vom face datoria, pînă la capăt. În această nenorocire, mai grozavă decît un război cu Flamanzii, sau cu Burgunzii, vă adresez vouă, bunii mei sfătuitori, apelul meu. Ce trebuie să facem?

— Sire! – începu Valois. Cred că o slujbă de pocăinţă cum anunţa adineauri Maiestatea voastră…

— Da, da… desigur… Şi vom face toate făgăduinţele trebuitoare. Dar, – urmă deodată regele, lovindu-şi fruntea, – cine ştie dacă n-avem să ne imputăm vreo greşeală? O greşeală pentru care ne pedepseşte, lovindu-ne în iubirile noastre. Acea vrăjitoare, de pildă, n-ar fi trebuit să fie arsă, oare, pînă acum?

Ludovic se sculase şi se plimba turbat.

Valois îngălbenise. Cu toată siguranţa pe care o avea că Myrtille era la adăpost, sub protecţia reginei, Marigny se înfioră, pînă în fundul sufletului.

— Marigny, zise regele, te-am însărcinat să urmăreşti procesul. S-a sfîrşit?

— Da, Sire, răspunse Marigny. Vrăjitoarea e condamnată!

Marigny minţea, dar era singurul mijloc să-l potolească pe rege şi să-i întoarcă gîndurile de la acest grozav subiect. Şi, într-adevăr, Ludovic avu un gest de satisfacţie.

— Valois, – urmă el, – te-am numit guvernator la Temple, ca să-mi păzeşti vrăjitoarea… Ce face? Ce zice? N-a izbutit, oare, ca şi din fundul temniţei, să facă vreo vrăjitorie, a cărei victimă să fie regina?

Valois se cutremură, dar răspunse cu o voce liniştită:

— Sire! Prizoniera e supravegheată în fiecare clipă din zi şi din noapte. Chiar interogatoriul i-l iau de mai multe ori pe zi şi asigur pe Maiestatea Voastră că e cu neputinţă să facă vreo faptă drăcească.

Valois minţea, după cum minţise şi Marigny. Cei doi oameni îşi întoarseră privirile, fiecare în altă parte. În clipa aceea pentru fiecare din ei, ura era cît pe ce să le biruie iubirea. Valois îşi muşcă buzele, ca să nu strige:

— Sire, procesul încă nu a început.

Marigny şi-ar fi dat averea ca să poată să zdrobească pe adversarul său, strigînd:

— Sire, vrăjitoarea a fugit de la Temple!

Liniştit de noutăţile aflate, Ludovic se aşezase iar în fotoliul său.

— Deoarece vrăjitoarea e condamnată, zise el, trebuie să-i grăbim execuţia. Această execuţie se va face cu mare pompă; şi, în sfîrşit, ca tot poporul să poată lua parte, va avea loc în Piaţa Grève. Mai cu seamă, ca să mă asigur cu totul de adevărul celor ce-mi spuneţi, voi veni la Temple astă seară, Valois. Vreau s-o văd pe vrăjitoare şi să-i vorbesc chiar eu.

Valois rămase înmărmurit, dar regele era în picioare.

Cu excesiva mobilitate a gîndului său, trecînd de la îngrijorare la bucurie, regele alergă la regină, ca să-i comunice hotărîrile luate în Consiliul de Stat, pentru tămăduirea ei.

Valois şi Marigny rămaseră cîteva clipe faţă în faţă, ca şi cum ar fi avut să-şi spună ceva.

Poate că primejdia comună i-ar fi apropiat. Marigny se gîndea.

— Astă seară, regele va afla că Myrtille nu mai e la Temple. Dacă pune să-l aresteze pe Valois, fără să-i permită să vorbească, soluţia e găsită. Ei bine! Trebuie să fie aşa! Diseară Valois trebuie să fie arestat, ca un complice al vrăjitoarei!

Şi, Valois se gîndea;

— Da! Aş suferi grozav dacă aş vedea murind fata asta… Dar pentru că e singurul mijloc ca să scap, ea… trebuie să moară. Regele trebuie s-o găsească diseară în închisoare! Am destul timp pînă diseară, ca să pun mîna pe ea. E destul!

Ca şi regele, Marigny se îndreptase spre apartamentele reginei. Contele de Valois ieşi de la Luvru, urmat, după obiceiul său, de o numeroasă suită de militari şi se înapoie în palatul său, din strada cea mare a Sfintei Caterina, de lîngă poarta Sfîntului Anton. Ca mai toate locuinţele boiereşti din acea epocă, palatul era un fel de fortăreaţă, care ar fi putut la nevoie să susţină chiar un asediu. Contele întreţinea numeroşi gentilomi şi soldaţi. Ca şi la Luvru, împrejurul hotelului, era un şanţ, ziduri cu creneluri înconjurau diferitele clădiri, şi pe ziduri se zăreau siluetele arcaşilor, care-l păzeau.

De abia reîntors, îl chemă pe Simon Malingre omul lui de încredere.

De cum îşi auzi numele, acesta se înfăţişă stăpînului său. Totdeauna era de faţă. Noaptea, ziua, oricare ar fi fost locul în care se găsea, contele era sigur să-l aibă întotdeauna la îndemînă.

Simon Malingre îndeplinea slujba de intendent-general. Era urît de toate slugile, dispreţuit de soldaţi, dar ură, sau dispreţ, nimic nu-l împiedica să-şi urmărească cu o viclenie încăpăţînată îndeplinirea planului său, care era să se îmbogăţească prin toate mijloacele, fie chiar – după cum s-a văzut din convorbirea cu Bigorne, – în paguba stăpînului său.

— Simon, zise Valois, e vorba de o afacere importantă. Situaţia mea la curte şi viaţa îmi pot fi în joc.

— Monseniorul ştie că, dacă trebuie să fugim, sîntem întotdeauna gata, ziua şi noaptea.

— Să fugim? strigă Valois, ai cărui pumni se crispară şi ai cărui ochi se umplură de ură! O să trebuiască – poate – să ajung şi aici. Să fug? Să cedez locul lui Marigny?… Să-l las să triumfe, să sufăr această ultimă ruşine?… Dar nu e încă pierdut totul… Îmi pun nădejdea în tine, Simon, să mă scapi, şi de data asta.

— Viaţa mea, e a voastră, monseniore!

— Nu e vorba de viaţa ta. Ştiu că-mi aparţine, căci la cea mai mică bănuială de trădare, ca acea a infamului Bigorne…

— Maria voastră, m-ar spînzura! completă cu smerenie, Simon Malingre. Cu toate astea o să vă atrag atenţia că trădarea vechiului meu tovarăş ţine cam demult şi că n-a murit încă! Din contră, e foarte sănătos şi stă chiar mai bine ca mine, care tuşesc veşnic şi am friguri.

— Ce vrei să spui, păcătosule?

— Numai atît, monseniore: că nu e suficient să condamni un om la moarte ca să şi moară… Credeţi-mă, conte de Valois, mai bine să faci apel devotamentului, decît spaimei: eşti mai bine servit!

— Şi, tu-mi eşti devotat?

— Da, monseniore, pînă la valoarea celor o sută de galbeni pe care mă faceţi să-i cîştig, pe an.

— Astfel că… dacă te-aş face să cîştigi două sute de galbeni pe an, mi-ai fi de două ori mai devotat?

— Fără îndoială, monseniore. Dar n-am ambiţii aşa de mari. Modest în gusturile şi în cheltuielile mele, sînt mai mult decît mulţumit şi aşa şi devotamentul meu trebuie să fie de ajuns. Ca o dovadă, de cum veţi dori, vă voi aduce pe Bigorne, legat de mîini şi de picioare.





XXXVII. MALINGRE ŞI GILLONE



Simon Malingre ridică capul şi zise:

— Pot face orice, monseniore. La drept vorbind cine e Bigorne? Un pîrlit, care nu merită cinstea… să-l urăşti! E destul să mă ocup singur de el: un personaj umil, ca mine, e de-ajuns pentru Bigorne. Îl iau pe socoteala mea. Fiţi liniştit, conte de Valois! Zilele lui Bigorne sînt numărate!

— Şi tu îl urăşti?

— Eu? Nicidecum! Dar fiind în serviciul monseniorului, îmi însuşesc urile şi dragostea monseniorului… bineînţeles urile subalterne şi afecţiunile de ordin inferior. Cît despre cele de ordin superior trec peste mine, pe care încovoiat mă ţine respectul, dar, oricît de jos m-oi îndoi, tot mai zvîrl cîte-o privire ici, colea; e destul… ca să aflu destule lucruri.

— Prea multe, poate! – bombăni contele.

— Niciodată prea multe, dacă sînt pentru serviciul monseniorului! Judecaţi, Monseniore, – în acest minut v-aţi da, poate, toată averea ca să ştiţi unde este vrăjitoarea Myrtille. Ei bine, eu ştiu!

Un val de sînge îmbujoră obrazul contelui de Valois. Înfăţişarea lui aspră şi puternică fu încrustată de o pătimaşă expresie de curiozitate. Un minut, stătu tăcut, în faţa lui Malingre învingător, luptîndu-se cu el însuşi împotriva îndoitului sentiment, care se dezlănţuia în inima lui.

— Nu scapă porumbiţa, zise Malingre. Eu îi ştiu culcuşul. N-am decît să întind mîna şi o aduc înapoi, Măriei voastre, pe cea mai frumoasă vrăjitoare.

Un suspin greu umflă pieptul contelui.

— Căci o iubiţi, zise Malingre cu vocea înăbuşită apropiindu-se. O iubiţi, cum n-aţi mai iubit încă, ceea ce-i o curată prostie, monseniore. Dar, în sfîrşit, de data aceasta, amorul e în deplin acord cu interesele dumneavoastră: şi ce răzbunare pentru Măria voastră să ţineţi în braţe, pe fata aceea admirabilă, deoarece-i copila lui Marigny.

Un hohot de plîns, pe care nu-l putu stăpîni, clocoti pieptul lui Valois.

— Taci! strigă el. Nu căuta să desfăşori închipuirii mele, icoanele acestui amor imposibil, căci niciodată o tortură ca asta n-a clocotit în inima vreunui om. Simon, vrăjitoarea asta, trebuie, auzi tu? trebuie să fie în temniţa de la Temple, diseară.

— Nu mai pricep nimic, făcu Simon Malingre.

— Regele vrea s-o vadă.

— Ah! ah! drace! E adevărat? Hei!… Ce situaţie delicată!…

— Atunci, ascultă: sau păstrez pe Myrtille pentru mine, şi diseară sînt arestat, judecat, şi osîndit. Sau o dau înapoi regelui, şi… asta mă sfîşie, mă ucide, Simon!…

Malingre îşi încrucişase braţele pe piept. Contele făcu cîţiva paşi. Călca greoi, zgomotos. Trupul impunător, umerii acoperiţi cu piele de bivol, mîna lui încleştată pe pumnal, faţa zbuciumată, ochii însîngeraţi, totul îi dădea o înfăţişare înspăimîntătoare.

— Dumneata eşti cel care trebuie să alegi pe care din două! zise Simon Malingre.

Valois se opri în faţa lui.

— Şi, zici că… ştii unde e?

— Ştiu!

— Îndată, nu! Astă seară, pe înnoptate, da. Ca s-o iau ziua ar fi luptă, bătaie, ţipete… Ar sări vecinii şi… totul ar fi pierdut.

— Şi… că poţi s-o ridici de acolo? Îndată?

— Afurisit să fie ceasul! Simon de ce nu e aici? Am fugi împreună, pricepi?… şi s-ar sfîrşi totul!

— Da, bombăni Malingre, dar asta n-o vreau eu, Monseniore, zise el, tare. Lăsaţi-mă să lucrez! Regele va vedea pe vrăjitoare şi dumneata vei păstra-o pe Myrtille!

— Cum? Ce fel?

— Lăsaţi-mă pe mine, vă rog! Reîntoarceţi-vă la Temple, unde vă cheamă datoria de guvernator. Pînă atunci, aşteptaţi sfîrşitul zilei cu răbdare. Răspund de tot!

Fără să aştepte noi întrebări, Malingre dispăru, repede şi tăcut, după cum intrase.

Valois dădu din cap, ca şi cum speranţa pe care Malingre i-o strecurase în suflet i-ar fi părut prea de neîndeplinit. Dar, încrezător în geniul vicleniei servitorului său, porni spre Temple, murmurînd:

— Cine ştie?

Simon Malingre se suise sus, în palat. Acolo-i era locuinţa, unde se putea retrage în puţinele momente cînd nu era nevoit să se afle lîngă stăpînul său. El intră într-o sală destul de mare, bine luminată şi curat mobilată. O femeie, lucra acolo, tăcută. Făcea o broderie grosolană, din acele pe care le purtau, pe vremea aceea, femeile la glugile lor.

Malingre se aşeză în faţa ei. Ochii lui mici şi vicleni străluceau cu o flacără roşiatică. Femeia avea o faţă pămîntie şi zbuciumată. Şi părea că-l întreabă ceva, cu ochii, pe Malingre.

— Scumpă Gillonne, zise acesta, cred că, de data asta, ne-am îmbogăţit.

Gillonne se roşi puţin. Ideea bogăţiei era singura care-i mişca întrucîtva trăsăturile ei îmbătrînite.

— Asta atîrnă numai de tine! urmă Malingre.

— Ai întîlnit pe Bigorne? L-ai convins să ne dea pe mîna lui Buridan?

— Să nu vorbim de asta, Gillonne. Fiecare lucru o să vină, la vremea lui. Ia să vedem… mi-ai spus că ai avut bunul gînd să te duci la Pré-aux-Clercs, să vezi lupta cea mare a studenţilor?

— Am văzut tot ce am vrut să văd! răspunse Gillonne, căutînd să ghicească gîndul lui Malingre.

— Da, scumpă Gillonne. Şi ai avut atît de bună idee să urmăreşti pas cu pas…

— Pe mica Myrtille? Bine!… Ştiu acum ce vrei. Vrei să ştii unde e frumoasa vrăjitoare…

— Da, zise Malingre, strîngîndu-şi buzele.

— Bine! N-ai să ştii!… Vreau să împart cu tine pe Buridan. Dar pe Myrtille o păstrez pentru mine… numai pentru mine. Malingre, n-ai să afli nimic!…

Simon Malingre scoase un hohot de rîs, care semăna, mai mult, a scrîşnit. Se sculă, se duse să închidă uşa cu cheia, pe care o puse în buzunar.

— Ce faci? tresări Gillonne, fără să se tulbure. Şi, în acelaşi timp, puse mîna pe un pumnal, al cărui vîrf ascuţit îl arătă lui Malingre.

Simon dădu din umeri, se aşeză din nou în faţa femeii şi urmă:

— Ce fac?… Mă supun ordinului pe care mi l-a dat seniorul meu, contele de Valois… să te închid şi să te păzesc pînă diseară.

Gillonne începu să se îngrijoreze. Dar, îşi ascunse cu îngrijire, neliniştea, sub un surîs.

— Seniorul nostru, contele, zise ea, nu-i om prost. Am toată încrederea că, nu numai că n-o să mă omoare, dar că mă va îmbogăţi. I-am făcut mari servicii şi ştie că pot să-i mai fac, încă. Ştie că pot să destăinuiesc primului ministru tot ce s-a petrecut în grădiniţa cu trandafiri! Mă pot prezenta oricînd în faţa judecăţii, sau dacă sînt prizonieră aici, să fac să-i parvină adevărul. Se va afla atunci, că eu am fost aceea care a spus lui Charles de Valois că Myrtille e fiica lui Marigny: că, cumpărată cu aur de Valois, am consimţit să fabric o imagine care semăna cu farmecele vrăjitoarelor: că, astfel, Myrtille nu-i deloc vinovată şi nici atîta… vrăjitoare… Du-te Simon Malingre, du-te şi spune stăpînului tău că, dacă unul din noi doi trebuie să tremure în faţa celuilalt, nu sînt eu aceea…

— Gillonne! rînji Malingre. Unde-ţi pui banii?

Gillonne dădu din umeri şi urmă să brodeze înainte. Dar, mîna ei tremura.

— Ascultă! urmă Simon. Vrei să-mi spui unde ascunzi aurul şi argintul, pe care le-ai smuls stăpînului nostru? Deoarece trebuie să ne căsătorim, nu e drept să cunosc mărimea averii tale?

— Nu voi spune nimic! răcni Gillonne, cu hotărîrea încăpăţînată a zgîrciţilor.

— Bine!… Astă seară, te vei culca la Temple.

Să fi fost oricît de curajoasă, Gillonne nu putu să-şi stăpînească un fior de groază. Temple avea pe atunci sinistra reputaţie pe care Chîteletul o avea mai demult. Temple, era temniţă subterană. Erau gropile unde se aruncau oamenii de vii… era tortura. Peste toate astea, însemna siguranţa grozavă de a te întîlni cu stafiile Templierilor care, după cum ştia toată lumea, veneau în fiecare noapte în fosta lor reşedinţă, ca să organizeze petreceri sepulcrale. Altă dată, fortăreaţă de călugări-soldaţi, acum era Luvrul fantasmelor.

Gillonne îşi făcu semnul crucii, şi, încet, murmură o rugăciune pentru gonirea diavolului, ca şi cum ar fi vrut să alunge dinaintea ei fiinţele infernale. Cu toate astea, tot nu voia să se dea învinsă – şi, mai cu seamă, să-şi dea banii.

— Şi, pentru ce m-ar trimite la Temple, nobilul conte de Valois?

— E foarte lesne de înţeles, blînda mea Gillonne şi scumpă logodnică. Eu i-am dat această bună idee… O să pricepi. Vrăjitoarea Myrtille nu mai e la Temple. Unde e? Dracu şi cu tine – ştiţi. Tot acelaşi lucru e, scumpă Gillonne. Atunci, regele şi-a pus în gînd s-o vadă, cu ochii lui, pe vrăjitoare. Nu-nţelegi?

— Nu! bolborosi Gillonne, care întrezărea un lucru groaznic.

Malingre începu să rîdă.

— Cu toate astea… e foarte simplu, zise el. Regele n-a văzut-o niciodată pe vrăjitoarea Myrtille. Femeia, pe care i-o arăta-o, cît mai bine înlănţuită, în vreo carceră de la Temple, pentru el va fi vrăjitoarea. Şi, încă, trebuia să găsim o femeie binevoitoare, care să vrea să treacă drept Myrtille, adică să vrea să fie torturată.

— Mizericordie! gemu Gillonne.

— Să-i smulgă limba… să-i ardă tălpile picioarelor… să-i strîngă sînii în cleşti înroşiţi în foc…

— Iertare! gîfîi Gillonne.

— Şi, în sfîrşit, s-o lege de un stîlp frumos, nou, deasupra mănunchiurilor de nuiele cărora li se vor da foc. Am căutat, Gillonne şi n-am găsit alta decît pe tine, ca să figurezi cu demnitate în această serbare…

Gillonne căzu în genunchi, ridică mîinile spre Simon Malingre, într-un gest de implorare.

— Unde e Myrtille? o întrebă rece Malingre.

— Îţi voi spune! horcăi bătrîna.

— Ta, ta, ta! Am să te fac să spui… Spune numaidecît, sau… la Temple… la spînzurătoare… la rug!

— Du-te la cimitirul Nevinovaţilor. Întreabă, pe oricine, care e „casa cu stafii”: acolo e!

— Bine… Acum, banii!

— Banii? bolborosi Gillonne, tremurînd spasmodic.

— Comoara ta! Pe dumnezeul tău, Satana. Ei! În numele Fecioarei, n-o s-o mănînc toată, ci o să-ţi dau şi ţie pe jumătate… mai tîrziu, cînd ne-om cununa!

— Simon, scumpul meu Simon, lasă-mi cel puţin jumătate, acum! Simon, mă omori! Simon, gîndeşte-te la tot ce am făcut ca să cîştig bruma asta de parale! Nu vrei să mor? Spune, bunul meu Simon? Şi am să mor, vezi tu! Am să mor, cînd mi-ai lua bieţii mei gologănaşi!

— Vreau tot! urlă Malingre, cu o bucurie triumfătoare.

— E adevărat? Zici: tot? Ce cuvînt îngrozitor! Zi numai: jumătate!

Gillonne se sculă gemînd. Parcă o jupuia de vie, lucru pe care i-l făgădui din nou logodnicul ei, dar ea nu răspunse decît, printr-un nou potop de suspine, zgîriindu-şi faţa, dîndu-şi cu pumnii în piept, smulgîndu-şi părul şi se îndreptă, urmată, pas cu pas, de Malingre, spre odaia vecină. Deschise un dulap din perete, a cărui uşă era ascunsă după o tapiţerie.

Dulapul părea gol, dar Gillonne, după ce încercă o ultimă dată să-l îmbuneze pe încăpăţînatul Malingre, scoase o scîndură din fund şi, atunci apăru o lădiţă de lemn.

Malingre o sparse, mai mult decît o deschise. Lădiţa conţinea vreo sută de galbeni în aur şi argint.

— Hm! pufni Malingre, maimuţa se lăudase. Nu-i defel bogată, în fine, tot sînt buni de luat. Ascultă, zise el, mă duc să văd dacă Myrtille e acolo unde spui – apoi mă-ntorc, să-ţi dau drumul. Pînă atunci te închid şi iau această lădiţă, care ar putea să te încurce, căci…

În minutul acela, băgă de seamă că Gillonne leşinase şi căzuse jos. El îşi întrerupse discursul tocmai în minutul cînd, fără îndoială trebuia să devină foarte patetic, şi plecă, luînd lădiţa, cu o strîmbătură care însemna totodată, bucuria de a-şi însuşi averea altuia şi decepţia de a găsi o avere mai mică decît nădăjduia. De abia închisese uşa, cu cheia şi Gillonne deschise ochii, apoi îşi ridică capul, ca să asculte, şi se sculă, alergă la dulap, unde, scoţînd o altă scîndură, apăru o ladă mult mai mare decît cea dintîi. Gemea de atîta aur.

Gillonne se pusese în genunchi. Pipăia aurul, îl lua, îl mîngîia. Îl punea la loc şi începu să-i vorbească încetişor:

— Cînd te gîndeşti că voia să ne despartă, frumoşii mei galbeni! Ce aţi fi făcut voi, fără mine. În ce tejghea păcătoasă aţi fi rostogolit?… Fraţii voştri au plecat, sărăcuţii de ei!… Dar, ştiţi? Erau dinainte sacrificaţi. Desigur, mi-a părut rău să îi dau, dar erau puţini, iar voi, drăguţii mei, sînteţi multişori ca o companie frumoasă de arcaşi, înveşmîntaţi în aur. Răbdare, văd goluri pe care am să le umplu!…

Ea închise cu îngrijire ascunzătoarea şi, lăsînd dulapul deschis, se întoarse spre uşa, pe care Malingre dispăruse, arătînd pumnii şi scrîşnind:

— Am să-i răzbun, Simon Malingre!





XXXVIII. VRĂJITOAREA



Pe înserate, împrejurimile cimitirului Nevinovaţilor erau de obicei pustii şi foarte puţini erau acei care îndrăzneau să treacă de-a lungul gardului lui viu. De cînd cu ultimul dans al morţilor (dansul macabru) pustietatea se întinsese şi mai tare.

Chiar acei care luaseră parte la scena aceea funebră şi care ar fi putut fi siguri că nu era deloc vorba de spectre… chiar ei erau cei mai îngroziţi. Îndată ce apunea soarele, casele din mahala se închideau, locuitorii se baricadau după uşi.

Cum începu să se întunece, Myrtille aprinsese o făclie. Mabel umbla de colo pînă colo în laboratorul ei. Dar, de data asta, nu lucra la nici o operă misterioasă. Gătea numai un prînz, pe vatra unde de atîtea ori fiersese ierburi, făcînd rugăciuni.

O schimbare ciudată se petrecuse în ea. Trăsăturile feţei întineriseră. Umbletul şi ţinuta ei băţoasă dispăruseră. Ochii îi străluceau cu blîndeţe. Un zîmbet de dragoste nemărginită îi flutura pe buzele rumene. Era veselă, şi cînta mereu un cîntec de dragoste…

Nu mai era Mabel, era Anne de Dramans… aşa cum fusese pe vremuri, în toată strălucirea frumuseţii sale. Numai părul argintat mai arăta că anii trecuseră peste frumuseţea aceea; şi numai dungile neşterse de pe faţă, mai spuneau că, odată cu anii, suferinţele îşi săpaseră urmele pe faţa ei. Puţinii locuitori ai Luvrului, care, în rarele momente cînd nu era mascată, putuseră să zărească acel obraz, nu l-ar mai fi recunoscut.

— Haidem la masă, zise ea veselă, apropiindu-se de Myrtille. pe care o sărută.

— Buna mea mamă! şopti fata.

— Da, sînt mama ta… adevărata ta mamă. Nu eşti fiica mea dacă eşti logodnica fiului meu şi îl iubeşti tot atît cît îl iubesc şi eu? Cînd te gîndeşti că, fără tine, fără curajul tău, fără inteligenţa ta îngerească…

— Să nu mai vorbim de asta! Te rog! roşi Myrtille, care se cutremură, reamintindu-şi trecutul.

— Fie; dar, tu, tu poţi să-mi vorbeşti de el! Vai! Îl cunoşti mai bine ca mine. Eu de abia l-am zărit. Şi în ce condiţii, Dumnezeule! Ca să-l atrag în cea mai îngrozitoare cursă!…

Între ele nu mai era decît o lungă şi duioasă convorbire, în care nu era vorba decît despre Buridan. Pentru o fată îndrăgostită e un subiect nesfîrşit, fiinţa acelui pe care-l iubeşte. Dar, se întîmplă rar să găsească un auditor dispus să asculte cu răbdare ditirambele acelea care celebrează meritele şi virtuţile iubitului! De astă dată auditoarea era şi mai neobosită ca cea care vorbea. Astfel că, sfatul lor ar fi putut să se prelungească pînă la ziuă. Şi cum de altfel, şi mama şi logodnica, nu făceau decît să-şi spună aceleaşi nimicuri, din care-şi urzeau îndoitul lor cîntec de dragoste maternă şi dragostea virginală, ne vom închipui că toată această interesantă conversaţie am putea-o nota prin linia de puncte, care urmează:

……………………………………………………



Aceasta, reprezentînd o bucată de vreme, aproximativ de două ore. După acele două ore, se înnoptase cu totul, şi Mabel se pregătea să istorisească Myrtillei ce avea de gînd să facă, după ce îl va găsi pe Buridan.

— Cînd vom fi cu toţii la un loc, zise ea, vom fugi împreună. Sînt bogată. Sau cel puţin am destul ca să-mi ajungă pentru o călătorie oricît de lungă şi să trăim cîţiva ani fără griji. Ne vom duce în Burgundia… şi mai departe, dacă trebuie…

— Aşadar, şopti Myrtille, îngălbenind, trebuie să-l părăsesc pentru totdeauna pe tatăl meu… Asta îmi va fi cu neputinţă, şi… nici Buridan n-o să vrea… şi apoi… mama mea…

— Mama ta, copilo? Regina Marguerite? Cum poţi s-o numeşti mamă pe această femeie, care are numai sentimente îngrozitoare în inimă?…

Myrtille puse mîna pe gura lui Mabel.

— Taci! se rugă dînsa. Orice ar fi făcut, zis, sau gîndit… e mama mea şi…

În minutul acela o lovitură puternică zgudui uşa locuinţei. În aceeaşi clipă Mabel fu în picioare. Ea stinse făclia şi alergă la fereastră.

— Cine sînt oamenii ăştia? murmură ea. Şi ce vor? Cu mine au treabă? Nimeni, pe lume, nu ştie cine se ascunde aici… Nu tremura copila mea. Oamenii ăştia se înşeală… fără îndoială!

— Ah! buna mea mamă, şopti ea, tot într-o seară ca asta am văzut o trupă la fel, pătrunzînd în grădiniţa cu trandafiri, şi… atunci fusei dusă la Temple!

Vreo cincisprezece arcaşi erau strînşi în faţa uşii, „casei cu stafii”. Mabel îi zărea în lumina lunii. Inima-i bătea cu putere. Se agăţă de barele de la ferestre. Jos, se auzea lovind cu putere. Încercau să spargă uşa. În vecinătate, era muţenie. Nici o fereastră nu se deschidea, să vadă ce se petrecea.

— Îţi spun că aceşti oameni se înşeală! – strigă Mabel. N-au nimic cu tine, poate… cu mine… ori cu cine… dar, cu tine, nu! Şi tremura de spaimă, căci pricepuse! Îi auzea pe arcaşi blestemînd pe vrăjitoarea Myrtille!… Şi fata auzise vorbele lor.

— Mamă: Buna mea mamă! Scapă-mă!

— Nu e cu putinţă! E un vis! murmură Mabel, dînd la o parte de pe frunte, şuviţele de păr argintiu. Cum? Vor să aresteze, în faţa mea, pe aceea care mi-a salvat feciorul? Şi, vor s-o omoare! Atunci şi el… şi fiul meu o să moară!…

— Mamă! buna mea mamă! Auzi? Au spart uşa!

Pe jumătate nebună, Mabel o tîrî pe Myrtille în odaia de alături, care-i servea de laborator.

— Iute! zise ea gîfîind. Ascultă! Intră acolo. Să nu te mişti. Să aştepţi să-ţi deschid. Sau, dacă mă iau cu ei, o să aştepţi mult… dar n-or să mă aresteze pe mine!

Grăind aceste cuvinte, cu glas înfrigurat, ea dase la o parte tabletele pe care erau sticlele, un fel de ascunzătoare apăru, tocmai atîta cît să încapă o persoană. Împinsă de Mabel, Myrtille se ascunse. Şi după ce închise uşa acelei ascunzători, mama lui Buridan puse poliţele la loc. Intrarea ascunzătorii nu mai era vizibilă.

Mabel îşi puse pe faţă masca pe care o purta obişnuit. Cu inima bătîndu-i, aşteptă. Auzi paşi numeroşi, care se suiau încetişor. Apoi văzu lumina torţelor, pe care arcaşii le aprinseseră. Atunci, stăpînindu-şi groaza care o făcea să tremure, se îndreptă spre uşa laboratorului şi, fără să mai aştepte ca să fie spartă, o deschise…



*

* *

După convorbirea puţin amoroasă pe care Simon Malingre o avusese cu blînda lui logodnică, Gillonne, pusese mai întîi în loc sigur banii, pe care îi storsese.

Apoi, se dusese la cimitirul Nevinovaţilor şi ceruse să i se arate „casa cu stafii”. După ce se asigură că locuinţa exista, întrebase cu dibăcie, pe vecini, şi din răspunsurile lor, mai mult sau mai puţin contradictorii, trăsese concluzia că: locuinţa arătată de Gillonne era locuită de două femei. Atunci alergase la Temple, unde întrebase de contele de Valois.

— La ce oră trebuie să vină regele, s-o vadă pe vrăjitoare?

— Pe la orele unsprezece noaptea! Regele nu vrea ca Parizienii să afle de această vizită.

— Bine! La zece o s-o arestăm pe vrăjitoare!

Valois suspină. Vrăjitoarea aceea era Myrtille!…

Pasiunea pe care i-o născuse fata, şi spaima spînzurătorii dădură ultima luptă în sufletul său. Sigur că va ucide pe Myrtille dacă ar aresta-o, sigur că va fi spînzurat, dacă nu o va aresta, Valois se căi amar că nu fugise.

În fond, frica era mai tare decît iubirea.

— Dacă aş fi fugit, strigă el, plimbîndu-se cu paşi mari prin casă, Myrtille era să fie scăpată şi eu, asemenea. De ce m-ai oprit?

— Aşa-i, monseniore! Dar lăsaţi locul liber onoratului domn de Marigny. Să fugiţi? Dar cine vă opreşte, de altfel, să fugiţi şi mîine? Însă, în loc să plecaţi singur, luaţi şi vrăjitoarea; dar dacă credeţi şi în cuvîntul meu, n-o să aveţi nevoie să ajungeţi pînă aici…

Îmbărbătat, contele de Valois strînsese cincisprezece arcaşi, în care avea deplină încredere şi le vorbi de însărcinarea secretă care li se da.

Apoi la ora indicată, mica trupă, comandată de Valois, în persoană şi călăuzită de Simon Malingre se îndreptaseră spre „cimitirul Nevinovaţilor”.

Cu cît se gîndea mai mult, cu atît Charles de Valois se convingea că aventura putea să-i izbutească. Tot ce i se putea întîmpla, era… neputinţa de a-şi stăpîni pasiunea pentru Myrtille şi să fugă, luînd-o cu el. Dar după cuvintele lui Malingre, socotea să nu ajungă pînă acolo.

Nu era oare guvernatorul fortăreţei? Myrtille n-o să fie închisă în Temple? N-o să fie în mîna lui? Deci, cu sufletul mai liniştit, Valois dădu ordin să se spargă uşa locuinţei cu stafii.

La Temple, de voie, de nevoie, Myrtille va fi a lui. Şi mai tîrziu?… Ce-i păsa ce se putea întîmpla mai tîrziu, deoarece iubirea nu i se înfăţişa decît sub forma cea mai grosolană şi… era sigur că şi-o va satisface.

Cînd uşa fu doborîtă, Valois intră în casă şi, urmat de arcaşii lui (Malingre rămăsese la coadă), se sui pe scară. Sus, la lumina făcliilor aprinse de oamenii lui, el văzu o altă uşă. Se apropie, şi, era să bată cu pumnul în ea, cînd o văzu deschizîndu-se.

Valois avu ca o clipă de nehotărîre şi de îngrijorare pe care întotdeauna o inspiră o uşă deschisă, acelor care veneau s-o spargă. La rîndul ei, Mabel văzîndu-se în faţa fostului ei amant, simţi cutremurînd-o un fior. Dar, stăpînindu-se repede, ea zise:

— Bine aţi venit, seniore conte, în sărăcăcioasa casă a lui Mabel.

— Mabel? murmură Valois, încremenit. Favorita reginei?…

— Fără îndoială, veniţi să-mi transmiteţi vreun ordin al Maiestăţii sale regina?

— Un ordin? Da! – se-ncurcă Valois. Dar un ordin al regelui.

Şi, făcînd semn arcaşilor săi să-l aştepte în sala de jos, intră. Închise uşa şi zise:

— Mabel, eşti devotată regelui şi a reginei. Am să mă port cu tine mai blînd decît cu alta. Şi… nici nu mă gîndeam să te găsesc aici. Dar, pentru că lucrurile stau astfel, misiunea mea va fi mai uşoară.

— Ce misiune?

— Am arestat o vrăjitoare, numită Myrtille, învinovăţită de farmece contra regelui. Acea vrăjitoare a fugit de la Temple. E aici. O ştiu, Mabel. Pînă peste o oră vrăjitoarea trebuie să fie iar în temniţa ei.

— Aceea de care vorbeşti, nu este aici! zise cu răceală Mabel.

Valois scrîşni din dinţi. El făcu o mişcare spre uşă ca şi cum ar fi vrut să-şi cheme soldaţii. Dar, întorcîndu-se spre Mabel urmă:

— Ascultă! Ştiu că dacă te-ar atinge cineva, e ca şi cum ar ataca-o pe însăşi regina. Ştiu că orice constrîngere asupra ta îmi va atrage răzbunarea reginei, stăpîna ta. Îţi vorbesc dar… nu ca un stăpîn, ci ca unul care se roagă. Vrăjitoarea Myrtille este aici. Regele vrea s-o vadă, îndată. Dacă vine la Temple şi n-o găseşte acolo, sînt pierdut. Mai bine vreau să înfrunt furia reginei, decît pe aceea a regelui… Înţelegi?

— Fără îndoială, dar… pentru ce te-aş menaja, şi… tocmai eu, monseniore? ia spune. Să admitem că Myrtille e aici. De ce ţi-aş da-o pe mînă? De ce mi-ar fi milă de dumneata?

— Milă? se cutremură Valois încruntînd sprîncenele. Ei bine! Fie! Ai găsit chiar cuvîntul. Ţi-am arătat întotdeauna o prietenie, pe care nimeni nu ţi-o arăta, în Luvru. Eşti temută, urîtă… Eu te-am protejat întotdeauna şi chiar fără să ştii. Din partea ta, întotdeauna se părea că ai pentru mine atîta dragoste, cît poţi tu să ai. Sîntem aliaţi. Iată destule motive, cred?

— Situaţia dumitale trebuie să fie grozavă, zise Mabel cu vocea stăpînită, ca să te înjoseşti şi să te rogi de o doamnă de serviciu.

— E-adevărat, Mabel… e-adevărat. Trece ora… Haide!… Dă-mi-o pe vrăjitoare.

— Cu toate astea, urmă Mabel, de parcă n-ar fi auzit, sîntem, poate, aliaţi la Luvru însă nu şi aici.

— De ce, Mabel? De ce?

— Pentru că aici nu sînt Mabel.

— Nu eşti?… oh! Dar cine eşti?… Îmi pare, într-adevăr, că sunetul vocii tale nu e acelaşi ca la Luvru, şi că.. ai altă ţinută…

Mabel se îndreptase. Valois o privea cu o îngrijorare din ce în ce mai mare; dar această îngrijorare nu însemna încă decît pierderea unui timp preţios.

— Haide, – urmă el, ameninţător, – să sfîrşim odată. De-ai fi, ori de n-ai fi Mabel, mie îmi trebuie vrăjitoarea. Am să-mi chem oamenii. Şi de-ar trebui să dărîm piatră cu piatră această cocioabă…

Mabel se cutremură.

El era aproape sigur că, dacă arcaşii s-ar fi apucat să caute şi să-i răscolească casa, Myrtille ar fi fost descoperită iute.

Şi cînd îl văzu pe Valois îndreptîndu-se spre uşă, gata să dea un ordin, o groază nebună o apucă. Valois îi prinse mişcarea de spaimă, şi fu convins că Myrtille era în casă.

— Ascultă! – reacţionă Mabel. Îţi jur ca fata aceea nu e aici!…

— Simon! strigă Valois.

— Monseniore? răspunse Simon crăpînd uşa.

— Să înceapă cercetarea!

Mabel îşi frîngea mîinile. Valois n-o pierdea din ochi. Jos, se auzeau arcaşii, care se răspîndiseră în toate odăile şi dădeau zor cu percheziţia.

— Nu e nimic jos! strigă Simon Malingre. Ne suim!

— Conte de Valois, bîlbîi Mabel tremurînd, pentru că-ţi trebuie o vrăjitoare, deoarece regele n-a văzut niciodată pe acea pe care ai venit s-o iei, ia-mă pe mine!

— Pe tine?

— Pe mine! Ascultă conte! Da, e aici! Slăbiciunea mea te-a făcut să ghiceşti. Dar înainte ca ea să fie găsită, desigur o să treacă noaptea. Atunci, eşti pierdut. Îţi trebuie o vrăjitoare, care să fie judecată, condamnată, arsă… Ia-mă pe mine!… Ora trece, Valois!

— Vrei? Primeşti? murmură Valois, care se cutremură de o bucurie adîncă, la ideea să scape pe Myrtille, fără să aibă de ce se teme pentru el însuşi.

— Da: cu o condiţie. Să-ţi iei toţi oamenii îndărăt cu dumneata. Vreau ca fata să aibă vreme să fugă. Dacă vei consimţi, vin la Temple şi, în faţa regelui, mă declar vrăjitoare. Dacă nu, îţi jur că o să vă trebuiască multe ore s-o găsiţi, pe aceea pe care o căutaţi, şi ştreangul te aşteaptă!

— Fie! urlă Valois. Puţin îmi pasă dacă Myrtille aceea fuge, ori nu fuge. Ceea ce mă interesează, e ca regele să găsească o vrăjitoare în carceră.

— Am cuvîntul şi jurămîntul dumitale conte de Valois?

— Pe cuvîntul meu de gentilom, nici o cercetare n-o să se facă aici după plecarea noastră. O jur pe acest Christ! adăugă el apropiindu-se de crucea, care era pusă peste manuscrisele în care Mabel căuta formulele de fermecătorie…

Ea rămase, o clipă, pe gînduri. Făcu cu mîinile o mişcare ca şi cum ar fi vrut să-şi scoată masca. Dar, fără voie, privirea ei se-ndreptă spre zidul care adăpostea pe Myrtille.

— O! fiica mea! şopti ea. O, tu care eşti iubită de fiul meu! Vei şti vreodată ce sacrificiu fac? Să mă duc la Temple… la moarte, poate, nu e nimic… Dar să renunţ de a-i arăta lui Valois spectrul Annei de Dramans?…

Ea ridică capul deodată şi cu simplitate:

— Luaţi-mă! zise ea.

— Arestaţi-o pe vrăjitoare! strigă Valois, cu voce răsunătoare şi beată de bucurie.

Simon Malingre urmat de arcaşi se repezi în laborator şi rămase încremenit.

— Vrăjitoarea? zise el, consultînd din ochi pe stăpînul său.

— Iat-o! zise Valois.

— Am să pricep mai tîrziu! se gîndi Malingre, pregătindu-se să-şi urmeze arcaşii care o luaseră pe Mabel.

În minutul acela Valois îi puse mîna pe umăr şi-i şopti la ureche:

— Rămîi! Rămîi de pază, în jurul acestei case. Vei vedea-o pe Myrtille ieşind.

— Bine! Am priceput! îşi zise în gînd Malingre.



*

* *

După o oră, regele era primit la Temple de către contele de Valois. Din fanfaronadă Ludovic al X-lea anunţase că voia să vadă chiar el pe vrăjitoare şi să-i vorbească. Dar, în fond, nu prea ţinea la acea vizită. De-o îndrăzneală dovedită în faţa primejdiilor materiale şi vizibile, oricît de curajos era, regele Franţei simţea o frică nestăpînită în faţa primejdiei de ordin supraomenesc. Venise la Temple, dar turba de necaz că se ţinuse de vorbă, şi pentru nimica toată, s-ar fi înapoiat, fără să dea ochi cu vrăjitoarea, dacă i s-ar fi oferit ocazia. Valois se grăbi să dea ordinele trebuincioase şi nevrînd să aibă aerul că dă înapoi, Ludovic se pregăti să urmeze pe temniceri.

— Dacă Maiestatea voastră doreşte, zise Geoffroy de Molestroit, îl vom urma!

— Haida-de! Doresc să fiu singur, cu contele şi cu temnicerul! zise regele, care, cu un semn, ordonă escortei sale să-l aştepte.

Cînd ajunse la carcera vrăjitoarei, cînd i se deschise uşa, cînd zări acel coşciug de piatră, în fundul căruia o fiinţă omenească era închisă şi cînd, în fundul acelei cuşti unde pluteau aburii grozăviei, Ludovic zări o femeie în lanţuri, aproape lipită de zid, regele Franţei se cutremură.

— Se poate să trăiască cineva acolo? murmură el.

— Nici nu trăieşte, Sire. Începe să moară. Aici este agonia. Carcera aceasta din Temple, Sire, e antecamera morţii!

Ludovic rămase pe gînduri, cîtva timp. Cu toate că trăia într-un secol, cînd nu se cunoştea mila… cu toate că în timpurile acele lupta pentru viaţă lua aparenţa formei celei mai brutale… în sfîrşit, cu toate că el nu era în stare să se înduioşeze, în lipsa unui alt sentiment mai curat, spaima intră în sufletul lui.

— Ferească Dumnezeu! oftă el, făcînd cruce – ca vreodată unul dintre ai mei, sau dintre cei pe care-i iubesc să rabde o astfel de tortură!

Şi intră singur în temniţă, făcînd semn lui Valois şi temnicerilor să-l aştepte.

— Cu toate astea o asemenea tortură aşteaptă pe cineva, pe care-l iubeşti, Sire!

— Cine a vorbit? se-nfioră Ludovic, făcînd doi paşi înapoi.

Vocea venea din fundul temniţei. Era nepăsătoare, fără necaz sau întristare.

— Eu vorbesc! zise Mabel. Eu… vrăjitoarea.

— Şi zici? urmă Ludovic, îngălbenind.

— Zic, rege, că cineva din ai tăi, va fi tîrît în curînd, din viaţă, în acest mormînt, şi va suferi mai mult decît mine. Căci eu, umilă, săracă, obişnuită cu suferinţa, n-am avut de făcut decît un pas ca să mă cobor în această nenorocire şi mai grozavă. Fiinţa de care vorbesc, din contră, va fi azvîrlită de la putere, de la glorie, de la iubire, în mizerie, mîrşăvie şi ură… Da! temniţa ei va fi şi mai înfiorătoare decît aceasta care te înspăimîntă.

— Şi cine va condamna pe fiinţa de care vorbeşti? întrebă gîfîind regele.

— Tu, Sire!

— Eu?… Minţi vrăjitoare blestemată! Şi cine e? Vreuna din slugile mele, poate? Dacă puterea ta drăcească îţi îngăduie să-mi vorbeşti de pedeapsă, poţi să-mi spui şi care va fi fost crima?

— Crima? O trădare. O mie de trădări, de care vei suferi ca blestemaţii din Iad.

— Vrăjitoare, ai spus prea multe! De cine vrei să vorbeşti?

— Caută în jurul tău! zise Mabel. Caută în Luvrul tău chiar. Acolo vei găsi pe aceea care te va trăda, care te trădează, şi pe care o vei condamna.

— Aceea care mă trădează? strigă Ludovic. E o femeie?

— Da, o femeie! Dacă se poate numi femeie acel demon însîngerat, care numără mai multe omoruri decît anii pe care îi are viaţa sa şi al cărui somn nu e decît un lung şir de vise monstruoase, în care, ca în dansul morţilor, se perindă spectrele.

— Cine este? strigă regele scos din sărite. Vorbeşte vrăjitoare, şi te graţiez.

— Caută! răspunse Mabel.

Urmă o tăcere lungă. Lumina faclelor, pătrunzînd pînă în fundul temniţei, desena umbra vrăjitoarei înlănţuite. Regele auzi deodată zgomotul lanţurilor ei şi tresări. Mabel se mişca.

— De ce ai vrut să mă omori? urmă atunci regele. Cine te-a împins să faci acele farmece contra mea? Spune-mi cel puţin atît.

— Sire, zise încet Mabel, care-şi scoase masca, n-am vrut moartea ta. Nu s-au făcut farmece împotriva ta. Priveşte-mă, Sire. Apropie-te, nu te teme. Îmi vezi faţa?

— O văd. Şi de-aş trăi o sută de ani n-o voi uita.

Mabel îşi puse iar masca.

— Ei bine, urmă ea, ai văzut figura unei femei care nu-ţi vrea răul. Ai citit pe faţa mea vreun sentiment duşmănos?

— Nu, pe Dumnezeul meu! Şi nu astfel îmi închipuiam să fie o vrăjitoare!

— Încetează deci să-mi pui întrebări, căci n-am nimic de spus! N-am săvîrşit niciodată acea crimă de care sînt învinuită.

Încă odată regele tăcu. Apoi, cu un fel de nehotărîre, urmă:

— Femeie nu ştiu de ce, dar vocea ta, faţa ta, cuvintele tale m-au mişcat. Cred că eşti nevinovată. O cred. Dar eşti condamnată. Vrei să-mi spui numele aceleia care mă trădează?

Mabel aplecă capul.

— Mama Myrtillei! Se gîndi ea cu o amărăciune deznădăjduită. Ieri, cînd nu ştiam, aş fi strigat cu o bucurie sălbatică numele ei. Acum Marguerite, ştiu! Ştiu că Myrtille este fata ta…

— Ei bine! zise Ludovic. Vrei să vorbeşti?

— Nu! răspunse Mabel, cu glas atît de hotărît, încît regele înţelese că orice făgăduială sau orice ameninţare, ar fi fost tot atît de deşarte.

El aruncă o ultimă privire asupra vrăjitoarei şi ieşi din temniţă.

— Ei bine! Sire? zise Valois triumfător. Aţi auzit că vrăjitoarea e bine păzită, înlănţuită, după cum se cuvine, şi că nimeni, nici chiar dracul, stăpînul ei, nu poate s-o scape de pedeapsă?

Regele nu răspunse, ci se grăbi, trecînd spre scară.

Cînd ajunse sus, în curtea temniţei, cu cerul înstelat deasupra capului său, suspină, adînc, şi numai atunci răspunse:

— Da, ea e bine păzită. Iată o femeie ciudată, Valois. Recunosc că faţa ei mi-a făcut o impresie adîncă, pe care nu mi-o pot lămuri…

— Aţi văzut-o, Sire?

— Şi-a scos masca o clipă. Niciodată n-am să uit trăsăturile acelea totodată tinere şi palide, de o frumuseţe uimitoare, fără îndoială, şi săpate parcă de însăşi mîna suferinţei…

— E atît de frumoasă? întrebă Valois cu indiferenţă.

— Spun c-a fost de o frumuseţe minunată, şi nu cunosc decît pe aceea al reginei, care să-i poată fi alăturată…

— Îmi naşteţi dorinţa să-i văd şi eu figura, curiozitate care, vă spun drept, nu mi-a răsărit în minte pînă acum. Dar, oricît de frumoasă ar fi, tot vrăjitoare e. Dînsa e condamnată. Mîine dimineaţă îşi va lua pedeapsa. Adică i se va tăia limba pentru blestemele pe care le-a grăit, mîna dreaptă care a fabricat farmecul, şi, în urmă, va fi arsă, pentru ca să i se purifice corpul, dacă nu i se poate curăţi sufletul.

Regele asculta cu capul plecat.

— Şi, zici Valois, că mîine trebuie să fie arsă? întrebă el, după un minut.

— Mîine, da, Sire!

Regele ridică deodată capul şi zise:

— Ei bine, vreau să se amîne pedeapsa.

— Sire!…

— Spun că nu vreau ca această femeie să moară mîine. Asta e voinţa mea. Cînd o veni timpul, voi da ordinul.

— Dar, pentru ce, Sire? Gîndiţi-vă că totul e gata…

— N-ai auzit ce am spus, Valois? Ei bine! Vreau să vorbească… pricepi? Vreau să-mi spună cine e femeia aceea care mă trădează în Luvrul meu chiar!… Şi, pentru asta, vreau să mai pun, chiar eu întrebări vrăjitoarei.

— Voi aştepta dar, viitoarea voastră vizită, Sire?

— Nu, de data asta vreau să mi se aducă vrăjitoarea în Luvru. Carcerele acelea sînt prea lugubre la vedere şi nu mai am poftă să intru în ele. Aşadar, dragă Valois, să fii gata.

— Pentru cînd, Sire?

— Am să te anunţ.

Regele încălecă şi, înconjurat de escorta lui, se înapoie la Luvru, unde, cînd fu singur, în odaia lui de culcare, pe jilţul său cel mare, cu capul în mîini, şopti:

— Cuvintele acestei vrăjitoare m-au străbătut pînă în suflet. În Luvru e o femeie care mă trădează!… O femeie! Şi cum mă trădează?… Şi cine e ea? Oh! ! Vreau să ştiu!… Am s-o ştiu!

El bătu puternic cu ciocanul în masă.

Feciorul lui de încredere apăru.

— Du-te pînă la apartamentele reginei şi interesează-te de sănătatea ei! îi porunci el.

Peste un sfert de oră feciorul se întorsese şi spuse:

— Regina, vegheată de principesele Blanche şi Jeanne, doarme liniştită; frigurile i-au trecut şi totul face să se creadă că mîine va fi cu desăvîrşire sănătoasă.

Regele îi făcu semn cu capul. Feciorul dispăru.

— De unde-mi vine, murmură regele, îngrijorarea asta, care-mi roade inima? Regina s-a însănătoşit, şi cu toate astea nu sînt vesel?…

Şi mai în taină, mai în fundul sufletului său:

— Cine e femeia aceea care mă trădează? Şi care e trădarea ei?…





XXXIX. PALATUL D’AULNAY



Readucem pe cititor în strada Froidmantel, lîngă curtea cu lei, în palatul acela, vechi, părăsit, pe jumătate ruinat, care fusese, pe vremuri „hotelul” d’Aulnay, cînd familia aceea nobilă se bucura de faimă la curtea regelui Franţei.

Ce cataclism trecuse peste palatul acela şi zdrobise toată familia? N-am putut stabili aceasta cu o exactitate mulţumitoare.

Fusese în vreun timp vreo rivalitate teribilă între Enguerrand de Marigny şi Thierry d’Aulnay, tatăl lui Philippe şi Gautier? Vreo dramă de culise, poate? Sau Marigny era gelos de influenţa pe care o avea seniorul d’Aulnay asupra lui Philippe cel Frumos? Aceasta ar explica asasinarea lui Thierry, dar nu şi pe aceea a soţiei sale.

Vom renunţa dar, chiar de ar fi să reluăm cercetarea aceasta într-o zi, să descifrăm pentru un moment misterul, mulţumindu-ne să stabilim faptele. Şi, pentru asta, n-avem decît să ascultăm pe Philippe d’Aulnay.

Gentilomul acela avea un suflet cu mult mai delicat şi mai rafinat decît al tuturor contemporanilor săi. Iubirea lui pentru regina Marguerite fu, desigur, o mare nenorocire în viaţa lui. Dotat cu calităţi strălucite, cu o inimă curată, cu gînduri generoase, ar fi avut dreptul la o carieră strălucită; amorul, însă, îl omorî. La şaptesprezece ani, era un tînăr sprinten şi inteligent, învăţat, bine crescut de mama lui, fiind în stare să susţină o teză la Sorbona; tatăl său îl învăţase scrima, călăritul şi toate exerciţiile corporale, atît de vază pe acele vremuri. Era vesel, cu înfăţişarea plăcută, cu vorba plină de spirit, şi multe femei din lumea mare se gîndeau la el.

Fratele său, Gautier, fire mai grosolană, refuzase cu încăpăţînare să-şi vîre nasul în cărţi. Era un vînător îndîrjit. Îşi pierdea zile întregi în urmărirea cîte unui cerb, pe care-l aducea apoi pe umeri. De cele mai multe ori, cînd se înapoia la castel, hainele îi erau numai zdrenţe, faţa numai zgîrieturi căci dispreţuind piedicile, bătîndu-şi joc de proprietatea altuia, i se întîmpla destul de des să depăşească domeniile părinteşti, destul de întinse, şi să vîneze pe proprietăţile vecine; şi vînătorile acelea, fie de cerbi, de mistreţi, sau chiar de fete frumoase, se sfîrşeau mai întotdeauna prin cîte o ceartă, din care… nu ieşea totdeauna învingător. Asta înseamnă, că dragostea, cum o pricepea Philippe, nu prea avea cine ştie ce însemnătate în ochii lui Gautier.

Astfel erau aceşti doi tineri, cînd, deodată, se răspîndi vestea că se vor da serbări mari la Paris: Regele Philippe cel Frumos îşi însura pe cei trei fii ai săi, regele Navarei, contele de Poitiers, şi contele de la Marche cu cele trei fete ale ducelui de Bourgogne: Marguerite, Blanche şi Jeanne.

Seniorul d’Aulnay, soţia lui şi cei doi fii ai lor se pregătiră să părăsească castelul d’Aulnay, ca să ia parte la nunţi, după cum îi obliga rangul lor.

Dar, chiar în dimineaţa plecării lor, Thierry d’Aulnay primi o solie venită de la Paris şi care-i vorbi mult. În urma întrevederii, seniorul păru palid, mîhnit şi foarte îngrijorat. El anunţă că nu vor mai pleca.

— Dar, zise el, cum trebuie ca, în ciuda invidioşilor, familia să fie reprezentată în ocazii atît de solemne, Philippe şi cu Gautier vor purta stindardul Aulnay-lor şi-l vor duce destul de sus şi bine, ca să fie văzut de toţi, chiar – adăugă el mai în şoaptă – de regele acela, atît de ingrat, care mă supune umilirii… şi chiar de Marigny, care mă loveşte azi.

Cei doi fraţi plecară escortaţi de cîte patru lăncii, adică de vreo patruzeci de oameni fiecare, soldaţi şi servitori.

Philippe era îngrijorat de neliniştea tatălui său, Gautier – dimpotrivă – părea încîntat de a-şi petrece cîteva zile la Paris, de capul lui, făgăduindu-şi să cerceteze toate cîrciumile, de care auzise vorbind bătrînii soldaţi, care erau în simbria castelului d’Aulnay.

Fiecare ştie ce au fost serbările întreitei căsătorii, deci n-o să mai vorbim de aceasta, decît pentru a spune că la marea luptă între cavaleri, care avu loc cu acest prilej, Philippe d’Aulnay fu proclamat învingător: trîntise de pe cal trei cavaleri, la rînd. Şi, cum străbătea cîmpul de luptă, acoperit de armura lui de oţel, cu faţa sub viziera coifului, cu lancea victorioasă, aplecată, ca să salute femeile, cu calul jucînd… şi cum surlele îi proclamau triumful, în timp ce mulţimea îl aplauda, şi doamnele fluturau batistele şi eşarfele, Philippe trecu prin faţa tribunei regale, ridică mîndru capul şi privi. Nu fu decît o viziune pieritoare. El trecuse deja… Dar, de atunci, acea viziune trebuia să-i rămînă în suflet.

Iată ce văzuse: Regele Philippe cel Frumos, posomorît, dispreţuitor, gîndindu-se, – desigur, – la mijlocul de a-i constrînge pe burghezii Parisului să plătească serbarea.

Împrejurul regelui şi la spatele lui, într-un semicerc impunător, splendid prin arme şi costume, stăteau principalii demnitari ai curţii, şi printre ei Enguerrand de Marigny, care aruncă tînărului d’Aulnay, în treacăt, o privire grozavă. Înaintea regelui şi puţin mai jos, cei trei prinţi: Ludovic de Navara, soţul Margueritei, elegant, vesel, aplaudînd cu furie, aclamînd pe învingătorul luptei; contele de la Marche, soţul Blanchei, om trupeş, scurt şi gros, indiferent şi mîncînd cu poftă prăjituri; contele de Poitiers, soţul Jeannei, lung, slab, semănînd cu cocostîrcul din La Fontaine, cu picioare lungi, cu un gît lung, un nas şi mai lung, cu aerul gînditor şi căscînd să-i trosnească fălcile. În fine, înaintea prinţilor, în marginea locului de luptă, cele trei prinţese blonde, rumene, minunat de frumoase. Blanche şi cu Jeanne îşi fluturau eşarfele, Marguerite singură sta rece, şi privirea-i visătoare rătăcea în cine ştie ce zări, întrezărea cine ştie ce vis.

Iată ce văzu Philippe d’Aulnay în clipa cînd se opri să salute cu lancea pe rege, prinţi şi prinţese.

Într-o clipă el învălui uimitoarea unitate a costumelor, armele, draperiile de aur, stindardele, eşarfele… pe toţi seniorii, şi femeile, pe rege şi principi… totul! Dar asta nu fu decît un cadru de splendoare singurei viziuni stranii, suave şi fulgerătoare, cu care trebuia să rămînă pe veci în suflet: Marguerite!

În dimineaţa aceea Philippe d’Aulnay vorbea de toate cele văzute odinioară cu blîndeţea cu care se vorbeşte despre un vis frumos şi dispărut. Şi asta se petrecea în palatul bătrînesc, din strada Froidmantel, unde am făgăduit să ne întoarcem cu cititorul.

Gautier, Buridan, Guillaume Bourrasque, Riquet Haudryot, erau acolo. Bigorne, dintr-o odaie vecină, asculta, prin întredeschiderea uşii, mîncînd resturile unui prînz, pe care, ca un adevărat bucătar, îl pregătise stăpînilor lui, şi golea numeroase funduri de sticle. Zicem stăpînii lui, căci îndrăzneţul Bigorne părea că şi-i iubeşte pe toţi ca pe nişte adevăraţi stăpîni.

După ce Lancelot Bigorne adusese cei două sute de galbeni, şterpeliţi de la prefectul Parisului, hotărîseră cu toţi să se mute în palatul d’Aulnay. Acolo puteau sta, fără să stîrnească curiozitatea vecinilor şi ar fi fost cel din urmă dintre locurile unde l-ar fi putut căuta.

Lancelot Bigorne hotărîse să sărbătorească împrejurarea asta printr-un prînz bogat. De aceea cumpără tot ce-i trebui, pregăti şi servi singur, dar atît de bine, încît mai că ne-ar veni să credem că era una din mesele date la Turnul Nesle!

În timpul prînzului şi cum vinurile fuseseră minunate, oaspeţii simţiseră nevoia veseliei, care e cel mai plăcut efect al vinului bun, cum şi – pe de altă parte – ajunseseră să vadă viaţa mai puţin posomorîtă, cu toată situaţia lor mizerabilă. Buridan le istorisi cum o cunoscuse pe Myrtille şi cum o iubise; Guillaume şi Riquet povestiră cum bătuseră şi devalizaseră pe prefectul Parisului, tocmai cînd credeau că au să moară de foame; Philippe istorisi lupta cavalerilor de care am pomenit mai sus, iar Bigorne cum căpătase cele două sute de galbeni pe care-i începeau tocmai cu acel prînz! Numai Gautier nu istorisise încă nimic şi limba îl mînca grozav.

— Asaltul de arme, de care vorbeşte Philippe – zise el – n-am să-l mai uit toată viaţa. Niciodată n-am văzut atîtea cucoane frumoase adunate la un loc. Drace! Cînd mă gîndesc m-apucă şi acum ameţeala, care mă prinse atunci. Nu mai ştiam încotro să-mi îndrept privirile. Şi tocmai asta fu pieirea mea. Cînd intrai pe locul de luptă, cu lancea pregătită împotriva adversarului – care era seniorul de Malestroit – nu vedeam decît miile de ochi femeieşti aţintiţi asupra mea, ochi albaştri, negri catifelaţi, de viorele… ce bucurie!… Şi credeam că toţi ochii aceia mă vedeau numai pe mine. Cu deosebire, o pereche de ochi – negri, dacă-mi amintesc bine – mă băgau în draci! Îmi aţintii o lovitură puternică în piept, auzii zgomotul unei lănci în pieptarul meu, scăpai scările şi mă rostogolii la pămînt. Ce lovitură! Malestroit, vicleanul, se folosise de distracţia mea ca să mă atace… Mă sculai fără altă pagubă, şi cînd, foarte plouat, privii spre cea cu pricina, văzui că-l aplauda pe Malestroit. De atunci am groază de ochii negri!

— Fiecare rău cu binele lui, zise Buridan, rîzînd.

— Asta o să te înveţe minte – adăugă Guillaume care se prăpădea de rîs, că nu-i nimic mai viclean pe lume, ca ochii unei femei.

— Nu m-a învăţat nimic alta! vorbi Gautier, decît… să nu mă mai încred în ochii negri!

— Mi se pare, principesele au ochii albaştri! zise Riquet Haudryot.

Gautier dădu din cap. Buridan se posomorî, şi Philippe îngălbeni.

— De altfel, urmă Gautier, nu voiam să vă spun aceasta, ci ceea ce urmează. În seara asaltului, cum ne înapoiam acasă, chiar în palatul în care ne găsim, dădurăm peste un om… unul din servitorii tatălui nostru… îţi reaminteşti Philippe?

Philippe d’Aulnay se cutremură. El care nu bea mai niciodată, sau foarte puţin, băuse două, trei pahare, unul după altul. Gautier crezuse că el trebuie să golească patru, cinci.

— Mi-aduc aminte! oftă Philippe, cu glas mîhnit. Şi pentru că sîntem împreună, uniţi de aceeaşi soartă, de ce n-am spune de unde porneşte ura noastră contra lui Enguerrand de Marigny?

— Spune-o Philippe! Spune-o! bîlbîi Gautier.

— Ei bine servitorul acela, prăfuit, galben ca moartea, plin de sînge, pe mîini, pe faţă, sosise chiar atunci. El nu putu vorbi decît atît: Veniţi!… Bănuii că se întîmplase o mare nenorocire la castel.

— Şi eu am avut o bănuială! strigă Gautier.

— Omul, murmură Philippe, ne arătă cu un gest calul său care căzuse mort, în faţa palatului. Îl dusei la grajd. El se apucă să pună şeile – în grabă – pe trei cai odihniţi. Încălecă pe unul; Gautier şi cu mine încălecarăm pe ceilalţi doi. Şi pornirăm la galop, fără să ne mai strîngem escorta. Cum ajunsesem la colţul străzii Froidmantel, o trupă numeroasă străbătu strada pe la capătul celălalt. Mă oprii, voind să aflu ce căutau? Se opriră în faţa palatului nostru: veneau să ne aresteze!…

— Da, zise Gautier, oamenii regelui, începură să intre în palat, şi se încleştară cu ai noştri într-o luptă grozavă, care se sfîrşi prin măcelărirea tovarăşilor noştri de arme. Apoi fugiră cu prada şi ne incendiară palatul.

— Astea le-am aflat mai tîrziu, urmă Philippe. Văzînd că oamenii regelui se opreau în faţa locuinţei noastre, vrui să mă întorc, dar omul care venise de la d’Aulnay, mă apucă de braţ şi cu glas grozav, întretăiat de hohote de plîns îmi repetă:

— Veniţi! Dacă vreţi să culegeţi ultima suflare a mamei voastre, veniţi!… Atunci îmi pierdui minţile, înfipsei pintenii în burta calului şi pornii într-o goană nebunească. În curînd ajunserăm afară din Paris. Veni noaptea. Cursa noastră furioasă, pe cîmp, semăna cu aceea a unor fantome împinse de o vijelie. Spre ziuă, caii de abia se mai tîrau. Al meu căzu, apoi acela al lui Gautier… şi-n urmă al servitorului. Nu mai eram decît la doi paşi de castelul, pe care ni-l ascundea o pădure deasă. Dar, pe deasupra arborilor, în depărtare, vedeam un fum care se suia spre cerul albastru. Alergam de ne ieşeau sufletele… În sfîrşit, ajunserăm la picioarele colinei, pe care se înălţa castelul d’Aulnay…

Gautier scoase un fel de muget.

— De băut! zise el.

Riquet Haudryot îi umplu un pahar.

Buridan asculta, cu buzele strînse, cu ochii duşi pe gînduri.

— Castelul ardea! urmă Philippe, cu vocea extraordinar de liniştită. Cînd ajunserăm la punte o văzurăm acoperită de morţi. Curtea de onoare era presărată cu cadavre. Pe scară, iarăşi cadavre. Treceam peste ele, călcam în sînge, auzeam şuierul incendiului. În faţa apartamentului tatălui nostru, cadavrele erau mai numeroase; acolo trebuie să se fi dat lupta de pe urmă. Înnebunisem, eram încrîncenat de groază, simţeam părul zbîrlindu-mi-se pe cap. Deodată, văzui pe tatăl meu, printre morţi. Era străpuns de vreo douăzeci de lovituri. Mă plecai, îngenuncheai, îmi lipii urechea de pieptul lui, ca să prind o ultimă speranţă de viaţă… Părintele meu era mort. Atunci mă ridicai şi-l văzui pe Gautier, care împiedicîndu-se, parcă s-ar fi îngrozit peste măsură, intrînd în apartament. şi pe dată îl auzii plîngînd.

— De băut! repetă Gautier cu vocea grozavă, cu mîna încleştată pe pahar.

Guillaume Bourrasque îi turnă vin.

— Îl urmai, reîncepu Philippe, cu aceeaşi linişte, şi curînd o zării şi pe mama. Ea nu murise încă. Cînd mă zări, un fel de zîmbet îi flutură pe buze. O luai în braţe. Ea murmură un cuvînt, unul singur, şi muri! Trecu un minut de grozavă tăcere.

— Ascultaţi, zise deodată Gautier.

— Nu e nimic, îl linişti Buridan, sînt leii reginei. Urlă. Şi ce cuvînt era acela pe care-l rosti mama voastră murind?

— Marigny!

Tăcerea se lăsă din nou în jurul lor, în timp ce-şi perindau prin minte sîngeroasa tragedie de la Aulnay.

Apoi Philippe urmă:

— Chiar dacă mama n-ar fi rostit cuvîntul acela, tot am fi priceput de unde ne venea lovitura, care trăsnea casa noastră în plină prosperitate. Printre cadavrele de pe punte, din curte şi de pe scară, recunoscusem armele lui Marigny. Ridicai pe mama mea şi o dusei de acolo. Gautier luă pe tata. Sluga care venise să ne cheme, vru atunci să ne urmeze, dar îl văzurăm legănîndu-se şi căzînd. Murise. Mort, poate de mîhnire, cît şi de rănile din pricina cărora îşi pierduse sîngele toată noaptea. În tot castelul d’Aulnay eram vii numai eu cu Gautier. Ieşirăm, în urma noastră zidurile se dărîmaseră… Afară găsirăm cîţiva oameni din sat, care de abia îndrăzneau să se apropie. Ei ne istorisiră atacul, lupta… ne ajutară să ne îngropăm părinţii. Apoi, cînd rămăserăm singuri… pe înserate, Gautier şi cu mine făcurăm jurămîntul solemn pe acele două morminte!… Aceasta-i istoria noastră!

— E trist! oftă Guillaume Bourrasque.

— De-ar intra Marigny aici, l-aş înjunghia! scrîşni Riquet Haudryot.

Philippe îl privea pe Buridan.

Acesta se-nfioră, căci pricepea întrebarea mută a privirii aceleia. Şi ştia acum că Marigny, era tatăl Myrtillei!

— Ce vrei? zise el, ridicînd din umeri. Omul de care vorbeşti, Philippe, e condamnat…

Şi, Buridan adăugă:

De data asta, privirea lui Philippe scînteie.

— Vii în numele unei dureri sfinte. Ţii în mînă trăsnetul răzbunării dumnezeieşti. Îmi pare că aş comite un sacrilegiu dacă aş încerca să îndepărtez acel fulger!…

După ce Buridan sfîrşi de vorbit, din curtea vecină se auziră zbierete amestecate cu urletele fiarelor.

Toţi se apropiară de fereastra astupată, care da spre curte, şi Buridan ridică perdeaua, atît cît să poată privi fiecare.

Fără îndoială, atmosfera era furtunoasă, căci fiarele păreau tulburate. Fără ca prietenii strînşi în palat să bănuiască, o vijelie ameninţa Parisul. De departe, se auzea bubuitul tunetului.

Leii umblau de colo pînă colo, în cuştile lor spaţioase, cu gura căscată şi doi dintre ei se încăieraseră.

Cu o furcă de fier, un om se căznea să-i despartă printre gratii, înjurîndu-i.

— Stragildo! grăi Buridan.

— Stragildo! repetară, înăbuşit, tovarăşii lui.

— Acelaşi care, la Pré-aux-Clercs, era să pună să mă spînzure! gemu Lancelot.

— Acelaşi care, la Pré-aux-Clercs, era să pună să mă sfîşie, arătîndu-mă arcaşilor regelui! strigă Guillaume Bourrasque.

— Şi pe mine! oftă Riquet Haudryot.

— Acelaşi care ne-a cusut într-un sac… ţi-aduci aminte Philippe? îi curmă Gautier, cu un rîs groaznic şi care ne-a aruncat în Sena, din vîrful Turnului Nesle!

— Sufletul blestemat al demonului aceleia care se numeşte Marguerite de Bourgogne! zise Buridan.

Singur Philippe nu vorbi nimic. Era ca pămîntul.

În minutul acela, Stragildo sfîrşind prin a linişti bestiile cu lovituri de furcă, rînjea:

— În sfîrşit, v-aţi potolit – He! firea-ţi ale dracului! Nu puteţi să staţi liniştiţi tocmai în ziua cînd seniori leoparzi, o să primiţi vizita augustei şi frumoasei voastre stăpîne, Marguerite de Bourgogne, regina Franţei!

— O să vină regina! strigă Buridan.

— Regina sîngeroasă se apropie! scrîşni Gautier.

— Marguerite va veni! murmură Philippe, palid ca un mort.





XL. BUCURIA ŞI SPAIMA LUI VALOIS



În noaptea în care Ludovic Vicleanul veni să vadă pe vrăjitoare închisă la Temple, şi cînd crezînd că vorbeşte Myrtillei, vorbise cu Mabel, contele de Valois se mai linişti. Regele era mulţumit. Asta era tot ce-i trebuia, pentru un moment.

— Puţin îmi pasă acum că femeia care luase locul Myrtillei o să fie arsă sau nu! Că regele o să vrea sau nu, s-o mai vadă la Luvru… treaba lui. Regele nu va afla niciodată înşelătoria asta.

Femeia nu mă poate trăda, deoarece, ca s-o scape pe Myrtille, singură a consimţit să-i ia locul. Singurul care ar putea să mă dea de gol e Marigny. Şi Marigny e tatăl Myrtillei!

Astfel judeca Valois. Şi rezultatul gîndurilor acelora fu… că-şi sfîrşi liniştit noaptea, care ameninţase să fie grozavă pentru el.

Prima lui grijă, de dimineaţă, fu ca să cheme pe Simon Malingre. Dar Simon nu apăruse încă, la Temple. Contele de Valois aşteptă două ore şi, în fine, nemaiputînd răbda, se duse la palatul său. Vrednicul său servitor nu venise nici acolo.

Zicem vrednicul servitor… şi nu e un cuvînt deşert. Simon Malingre se căznea să întrebuinţeze tot ceea ce îi dăruise cerul generos ca răbdare şi viclenie, pentru serviciu stăpînului său. (Aţi observat că în genere, cerul e de o generozitate extraordinară, cînd e vorba să distribuie şiretlicul şi răutatea şi, dimpotrivă, e de o zgîrcenie revoltătoare, cînd e vorba să împartă dreptatea şi bunătatea). Oricum, Simon Malingre era hotărît să nu se înapoieze la palatul Valois, fără s-o aducă cu el pe Myrtille, după cum primise poruncă de la stăpînul său.

După plecarea trupei, care-o arestase pe Mabel, Malingre se întoarse în casa cu stafii, şi prima lui cugetare fusese aceasta:

— Desigur, micuţa e în casă! Dar, unde e? Pe cînd aş căuta îţi pivniţă, ea poate să se coboare din pod, şi dacă încep cu podul, poate să iasă din pivniţă: în amîndouă cazurile îmi poate scăpa.

Malingre începu mai întîi să repare uşa, pe care arcaşii lui Valois o stricaseră, o puse la loc cu greu, îi aşeză lacătele, îngrămădi mobile în faţă, ca şi cînd ar fi avut şi el să se lupte cu cineva, sau să rămînă prizonier în casă.

Îşi frecă mîinile de bucurie.

Era prizonier, da, dar Myrtille era cu el.

— Acum încep să caut, îşi zise el. Nu poate să sară pe ferestre, sînt cu zăbrele, nici să iasă pe uşă, căci i-ar trebui două ore s-o deschidă. Deci… am prins-o!

Simon Malingre se apucă să scormonească, cu răbdare, prin pivniţe, sondă zidurile, bătu în podele, şi, în sfîrşit convins că acolo nu era nici o ascunzătoare posibilă, reîncepu aceeaşi operaţie la parter.

Cercetările nu-i izbîndeau.

Obosit, Simon se hotărî să aştepte pînă a doua zi dimineaţă şi culcîndu-se de-a curmezişul uşii de la intrare, pe care o baricadase, dormi un somn iepureşte, ca să fie totdeauna gata să sară, adică… nu dormi decît cu un ochi.

Dimineaţa îşi reîncepu căutarea şi cercetă primul etaj cu aceeaşi îngrijire cu care cercetase pivniţele şi parterul. Pe la amiază ajunse la laborator şi începea să se întrebe: dacă Myrtille era, într-adevăr, în casă.

— Dacă nu-i, se gîndi el, scumpul meu stăpîn, contele de Valois, căruia i-am jurat că-i voi găsi-o aici pe micuţa, o să pună să mă spînzure. În zadar i-aş înşira toate serviciile trecute, şi mai cu seamă, pe cele viitoare! Îmi cunosc eu omul. Într-un moment de furie o să pună să mă spînzure, chiar de s-ar căi pe urmă, dobitocul! Da, dar eu, dacă nu găsesc păsărica, pe care trebuie s-o pun în colivie, o strîng de gît, mai întîi, pe Gillonne. Apoi… o iau la picior… Auzi! Auzi!… Ce e zgomotul ăsta?

Vuietul venea dintr-unul din ungherele laboratorului: erau lovituri slabe de chemare care răsunau sfiicioase, de după rafturile încărcate cu borcane şi sticluţe, ale lui Mabel. Un zîmbet se încrustă pe figura îngustă a lui Malingre, care înlemni, cu gîtul întins spre locul de unde veneau loviturile.

Zgomotul reîncepu curînd. Malingre îşi puse indexul pe nas. Îşi întări surîsul şi clătină din cap. Astfel, era caraghios şi hidos. Era groaznic. Avea nemişcarea grozavă a motanului, căruia îi miroase un şoarece. Rîsul lui tăcut ar fi înspăimîntat pe oricine. Se gîndea:

— E aici, drăguţa de ea! Hei! O am în mînă! Nu zău! N-ar zice că-i un şoricel, care roade? De ce ciocăneşte? Hei! Pe Dumnezeul meu, nu aşa de tare, frumosul meu şoricel, că… te aud!… Ea ciocăne, vezi bine, ca să cheme pe femeia aceea, cumsecade! Şi cum nu primeşte nici un răspuns, cum nu mai aude nici un zgomot… crede că a scăpat… În clipa asta îşi zice… că nu mai e nimeni în casă… că o fi putînd să-şi scoată vîrful nasului… umblă cu mînuţa ei frumoasă, la clanţa ascunzătoarei… trosneşte… şi eu care sînt aici, care o pîndesc. Niciodată n-am petrecut aşa!…

Minutul care urmă fu înspăimîntător.

Bietul şoricel – vrem să spunem Myrtille – deschise. Şi, îndată, privirea ei mirată se oprise asupra lui Malingre care, în mijlocul laboratorului; cu degetul pe nas, cu faţa îngustă, cu un rîs şi mai puternic, cu gîtul întins, nemişcat, caraghios, hidos, o pîndea.

Ea rămase tremurînd, fără un gest de apărare, mută.

Astfel şoarecele ce se dă pradă sorţii cînd simte gheara pisicii care-l înşfacă.

— Ohe! izbucni Malingre cu glas ascuţit şi batjocoritor.

Ea începu să tremure. Mojicia şi silnicia unui soldat ar fi îngrozit-o mai puţin decît rîsul şi vocea aceea.

— Haide, frumoasă copilă! zise Simon. Ieşi de acolo… Vino!… Vezi bine că… aştept!…

Sărăcuţa, rămase cîteva minute, încă, nemişcată de groază, ca fascinată. Dar cum în pieptul virgin bătea o inimă mîndră, Myrtille îşi stăpîni slăbiciunea trecătoare, pe care i-o provocase apariţia neaşteptată şi inexplicabilă a necunoscutului acela. Ea ieşi din ascunzătoare, îşi înfrînă tremuratul nervos, care o zguduia şi se opri lîngă Simon Malingre, pe care-l privi de sus în jos.

— Ce faci aici? întrebă ea. Cum ai intrat?

— Hei! Cum se intră… pe uşă, frumoasă copilă, pe uşă! Cel puţin ăsta e mijlocul întrebuinţat, obişnuit, ca să intri într-o casă. Cît despre ce fac?… vezi!… privesc. La drept vorbind… te aşteptam. Aveam ordin să te aştept.

— Aveai ordin? bîlbîi Myrtille.

— Da, am venit cîţiva aici, şi am arestat mai întîi pe biata femeie, care…

— Arestat! izbucni, Myrtille, îngălbenind. Şi pentru ce? Ce crimă a săvîrşit?

— Nu ştiu, pe toţi sfinţii! Habar n-am! Atît doar ştiu, că e arestată. Şi eu am avut ordin să te aştept. Şi după cum vezi… te-am aşteptat. Asta-i!

Două lacrimi se prelinseră pe obrajii palizi ai fetei, care se gîndi:

— Mama lui Buridan arestată!… Sărmană mamă… ea cea atît de bună, pe care începusem s-o iubesc, şi care mă iubea atît de mult!… Vai! Ce-o să i se întîmple?

Malingre o măsură cu privirea vicleană. La urma-urmei, n-avea un aer aşa de grozav. Pentru cei care nu-l cunoşteau, era mai cu seamă caraghios, cu figura îngustă, nasul subţire, lung şi ascuţit, şi cu picioarele lui strîmbe.

Primul moment de spaimă trecut, Myrtille nu se mai temea aşa mult şi tot gîndul ei se concentrase asupra celeilalte nenorociri: „Mabel era arestată!”

Simon Malingre, încărcat de izbînda operaţiunii, pe care i-o încredinţase Valois, era hotărît să se arate de o politeţe rafinată.

— Acum, micuţo, zise el fără sfială, e vorba ca să mă urmezi şi cît mai repede. Vezi că… sînt ceremonios. Nu mă obliga să te silesc.

— Să te urmez?… Unde?

— Ei!… O să vezi! Într-un palat splendid, unde vei fi bine tratată… crede-mă!

Myrtille clătină din cap, cu energie.

Părînd că n-ar fi văzut acel semn, Malingre urmă:

— Deci, ne vom coborî, vom ieşi, şi pe străzi să umbli frumos, alături de mine.

O speranţă licări în ochii Myrtillei..

Malingre, care văzu bine acea speranţă, îşi puse iar degetul pe nas, se gîndi un minut, apoi zîmbetul lăbărţat, i se aşternu pe faţă.

— Fără îndoială zise el, îţi va fi foarte lesne să încerci să fugi pe stradă. Să-ţi spun, dacă fugi, eu te las. Îţi va fi şi mai uşor să te apuci să strigi, să strîngi lumea în juru-ţi, şi în acest caz eu mă pun pe fugă, căci n-am nici o poftă să mi se spargă capul cu pietre, pentru ochii tăi cei frumoşi. Vezi dar, că e lesne. Şi chiar, iată, fără să mai căutăm atît, dacă-mi ordoni să plec te ascult la minut, şi te las liberă. Ah! Ah! Ce zici de asta, micuţo?… Să vedem, să plec fără tine? Vorbeşte! Nu te sfii.

Dar… Malingre se opri un minut pufnind de rîs. Myrtille tremura.

— Dar, urmă Simon, trebuie să-ţi spun un lucru. Biata femeie, pe care am arestat-o azi noapte, scumpa cucoană…

Myrtille se îngrozi!

— Ei bine, peste o oră ea va fi spînzurată, dacă nu soseşti la timp, la locul spînzurătorii. Iacă! Mie puţin îmi pasă. Pleacă, fugi, rămîi, ce-mi pasă mie că ea o să fie spînzurată!

Şi Simon Malingre porni fără să se mai întoarcă, să vadă dacă fata îl urma.

Jos începu să dărîme fortificaţiile, pe care le ridicase în dosul uşii.

— Mai iute! Oh! Mai iute, te rog! murmură lîngă el, vocea Myrtillei.

— Ha, ha! Te-ai hotărît?… Ei bine! Fii liniştită, o să ajungem la vreme. Răspund eu.

— Şi, spui că, dacă merg acolo unde mă duci…

— Doamna aceea nu va fi spînzurată. Din contră, peste un ceas, dacă nu eşti acolo…

— Să mergem! Să mergem! – se cutremură Myrtille.

Ieşiră, Malingre umbla fără să se grăbească, fără să se uite la tovarăşa lui. După o jumătate de ceas, ei intrau în palatul Valois, pe o poartă joasă şi fără să fi fost văzuţi de cineva, Malingre o închise pe fată într-o odaie şi, alergînd, se duse la stăpînul său.

— Monseniore! zise el, cum fu în faţa contelui de Valois. Am prins păsărica!

Valois se înfioră. Ochii lui negri fulgerară şi obrajii oacheşi tremurară de o bucurie negrăită.

— Cum ai făcut? zise el, ascunzîndu-şi cu îngrijire emoţia, care, cu toate astea, nu scăpase lui Malingre. Nu a strigat? Ziua, în amiaza mare era primejdios; dar, fără îndoială, ai legat-o şi i-ai pus căluş în gură. Nu i-ai făcut vreun rău, păcătosule?

— Monseniorul mă cunoaşte prea puţin, zise Malingre, aplecat pînă la pămînt – ca să se gîndească că aş fi avut îndrăzneala să pun mîna pe aceea pe care o ocrotiţi cu gîndul. Nu, n-am legat-o, nu i-am pus căluş, şi nici măcar cu degetul n-am atins-o! N-a strigat, nu s-a opus… ci m-a urmat, blîndă ca un mieluşel!

Şi, Malingre îi istorisi lui Valois cum făcuse ca Myrtille să-l urmeze.

Ca un adevărat cunoscător, Valois admiră şiretenia servitorului său, şi-l felicită după cum şi merita.

— Acum, zise el, du-te şi adu-mi pe Gillonne.

Malingre se repezi, alergînd să dea drumul Gillonnei, care sta tot închisă şi o aduse contelui, zicînd:

— Dacă spui un cuvînt, de cele ce s-au petrecut între noi, Gillonne, istorisesc contelui tot ce ai inventat, ca să-i storci bani. Dacă taci, din contră, îţi garantez că ne-am îmbogăţit.

Gillonne pricepu că asociatul ei o păcălise, pentru a-i smulge secretul ascunzătorii Myrtillei şi, mai cu seamă, aurul de care ducea dorul.

— Răbdare, îşi zise ea, mă voi răzbuna!… Ne-am înţeles! adăugă tare. N-am să spun nimic. M-ai ameninţat, furat, jefuit, sărăcit… dar ce n-aş răbda de la un viitor bărbat galant şi frumos ca tine, Malingre?

Simon privi chiorîş spre onorata sa tovarăşă şi se gîndi: „Îmi pregăteşte vreo lovitură! Să ne ţinem bine!”

Dar se făcu că se umflă în pene şi Gillonne, care-l observa bombăni:

— Dobitocule! Am să te fac să-mi plăteşti sută la sută, spaima pe care mi-ai tras-o şi galbenii pe care mi i-ai şterpelit.

Ajunseseră la apartamentul contelui.

Gillonne şi Malingre intrară.

— Gillonne! zise Valois, îndrăzneţul nostru Malingre a descoperit locul unde se ascundea fata lui Marigny.

— Malingre e un om foarte priceput, monseniore!

— Da! Şi a adus-o pe vrăjitoare, care acum e în palat. Ţi-o încredinţez, Gillonne. O cunoşti. Ea nu ştie amestecul pe care îl ai în afacerea de la grădiniţa cu trandafiri, şi imensul serviciu pe care l-ai făcut Statului şi Maiestăţii Sale.

— Şi vouă, monseniore!

— Într-adevăr, şi mie!… Deci, ea trebuie să aibă încredere în tine!

— Fără îndoială. Şi, chiar dacă nu-mi mai păstrează vechea ei încredere, mă însărcinez să-i inspir alta… nouă. Monseniorul nu va pierde nimic, în schimb!

— Eşti o femeie preţioasă, Gillonne. Şi te iau, definitiv, în casa mea. Te numesc supraveghetoarea lenjeriei casei mele. E un post onorabil şi care aduce mari beneficii, pe care multe burgheze l-au dorit în deşert.

— Monseniorul e prea bun!

— Şi nu e… decît un început. Dar, supraveghează-ţi prizoniera, adăugă contele, cu un ton ameninţător. Nimeni în palat şi afară din palat nu trebuie să ştie că o fată e aici. Dacă acest secret va fi destăinuit oricui va fi, îţi smulg limba. (Gillonne făcu o reverenţă). Nimeni nu trebuie să se apropie de ea, să-i vorbească, sau s-o vadă cineva, voi scoate ochii celuia care o fi văzut-o, mai întîi, şi apoi pe ai tăi. (O altă reverenţă din partea Gillonnei). În sfîrşit, dacă din pricina ta sau a oricărui altul, această fată izbuteşte să fugă din palatul meu, tu şi cu complicii tăi veţi fi arşi în sala de jos a palatului. (A treia reverenţă a Gillonnei).

Contele se cutremură puternic, la gîndul că Myrtille ar putea să fugă. Dar era sigur de a-şi fi dobîndit în Gillonne o temniceră devotată. El urmă:

— Nu vreau s-o văd… astăzi, nu! Alege în tot palatul apartamentul care ţi se va părea mai potrivit planurilor noastre şi gîndeşte-te că, dacă eşti credincioasă şi inteligentă, ai cîştiga o avere!

— Credincioasă? zise Gillonne. Nu se poate să fiu mai mult! Monseniorul ştie aceasta.

La un semn al stăpînului, Gillonne şi Malingre se făcură nevăzuţi.

— Vezi că ne-am îmbogăţit? făcu Maligne. Vezi că am avut dreptate să-ţi smulg secretul prin frică? Vezi că, graţie mie, favoarea contelui te-a ridicat la demnitatea de lenjerieră? Cînd ne cununăm, Gillonne?

Din întîmplare, Malingre era odată sincer.

Trecerea şi averea Gillonnei îl uimeau.

Îşi zicea că are o logodnică preţioasă. Dar, pe cînd Simon Malingre aruncă Gillonnei nişte priviri pe care el le credea drăgăstoase, dar care nu erau decît sinistre, Gillonne, umblînd de-a lungul sălilor palatului, se gîndea, fără îndoială, la lucruri mai însemnate.

Şi cum Malingre, în culmea entuziasmului, ajunsese să-i facă o adevărată declaraţie de dragoste, Gillonne se opri în loc, îl privi în fundul ochilor şi zise:

— Vrei să mi-i dai înapoi?

— Ce? tresări Malingre nedumerit.

— Galbenii… sărmanii mei galbeni, pe care mi i-ai şterpelit… Simone, dă-mi-i înapoi, dacă zici că mă iubeşti.

— Da, te iubesc, făcu Malingre, dar tocmai de aceea n-am să ţi-i mai dau. Îi păstrez, vezi tu, ca să fii şi mai bogată în ziua nunţii noastre.

Gillonne nu mai adăugă nimic şi porni înainte.

Se gîndea.

— Valois a zis că acela care o va face pe Myrtille să fugă va fi ars de viu. Desigur, Valois se va ţine de cuvînt. Îl cunosc eu bine!

Vorbindu-şi altfel, îl privi pe Malingre cu o ironie adîncă. Malingre nu înţelese privirea sau n-o văzu. Ajunseră în faţa odăii unde era închisă Myrtille. Şi Simon îi dete Gillonnei cheia, zicînd:

— Iat-o! Acum, descurcă-te cum ştii! Eu mă duc să mă întîlnesc cu monseniorul, la Temple.

Contele de Valois, se înapoiase la Temple, locuinţa lui oficială, de cînd, prin favoarea regelui, nepotul său, fusese numit guvernator. Era o natură violentă. Puternic de statură, cu umerii laţi, cu înfăţişarea formidabilă, cu armura lui de război, Charles de Valois, era tipul războinicilor vechi care, semeţi, pe caii lor normanzi, cu harnaşamentul de oţel, păreau neclintiţi ca nişte stînci.

La începutul verii, avusese ambiţii nemărginite. Dar fierul muiat de foc, fierul în care loveşte fierarul, se moaie, se îndoaie, şi prima sa tărie se înmlădiază, şi dacă nu se îndoaie, se rupe…

Alţii, decît Valois, s-ar fi zdrobit, poate. Valois se îndoise, prins între acea puternică nicovală, care se numise Philippe cel Frumos şi ciocanul acela grozav, care se numea Enguerrand de Marigny, încetul pe încetul. Charles de Valois îşi înmlădiase firea violentă şi straşnică: învăţase să fie şiret!

Şi, mai bine, învăţase să trăiască în frica acelei clipei care urmează clipei pe care-o trăia.

Din starea aceea de constrîngere, în care trăise atîta vreme, rezultase o ciudată timiditate. Valois nu mai îndrăznea să „voiască”. Îi era chiar frică de un triumf. Valois făurea planuri formidabile, întocmea răzbunări înspăimîntătoare, şi, în minutul hotărîtor, cînd nu-i mai rămînea decît să lovească, să retrăgea pe neaşteptate.

Trecea deci drept foarte îndemînatic şi viclean. În realitate, era slab.

Atîta tot.

Odată, cînd se aflase în faţa Myrtillei, pe care se dusese s-o aresteze în grădiniţa cu trandafiri, ca să lovească în rivalul său, Marigny, natura lui primitivă, brutală, se dase de gol; o pasiune se dezlănţuise în el; pentru pasiunea aceea renunţase la un plan rumegat multă vreme… voinţa de a proba că Myrtille voise să-l omoare pe rege prin vrăjitorie, apoi să probeze că Marigny era tatăl vrăjitoarei. Aceasta ar fi însemnat fără îndoială, pentru Marigny, prăbuşirea, exilul sau poate chiar închisoarea, eşafodul.

Renunţînd la răzbunarea aceea adîncă pentru că se îndrăgostise de fata lui Marigny, Valois îşi zisese că ar fi încă o răzbunare frumoasă, dacă ar putea să se ducă la tatăl Myrtillei într-o zi să-i spună:

— Pe fata ta, mi-am făcut-o amantă!

Acum Myrtille era în puterea lui. Dragostea pentru fată şi ura pentru Marigny se întîlneau laolaltă, – cu toate astea, Valois tot nu se hotăra.

Spre marea mirare a lui Simon Malingre, plecase din palat, aproape fugise fără s-o vadă pe Myrtille.

În sufletul lui nu era nici un fel de milă. Nici un gînd delicat.

Simţea o bucurie de fiară la gîndul că Myrtille era la discreţia lui şi că n-avea decît să întindă mîna asupra ei.

Dar, atîta doar că Valois răsturna acum ordinea faptelor: îi păru o necesitate de neînlăturat, să se scape de Marigny mai întîi. În fond îi era frică.

Cînd ajunse la Temple, chemă pe chelar şi coborî în temniţă, urmat de un singur om. Nu ştia singur ce voia cu femeia aceea care îşi împinsese sacrificiul pînă a lua locul Myrtillei. Nădăjduia în chip nelămurit că va dobîndi oarecare lămuriri cu privire la starea de spirit a fetei. Intră singur în temniţă, şi văzîndu-l, Mabel avu un zîmbet trist: nu mai spera să-l vadă pe Valois singur.

— Femeie, începu Valois, vin să-ţi vorbesc de fata aceea care ar trebui să fie în locul tău, şi pentru care consimţi să mori; căci trebuie să-ţi spun: amînată dintr-un capriciu al regelui, care vrea să-ţi vorbească la Luvru, de tortură nu vei scăpa. Cu toate astea, pot să-ţi îndulcesc ultimele tale minute, şi să-ţi înlătur, dacă nu moartea, cel puţin suferinţa.

— Ce vrei să-ţi spun, Charles de Valois?

— Să-mi vorbeşti de acea Myrtille, să-mi descrii caracterul ei… gusturile ei… cu deosebire ce-i place…

Mabel îl privi lung pe Valois, şi-l întrebă:

— E liberă?… Ai ţinut jurămîntul pe care l-ai făcut cu mîna pe cruce?

— Mi-am ţinut jurămîntul! repetă Valois.

— E liberă?…

— Mi-am ţinut jurămîntul! repetă Valois.

— Nu-mi răspunzi! strigă Mabel, care încercă să înainteze, dar lanţurile erau scurte, şi cu un suspin îngrijorat, îşi luă iar locul în picioare, lîngă zid.

— Tu, nu-mi răspunzi! făcu Valois.

De sub masca lui Mabel, îndoita flacără a ochilor scînteia, cu atîta Putere stranie, încît Valois simţi un fel de mirare şi de îngrijorare.

— Myrtille nu e liberă! îşi zise Mabel în gînd. Fie! urmă ea, vorbind tare. Pot să-ţi vorbesc de ea. Va fi o mîngîiere şi pentru mine! Bine! Caracterul ei, gusturile, slăbiciunile, viaţa, inima, gîndul ei, Myrtille toată e cuprinsă în aceste singure cuvinte: ea iubeşte pe Buridan!

Valois scrîşni din dinţi.

— Buridan!

Oh! pe acela îl ura mai mult decît pe Marigny…

— Răbdare, făcu el, tare. Îşi vorbea lui însuşi, răbdare! Tortura acelui vagabond nu e decît chestie de ceasuri! E în mîini sigure…

— Vrei să spui, Valois, că Buridan e în mîinile reginei… Nu-i aşa?

— Desigur. Am fost de faţă cînd l-a arestat, în Pré-aux-Clercs.

— Buridan a evadat! zise cu răceală Mabel.

— Evadat? rînji Valois. Eşti nebună, femeie. Dar nu de asta mă îngrijesc…

— Buridan va scăpa-o pe Myrtille, pe care o ţii închisă, ca un sperjur, contra jurămîntului tău…

— Oh! Eşti, într-adevăr, vrăjitoare? murmură Valois dîndu-se înapoi.

— Buridan se va căsători cu Myrtille! urmă Mabel.

— Te înşeli, femeie! izbucni Valois, cu glas tremurător de furie şi de spaimă. Dacă acest Buridan e liber, – ceea ce nu cred! – arcaşii prefectului nu vor întîrzia să-l aresteze. Şi, dacă blestemata ta ştiinţă ţi-a îngăduit să pricepi că am ţinut fata pentru mine… ghiceşte, vrăjitoareo!… citeşte în viitor… priveşte-ţi oglinzile infernale, care-ţi arată întîmplările viitoare şi vezi-l pe Buridan… spînzurat… pe Myrtille în braţele mele…

— Vei libera-o pe Myrtille! zise Mabel, cu aceeaşi răceală, care îl exaspera şi-l înspăimînta pe Valois.

El rîse tare şi se îndreptă spre uşă…

— Mi te vei supune! strigă Mabel. Căci am dreptul să-ţi ordon, Charles de Valois! Eu nu vin din Iad, ci sînt trimisă de zeul răzbunării! Priveşte-mă!

Valois se întoarse şi se uită spre vrăjitoarea, care-şi scosese masca. Rămase încremenit.

— Cine eşti? – bolborosi el. Oh! Cine eşti?… Unde am văzut faţa ta? Unde am văzut ochii aceştia, care-mi sfredelesc pînă în adîncul sufletului!… Oh!… Te recunosc, te recunosc!… Eşti… Anne de Dramans!…

Sub stăpînirea unei spaime nebune, Valois simţi înmuindu-i-se picioarele. Se rezemă de zidul temniţei.

Mabel îşi pusese iarăşi masca şi şedea nemişcată. O tăcere grozavă apăsă cîteva minute asupra acelor două fiinţe, întreruptă numai de suspinele de spaimă ale lui Valois.

— M-ai recunoscut! zise, în fine, Mabel. Cred că-nţelegi, acum cu ce puteri sînt înarmată. Ascultă, Valois! Cînd vor veni să mă ia, ca să mă ducă la Luvru, orînduieşte lucrurile astfel, ca să-mi probezi că Myrtille şi cu Buridan sînt liberi. Dacă nu o faci, voi istorisi regelui cum şi de cine am fost lovită la Dijon… cum şi de cine a fost ucis copilul tău, pe cînd tu erai favoritul Margueritei de Bourgogne, viitoarea regină a Franţei.

Valois nu ascultă mai mult, ci nebun de spaimă, ieşi din închisoare, se sui în apartamentul său şi căzu într-un jilţ, şoptind:

— Sînt pierdut!

— Dacă monseniorul vrea să-mi spună ce durere îl copleşeşte, poate voi putea să-i găsesc leacul! zise un glas lîngă el.

— Simon Malingre!

— Chiar eu, monseniore!

— Da, da! vorbi Valois înfrigurat. Tu ai mintea iscusită şi bogată. Într-adevăr, poate îmi vei da vreun sfat bun. Ascultă…

Valois istorisi tovarăşului său tot ce i se întîmplase, şi adăugă:

— Totul e ca această femeie să nu poată ajunge în faţa regelui.

Malingre se gîndi cîteva minute apoi surîse.

— Numai atît? Ei bine, monseniore, puteţi să vă liniştiţi. Pot să vă afirm că această blestemată vrăjitoare va muri înainte de a fi chemată de rege… Atunci se va spune, şi regele va repeta-o, că înaintea dreptăţii Oamenilor, judecata Dumnezeiască a lovit-o pe fiica aceea a Infernului.

— Şi, cum o să moară? întrebă Valois, privind pe Malingre cu admiraţie. O să te duci tu în fundul carcerei sale s-o sugrumi?

— Dacă trebuie… mă voi duce, monseniore. Dar e cineva care, cu mai multă bunăvoinţă, se va însărcina cu această execuţie trebuitoare şi care o va executa mai cu blîndeţe, prin otravă, sau altfel. Şi acest cineva, monseniore, e Gillonne.

În vremea asta, Gillonne, pe care Simon Malingre, totdeauna prudent şi poate într-un scop ascuns, o prezenta lui Valois ca pe singura salvatoare posibilă, acea Gillonne căreia îi pregătea un frumos rol de călău, pătrunsese la Myrtille.

Văzînd-o pe vechea ei servitoare – sau mai bine zis singura ei prietenă de la grădiniţa cu trandafiri – Myrtille ţipase de bucurie şi se repezise spre ea cu braţele deschise.

— Scumpa mea, Gillonne!

Dar Gillonne făcu un semn misterios, închise uşa cu cea mai mare îngrijire şi întorcîndu-se spre fată îi zise:

— Nu sînt ceea ce crezi, nu sînt servitoarea dumitale devotată, nu sînt demnă să-mi zici scumpă Gillonne!

— Vai! izbucni Myrtille, tremurînd, ar trebui să bănuiesc ceva, deoarece te afli în casa în care locuiesc duşmanii mei.

— Pentru că făcusem o învoială cu duşmanii tăi. Plătită cu aurul contelui de Valois, eu am fabricat figurina de ceară, eu am pus-o în aghiasmatar, unde a fost găsită, eu, în sfîrşit, am făcut să fii arestată ca vrăjitoare.

Myrtille o privi cu groază.

Gillonne urmă:

— Şi, acum, că ţi-am destăinuit crima mea, cred că trebuie să ai încredere în mine, dacă-ţi spun că mă căiesc.

Mută de groază, Myrtille o examina cu un fel de curiozitate sfioasă pe femeia, pe care – ani îndelungaţi, – o crezuse prietenă devotată, mai mult decît servitoarea credincioasă, şi care, deodată, se arăta o ticăloasă. Îi era foarte cunoscută şi, cu toate astea, părea că… n-o mai cunoaşte.

— Se poate să fi făcut tu asta, Gillonne? murmură ea. Nu eşti în minţile tale?

— Nu numai că e posibil, dar e adevărat. Stam lîngă tine, numai ca să te vînd. Te-am trădat. E îngrozitor dacă vrei, dar nimic nu mai poate face ca trădarea mea să nu fie o faptă îndeplinită.

— Şi ce ţi-am făcut? oftă Myrtille tremurînd.

— Tu? Nimic! Înger din cer, nu mi-ai făcut decît bine. Pe cît pot iubi pe cineva, te iubeam…

— Mă iubeai?

— Poate să ţi se pară ciudat. Dar, îmi erai dragă! Erau clipe cînd mă blestemam că te trădam. Dar… banul mi-i drag şi asta a fost nenorocirea ta.

— Dar, urmă Myrtille care se înfiora în faţa femeii aceleia, de ce m-ai vîndut?

— Pentru că nobilul tău tată se numeşte Enguerrand de Marigny, şi că o ură de moarte e între el şi Charles de Valois. Dac-ai fi rămas fata lui Claude Lescot, ai fi fost fericită.

— Vai! E adevărat. Tatăl meu e un personaj atît de temut... primul ministru al reginei! Şi de cînd am aflat lucrul acesta, Gillonne, mi se pare că trăiesc într-un vis îngrozitor. Unde e vremea fericită, de la grădiniţa cu trandafiri… pe cînd nu aveam altă grijă decît… a florilor mele? Pe atunci, necazul meu era: o omidă pe un trandafir. Pe atunci tatăl meu nu mi se arătase decît sub înfăţişarea unui blînd negustor! De ce n-am rămas în acea blîndă necunoştinţă! Sau, mai bine, de ce nu sînt cu adevărat fiica unui negustor de covoare?… Sînt pierdută, o simt şi în zadar m-aş împotrivi soartei… Fiica lui Enguerrand de Marigny, fiica reginei Franţei… sînt condamnată, căci, fără îndoială, trebuie să dispară proba însufleţită a trecutului…

Myrtille începu să plîngă. Gillonne îi privea lacrimile fără înduioşare. Ea se lăudase numai că putuse s-o iubească. Gillonne era însetată de răzbunare. Atît!

Ea jurase că Simon Malingre va plăti cu viaţa spaima ce-i stîrnise, şi mai cu seamă furtul galbenilor ei.

— Nu te teme de tatăl tău nici de regină, – zise ea cu vioiciune. Nu-i nici o primejdie din partea lor…

Myrtille clătină din cap, îndurerată.

— Primejdia cea mare, urmă Gillonne, e contele de Valois. Dare-ar Dumnezeu ca acest om să se mulţumească să te urască, să nu poată suferi în tine decît pe fata lui Marigny!

— Şi… ce mai poate să-mi facă? întrebă Myrtille cu nevinovăţia ei drăgălaşă.

Gillonne surîse, se apropie de fată şi şopti:

— Cînd a venit la grădiniţa cu trandafiri, ca să te aresteze, contele te-a văzut pentru prima dată. Ce pot să-ţi spun? Iubirea contelui e mai de temut decît ura lui. Şi aici eşti în palatul lui Valois!…

Myrtille scoase un ţipăt de spaimă. O cuprinse o groază de nedescris. Lovitura Gillonnei îşi ajunsese ţinta. Pentru Myrtille, ura lui Valois şi toate urmările nu era decît o nenorocire, şi nenorocirea aceea – în cel mai rău caz – nu putea fi decît o moarte violentă. Dar iubirea lui Valois… însemna ruşinea cea mai cumplită, înfierarea cea mai amară, mai grozavă decît securea călăului. Din clipa aceea, Myrtille uită că Gillonne o trădase şi o mai putea vinde. Ea nu avu decît un gînd: să fugă pe dată de iubirea aceea, a cărei primejdie ameninţătoare o pricepea acum.

Gillonne urmă:

— Dacă m-au învinovăţit de crimele pe care le-am săvîrşit împotriva ta, e pentru că mă căiesc. Mă crezi? Am hotărît să te scap. O doresc din tot sufletul. Şi numai eu te pot scăpa de Valois. Sau, cel puţin, numai eu pot lua măsurile trebuincioase. Şi, pentru un moment, ele se reduc la una singură: trebuie să dau de veste seniorului Buridan…

La auzul numelui logodnicului ei, faţa Myrtillei se îmbujoră. Inima începu să-i bată tare şi murmură:

— Da… dacă Buridan ar şti unde sînt, ar încerca orice, să mă scape…

— Tot aşa gîndeam şi eu! adăugă iute Gillonne. Ar fi vorba să-l anunţăm pe seniorul Buridan, şi dacă vrei, mă-nsărcinez eu, numai de-aş şti unde-l pot găsi?

— Dacă e liber, dacă a putut scăpa de la Pré-aux-Clercs, îl vei găsi, desigur, în palatul d’Aulnay, din strada Froidmantel, – dar, vai!…

Myrtille era gata să-şi destăinuiască teama cu privire la arestarea lui Buridan. Dar de abia vorbise, şi o bănuială neaşteptată se strecură în gîndul ei:

— Dar Buridan era liber! Putuse să scape!

Acum o trimisese pe Gillonne, să-i afle ascunzătoarea! Şi tocmai ea, logodnica lui, îl trăda.

Tăcu, deodată, şi se trase înapoi, galbenă ca ceara. Gillonne pricepu ce se petrecea în sufletul ei.

— Te fereşti de mine, şi e natural – urmă ea, dar îţi jur pe partea mea de Rai – dacă voi mai avea vreo parte de Rai – îţi jur pe mîntuirea mea, că de data asta nu te trădez. Adio! Nu te teme. Dacă-l găsesc pe seniorul Buridan, se va mişca. Dacă nu-l găsesc, voi lucra singură. Vreau să scapi de Valois, şi asta va fi nu numai o reparaţie a răului, pe care ţi l-am făcut, dar o fac şi în interesul meu.

Gillonne ieşi.

— Scumpul meu Malingre rînji zgripţuroaica, îndepărtîndu-se. Cu cîtă plăcere să-l privesc prăjindu-se pe jar, după făgăduinţa monseniorului! Căci micuţa Myrtille va evada. Şi cine va pregăti această evadare? Tu, scumpul meu Simon?… Cît despre ceea ce o să se facă micuţa, plecînd de aici, asta-i treaba mea. Ţin răzbunarea în mînă, şi averea tot în labă…





XLI. REGINA SE PLICTISEŞTE



Pe cînd Mabel, din fundul temniţei încerca încă s-o mai ocrotească pe Myrtille, iar Valois – ascultînd de sfaturile lui Malingre, luase hotărîrea să se scape de prizonieră, şi pe cînd Gillonne pornea în căutarea lui Buridan, Marguerite de Bourgogne părea că se plictiseşte de moarte.

Numai prinţesele Blanche şi Jeanne aveau voie să intre la ea şi numai ele o mai mîngîiau puţin.

Foarte fericit, că primejdia bolii se risipise atît de iute, regele îşi reluase cursul ocupaţiilor obişnuite. Şi, ca să sărbătorească cu cinste o împrejurare de o atît de mare însemnătate ca însănătoşirea reginei, ordonase serbări publice.

Omul său de încredere, care-i spunea tot ce gîndea, îi atrăsese atenţia că regina nu fusese bolnavă, şi deci nu era nici un zor să facă poporul Franţei să se bucure de însănătoşirea ei. Lucru la care regele Ludovic, bine dispus, răspunsese:

— Asta va servi pentru cazul cînd, mai tîrziu, regina se va îmbolnăvi! şi se va însănătoşi, într-adevăr. Nu e rău să ne bucurăm dinainte. Dar pentru că ai ceva de spus, vreau, ca aceasta ocazie, să fie „o serbare a nebunilor” şi tu vei fi regele lor.

Omul nu luă ameninţarea în serios. Dar n-avea dreptate, şi se va vedea cum nenorocitul acesta ar fi făcut bine să nu fi vorbit în ziua aceea. Proiectul unei serbări publice, imitată după serbarea anuală a nebunilor, entuziasmase pe Ludovic, care convocă îndată consiliul său şi începu să studieze chestiunea cu aceeaşi gravitate pe care o punea şi în afacerile Statului.

În vremea asta, regina răsturnată – fără putere – într-un fotoliu, cu ochii închişi, cu fruntea încruntată, cu buzele strînse, se gîndea la întîmplările din urmă care o mirau grozav. Şi, în timpul acesta, ca un refren superstiţios, îi trecea prin minte gîndul:

— Gautier m-a blestemat. N-ar fi trebuit sa mă arăt pe platforma Turnului Nesle!…

Ea deschise ochii şi le văzu pe cele două surori ale ei, ocupate cu împletitul unor broderii.

— Blanche, Jeanne, aţi auzit spunîndu-se că blestemul rostit în anumite împrejurări, te poate apăsa o viaţă întreagă: scoţînd-o din orînduiala ei, şi apoi s-o zdrobească?

— De care blestem vorbeşti, scumpă soră?

— Ce are a face, de care? zise regina nerăbdătoare. Răspundeţi-mi la întrebare… Oh! Întrebările îmi înnebunesc mintea! Ce s-a făcut Mabel? Ce i s-a întîmplat?… Ea… fata mea… rivala mea? Şi dînşii, cu toţii!… Ce s-au făcut? Oh! Să-i am în mînă pe aceşti oameni, şi…

Se opri deodată, se sculă şi începu să umble înfrigurată. Apoi urmă:

— Jeanne, Blanche, ascultaţi-mă! Cîtă vreme vor trăi oamenii aceia, nu-i nici o linişte cu putinţă pentru mine… nici pentru voi…

Cele două principese se cutremurară.

— Numai unul dintre ei de-ar vorbi – urmă cu vocea înăbuşită regina – şi misterele de la Turnul Nesle vor fi date pe faţă. Şi atunci va veni decăderea… pentru toate… poate chiar moartea ruşinoasă şi grozavă, în fundul unei temniţe…

Jeanne şi Blanche se priviră îngălbenind. Şi pe ele acest gînd le tortura. Dar, mai puţin expuse decît regina, prin lipsa soţilor lor, ele căutau să-şi liniştească îngrijorările sau, cel puţin, izbuteau să le ascundă.

— Trebuie să-i găsim! oftă Jeanne. Philippe şi Gautier d’Aulnay trebuie să plece pe drumul tuturor…

— Amanţilor noştri! întregi Blanche cu vocea sugrumată.

— Am fost blestemată! murmură regina.

Toate trei rămaseră o clipă tăcute, cu adînca atenţie a oamenilor care ştiu că o vorbă poate să-i coste viaţa. Şi, cînd viaţa e frumoasă, cînd se prezintă sub forma libertăţii tuturor plăcerilor, sub cea mai neînfrînată libertate, e îngrozitor s-o pierzi.

În momentul acela două servitoare, conduse de o damă de onoare, aduseră prînzul principeselor.

Apoi, după un semn al reginei, servitoarele şi doamna de onoare plecară.

— Să petrecem! zise Jeanne. Vinurile de Spania sînt un leac minunat împotriva frigurilor plictiselii.

Surorile se aşezară în jurul mesei, servindu-se singure, şi, în curînd, într-adevăr, se simţi efectul vinurilor. Ochii începură să le strălucească, obrajii li se rumeniră.

— Eu, începu Blanche, nu cred îl blesteme. Ce poate însemna o vorbă?… O ia vîntul, şi, asta-i tot!

— Desigur! adăugă Jeanne, care se exalta. Şi, chiar dacă blestemul ar putea pricinui oarecare pagube într-o viaţă, n-ar fi să plăteşti prea scump, ceea ce e mai ameninţător în vreo existenţă, cînd e ca a noastră. Ascultă, regina mea, vrei să mergem să vedem leii?

— Nu pricepeţi, oare? oftă atunci Marguerite, ai cărei ochi scînteiau încruntaţi. Dacă ar fi vorba de nişte blesteme anonime, care şuieră în calea puternicilor de pe pămînt… dacă n-ar fi decît blestemele pornite de atît de jos, încît nu ne pot atinge pe noi… acei care plutim deasupra mulţimii, nu m-aş tulbura. Dar omul care m-a blestemat…

— Cine-i acela? întrebară cele două prinţese, privind-o cu ochi lacomi.

— Ascultaţi! Stragildo îi apucase. Unul din ei mă recunoscuse. Dădui ordinul să-l ucidă. Şi, cum nu mai aveam răbdare, m-am suit pe platforma turnului, crezînd că s-a sfîrşit… Nu… nu se sfîrşise!… Văzui capul palid ca de ceară a mizerabilului de Gautier, ridicîndu-se, şi atunci în clipa aceea grozavă, din ochii înflăcăraţi, din pumnul ameninţător, dintre buzele şi din toată fiinţa lui, m-a blestemat!… De atunci nu mi-a mai izbutit nimic… Simt că mă apasă nenorocirea, şi că sînt tîrîtă spre o catastrofă fatală… Mi-e frică!…

— Nebunii! strigă Jeanne, rîzînd nervos.

— Simple închipuiri, adăugă Blanche şi pufni şi ea de rîs.

— Regele! anunţă un aprod, deschizînd uşa.

— Aici se… rîde! strigă deja regele, intrînd cu pasul lui grăbit. Ei bine! Bravo!… Scumpă Marguerite eşti dar bine, de tot?

— De tot, Sire! bolborosi Marguerite de Bourgogne.

— Am venit să-ţi dau o veste bună, urmă Ludovic, surîzător şi fericit ca un copil care o să petreacă. O să avem o mare serbare în Paris… o serbare a nebunilor. Ce zici de ideea asta?

— Admirabilă, Sire! făcu Marguerite care încetul cu încetul îşi venea în fire, din spaima pe care o simţise.

Prinţesele aplaudară.

Încîntat, regele mai flecări cîtva, sfătui pe regină să nu bea prea mult, recomandă prinţeselor să aibă grijă de ea, şi, tot pe-atît de zgomotos, se îndreptă spre uşă. Dar cum era să iasă, se izbi peste frunte şi se întoarse spre regină.

— Închipuieşte-ţi, zise el, că am vrut să consult o vrăjitoare. Zău, că am făcut-o, şi i-am vorbit… cum îţi vorbesc.

— Ce imprudenţă, Sire!

— Recunosc. Dar nu regret imprudenţa. Căci femeia aceasta mi-a destăinuit un lucru de cea mai mare însemnătate, şi pentru care cred că-mi vei da o mîna de ajutor, scumpă Marguerite!

— Şi… despre ce e vorba? zise regina, văzînd că fruntea lui Ludovic se încrunta.

— Ea mi-a proorocit că se urzeşte o trădare împotriva mea.

— O trădare?

— Da! Şi încă în Luvrul meu chiar. În jurul meu direct. Sînt trădat.

— Trădat, Sire? Într-adevăr, e o veste gravă. Şi acea vrăjitoare ţi-a numit pe trădător?

— Nu! căci ar fi mort acum… Dar nu-i vorba de un bărbat, ci… de o femeie. Vrăjitoarea mi-a zis: „Caută în jurul tău, în Luvrul tău!”

— O femeie? bolborosi Marguerite.

— Eşti sigură de damele tale de onoare?… De damele de serviciu? Printre ele trebuie să cauţi pe aceea care mă trădează!

Marguerite plecase capul. Un minut tăcu, apoi şopti:

— Voi căuta Sire, şi… o voi găsi!

După ce Ludovic al X-lea plecă, regina, albă ca o moartă, se întoarse spre surorile ei.

— Acum, credeţi că mă urmăreşte fatalitatea?

— Cum? zise Blanche. Tu crezi că… pe tine a vrut să te numească vrăjitoarea?

Regina nu răspunse. Ea se gîndea. Căuta să-şi înfrîneze fiorii spaimei, pe care-i simţea că se închegau în fundul inimii ei.

— Haideţi să vedem leii! tresări ea deodată, dînd din cap.



*

* *

De obicei, cînd regina se ducea să-şi vadă leii, era escortată de damele sale de onoare şi de cavalerii ei. Era o partidă de plăcere, la care lua parte toată curtea. Dar se întîmpla ca Marguerite să se ducă la curtea din strada Froidmantel, cîteodată, numai cu surorile ei, şi chiar, destul de des singură.

Pentru ea era o plăcere să se apropie de fiarele acelea grozave, care erau departe de a semăna cu animalele din menajeriile noastre, pe jumătate domesticite, tîmpite de foame şi de imposibilitatea de a se mişca în cuştile lor prea strîmte…

Leii regelui şi ai reginei erau sălbatici… hrăniţi din belşug… Puteau să se mişte în voie. Erau nişte fiare grozave, pe care nici un îmblînzitor de animale n-ar fi putut să le înfrunte, fără să-l sfîşie.

Ce potrivire ciudată era între natura acelor fiare şi aceea a Margueritei de Bourgogne? Cine poate şti? Ea le iubea, cum pot iubi alte femei animalele domestice, sau o pasăre. Sta şi le privea ore întregi. Îi plăcea să le îndîrjească, strigînd la ele, şi adesea cînd i se păreau prea moleşite, lua chiar furca lui Stragildo.

În ziua aceea Marguerite se sui într-o litieră închisă, cu cele două surori ale ei, şi se îndreptară spre strada Froidmantel. Nu mai avu nevoie de furca lui Stragildo.

Deasupra Parisului bubuia furtuna; în depărtare se auzea tunetul; aerul era încărcat de electricitate; neastîmpărate, fiarele se învîrteau într-una urlînd şi răgînd…

Stragildo se repezi înaintea prinţeselor, urmat de oamenii săi. El era ca un fel de guvernator al acelui straniu palat. Avea sub ordinele lui vreo doisprezece servitori, recrutaţi cu îngrijire, aleşi toţi unul şi unul pe sprînceană, devotaţi orbeşte reginei. Oamenii aceia îndeplineau două slujbe: una oficială, cealaltă ascunsă. De obicei, erau numai ajutoarele lui Stragildo, în curtea fiarelor. Dar, în unele împrejurări, îl ajutau şi în treburile sinistre, care se săvîrşeau la Turnul Nesle. Servitorii fiarelor… ai amorului… ai morţii!

Marguerite îi trata cum îşi trata şi leii.

Şi, ca şi leii, oamenii aceia simţeau pentru Marguerite o dragoste ciudată…

Cine ştie dacă nu gustaseră chiar, fiecare, cu rîndul, din sărutările ei! Cine ştie cu ce mîngîiere, sau cu ce făgăduinţe, Marguerite le cumpărase tăcerea vinovată? Orice-ar fi fost, ei şi-ar fi dat chiar viaţa pentru ea.

Şi-ar fi tăiat limbile cu dinţii, decît să mărturisească secretele în care erau amestecaţi. Ei o serveau pe Marguerite cu pasiune, aproape chiar cu cucernicie; căci regina devenise idolul lor.

Printre fiinţele acelea devotate, sau, mai bine zis, subjugate – căci erau firi aspre, – printre bestiile acelea umane, care omorau la un simplu semn al Margueritei, şi care, la un alt semn se tîrau la picioarele ei, Stragildo, singur păstra un fel de scepticism batjocoritor.

El nu era pasionat: îşi făcea treburile şi… atît. Şi trebuie să recunoaştem că păcătosul îşi îndeplinea minunat de bine îndatorirea cu care se hotărîse să-şi strîngă o avere frumoasă.

Marguerite văzînd servitorii venind grăbiţi, le aruncă o pungă cu aur.

— Duceţi-vă, vitejii mei! le zise ea. Azi vreau să fiu singură. Duceţi-vă şi petreceţi…

Ei culeseră aurul, îl împărţiră şi numaidecît banda se împrăştie pe strada Froidmantel, îndreptîndu-se spre cîrciumile din valea Dragostei.

Stragildo rămase singur.

Am spus că ograda aceea era împărţită în două, sau mai bine zis în două cuşti imense, închise cu un grilaj destul de înalt, pentru ca nici un leu, oricît de sprinten ar fi fost, să nu-l poată sări.

Am văzut că fereastra locuinţei familiei d’Aulnay da spre curtea a doua în care nu era admis nici un vizitator şi unde numai Stragildo singur putea intra.

Regina şi cu prinţesele se apropiaseră de grilajul cu zăbrele groase.

În depărtare, dincolo de al doilea grilaj, se zăreau leii, în cuştile lor spaţioase, umblînd de colo pînă colo, privind cu ochii scînteietori, întinzînd gurile căscate… Stragildo stătea la cîţiva paşi, în urma grupului, gata de cum i-o face regina semn, să pătrundă între lei, lucru pe care-l făcea cu mare plăcere, întotdeauna.

Desigur, era un îmblînzitor, şi încă unul extraordinar. Fusese aplaudat adesea, de curtea întreagă, cînd scoţînd un leu în a doua curte, îl ţinea în respect cu vîrful furcii lui, apoi, aruncîndu-şi furca, îşi încrucişa braţele, ţinînd fiara în loc numai cu puterea privirilor lui…

Dar, în ziua aceea, el privea cu îngrijorare spre cer, studiind cu sfială mişcările nervoase ale leilor şi mormăia:

— De nu i-ar veni poftă să mă facă să intru, pe o vreme ca asta…

Regina îşi rezemase fruntea de zăbrele, ca pentru a şi-o răcori. Tăcea. Ochii i se măreau. Inima-i bătea. Cutele îi brăzdau faţa frumoasă.

În vremea asta, cele două prinţese umblau de colo pînă colo vorbind.

Deodată, Jeanne se apropie de regină şi o văzu plîngînd…

Îi atinse braţul. Marguerite se cutremură, de parcă ar fi fost atinsă de un curent electric.

— Plîngi? o întrebă Jeanne, încet.

— Lasă-mă! strigă regina.

— Marguerite! – murmură Blanche, ce chin te roade?

— Oh! Lasă-mă! Vedeţi bine că mă plictisesc! oftă regina, care, începuse să tremure nervos. Iată, urmă ea rîzînd, ar trebui să mă lăsaţi singură… Întoarceţi-vă la Luvru…

Marguerite gemea.

Cele două surori se priviră nehotărîte. Dar, după un semn poruncitor al reginei, ele se îndreptară spre uşa curţii.

— Luaţi litiera, zise Marguerite, potolită prin supunerea lor. Vreau să mă înapoiez cînd oi crede de cuviinţă şi cum îmi va conveni. Stragildo îmi va ţine de urît…

Cele două prinţese se retraseră.

— Lua-o-ar dracu de muiere! bombăni Stragildo. Iar au prins-o năbădăile! În ceasurile astea-i grozavă. Era să mă mai facă odată… să mă prăpădesc… Fie ce-o fi! Dacă o vrea să intru… eu plec! Sînt destul de bogat ca să mai ţin şi eu la viaţă…

— Stragildo! porunci chiar în clipa aceea regina. Deschide uşa!

— Să deschid uşa?… Doamnă, doriţi să treceţi în curtea de-a doua?

— Deschide uşa, păcătosule! Şi dacă mai vorbeşti, pun să-ţi taie limba!

Pesemne că Stragildo era obişnuit cu ameninţările, căci nu păru că se sinchiseşte peste măsură. El se aplecă, dar surîsul batjocoritor care-i flutura de obicei pe buze, nu fu de data asta decît o crispare îngrijorată. Privi repede cerul înnorat, pe care tocmai îl brăzda un fulger apoi cu toată porunca reginei, începu să bodogănească cuvinte fără şir. Deschise o uşă mare cu zăbrele care printr-un mecanism de echilibru, se închidea singură, cu zgomot.

La zgomotul acela fiarele din fundul curţii se opriră şi întinseră botul spre cei ce veneau să le tulbure liniştea.

Două dintre fiare scoaseră un răget, care se pierdu în bubuitul tunetului.

— Unde e Ciclop? întrebă regina, respirînd cu plăcere aerul încărcat de efluviile electrice, de emanaţiile puternice ale fiarelor şi ascultînd cu un fel de beţie urletul leilor şi bubuitul tunetului.

— Doamnă! răspunse liniştit Stragildo. Vă sfătuiesc să-l lăsaţi pe Ciclop în pace. Cu toate că zăbrelele cuştii sînt destul de groase, nu se ştie ce se poate întîmpla cu un astfel de animal.

Dar fără să ţină seama de sfatul lui Stragildo, regina se îndreptă spre cuşca lui Ciclop, pe care-l zărise în fund, în dreapta.

Stragildo o urmă, dînd din umeri. Ţinea în mînă o furcă straşnică, cu dinţii scurţi şi foarte ascuţiţi.

Marguerite se opri în faţa fiarei.

Era un leu mare, care fusese prins în ultimul an al domniei lui Philippe cel Frumos, şi pe care-l botezase astfel pentru că, pe cînd îl aduceau în Franţa, păzitorii lui îi crăpaseră un ochi.

Ciclop era tolănit în cuşca lui, cu o înfăţişare foarte liniştită. În aparenţă, sau, mai bine zis, cu gîndurile duse în pădurile lui africane, la libertatea pierdută pentru totdeauna.

— Hei! Ciclop! răcni regina.

Leul închise singurul său ochi, apoi îl deschise iar, privi adînc spre fiinţa care-i vorbea, apoi îşi închise din nou ochiul, şi-şi lăsă capul de uriaş pe labele din faţă.

Marguerite se întoarse spre Stragildo şi-i porunci:

— Deschide uşa lui Ciclop!

Stragildo se trase doi paşi înapoi, aruncă furca şi-şi încrucişă braţele.

— Ti-e frică? întrebă Marguerite.

— Da! răspunse Stragildo.

Regina luă furca şi se îndreptă spre uşa cuştii, răstindu-se:

— Pleacă de aici!

— Doamnă… O să vă sfîşie!

— Pleacă! răcni Marguerite, atît de furioasă, încît Stragildo se supuse. Piei, din ochii mei! Eşti liber un ceas. Pînă atunci, dacă te mai arăţi prin curte… eşti mort!

Stragildo plecă pe dată. Dar în loc să iasă din curte, intră în locuinţa de lîngă stradă, se sui pe scară, şi se repezi la fereastra de unde îşi observa, în mod obişnuit, fiarele.

Marguerite puse dinţii furcii pe zăvorul pe care n-avea decît să-l împingă cu o lovitură scurtă ca să se deschidă uşa.

În momentul acela, o bubuitură grozavă detună în ceruri…

Fie că vuietul tunetului îl tulburase pe Ciclop, fie că vecinătatea acelei fiinţe omeneşti îl scotea din fire, animalul se sculă, şi începu să străbată cuşca cu pasul mlădios şi puternic, pe care-l au aceşti regi ai deşertului. Gura i se deschise ca să scoată un răget formidabil.

Marguerite se făcu galbenă ca ceara şi se trase înapoi.

— Şi ei îi e frică! rînji Stragildo, de la fereastra lui.

Era adevărat! Marguerite se temea. Aţîţarea nervoasă care o împinsese pînă la îndeplinirea actului nebunesc pe care voia să-l facă, se potoli pe dată.

Se cutremură văzîndu-se atît de aproape de monstru. Şi încet, ea se trase pînă la mijlocul curţii. Acolo se opri răsuflînd greu.

— Oh? Eram nebună? şopti ea. Încă o clipă şi dam drumul fiarei… Slavă Domnului, că m-am oprit la vreme!…

În clipa aceea, de sus, de la o fereastră, căzu ceva… sau mai bine zis sări… o fiinţă… un om… care se sculă iute, alergă spre uşa cu zăbrele, care închidea curtea şi trase zăvoarele dinăuntru… apoi se îndreptă drept spre curtea leilor.

Trecînd pe lîngă Marguerite, zise:

— Marguerite vei muri!…

Şi… trecu înainte.

Regina încercă să fugă, dar simţi că spaima o paralizase. Avea senzaţia visurilor groaznice, cînd te sfîrşeşti în sforţări deşarte ca să faci pasul… care te scapă. Şi, poate spaima aceea nu pornea tocmai din primejdia clipei de groază… spaima morţii trecea pe planul al doilea…

Căci omul acela pe care-l recunoscuse, era tocmai acela al cărui blestem îi stăpînea toate gîndurile.

— Gautier! se cutremura regina – Gautier d’Aulnay!…

Gautier d’Aulnay se duse la cuşca lui Ciclop. Cu un pumn, împinse zăvorul. Uşa se deschise. Leul întinse botul, mirosi, căscă, răcni, apoi, dintr-un salt, ajunse în curte, la trei paşi de Marguerite.





XLII. FRAŢII



După cum am spus, sus erau strînşi Buridan, Philippe şi Gautier d’Aulnay, Guillaume Bourrasque, Riquet Haudryot şi, în fine, Lancelot Bigorne. Cei şase oameni, îngrămădiţi la fereastră priveau cu patimă spre regină.

— Singură, murmură cu glas înăbuşit, Philippe d’Aulnay.

— Da, singură! răspunse cu răceală Gautier.

Regina venise fără pompă, trompetele nu anunţaseră sosirea ei, seniorii şi cavalerii lui Ludovic al X-lea nu o însoţiseră. Era singură!…

Gîndul acesta îi trecea mereu prin mintea lui Gautier, fără îndoială, căci cînd Buridan, anunţă intrarea reginei şi a prinţeselor în curte, cînd feciorii fură trimişi înapoi, cînd la rîndul lor Blanche şi Jeanne se îndepărtară, cînd Philippe, întrezărind parcă cele ce aveau să se întîmple, murmură: e singură, Gautier răspunse:

— E singură şi e momentul să lucrăm!

Buridan îşi muşcă buzele.

Philippe îngălbeni şi se dădu înapoi.

Regele Basochei şi împăratul Galiléei nu simţeau altceva, decît… un fel de curiozitate.

Gautier se întoarse la masa unde Bigorne, graţie galbenilor prefectului, organizase un prînz minunat. Îşi turnă un pahar mare de vin, îl bău dintr-o răsuflare şi… se puse pe rîs.

Philippe se apropie, îl apucă de braţ şi-i şopti:

— Frate!…

Bubuitul tunetului îi acoperi vocea!

— Taci! se răsti Gautier. Taci, Philippe. Ştiu tot ce ai să-mi spui, dar nimic nu mă va opri de a face ce vreau în ceasul ăsta. Vocea ta Philippe, n-o aud. Ceea ce-mi ajunge la urechi, nu-i decît glasul puternic al cerului, care-mi zice: „Marguerite, asasina lui Buridan, asasina lui Gautier, asasina lui Philippe, Marguerite cea desfrînată, infama de la Turnul Nesle, e condamnată”… Frate, ce vrei de la mine?

Philippe îşi şterse năduşeala care-i curgea pe frunte şi gemu:

— Îţi cer… s-o ierţi!

— Buridane! chemă Gautier. Guillaume, Riquet! Şi tu Lancelot!

Toţi se strînseră împrejuru-i, şi cu toţii pricepură că ceva grozav se petrecea între cei doi fraţi.

— Buridane! urmă Gautier cu vocea liniştită, care contrasta ciudat cu accentul lui obişnuit, de palavragiu. Crezi că Marguerite de Bourgogne, regina Franţei merită moartea?

— Cred! se încruntă Riquet. Şi, dacă ceea ce mi-ai povestit, e adevărat, în numele lui Dumnezeu care în minutul ăsta e deasupra capetelor noastre, aş aprinde singur rugul, dacă pe el ar fi femeia asta!

— Şi eu! scrîşni Guillaume. Aş înjunghia-o singur, dacă ar fi nevoie, căci asta nu-i o fiinţă omenească, ci un demon, pe care orice bun creştin trebuie să-l răpună!

— Ai auzit, frate? făcu Gautier.

Philippe se dădu cîţiva paşi înapoi şi căzu pe un scaun. Îşi apucă capul între mîini. Simţea că se sfîrşeşte…

— Deoarece desfrînata e condamnată, – urmă Gautier – nu ne mai rămîne decît s-o executăm. Cerul ne-o dă pe mînă. E singură. Lancelot, arcul!

Bigorne se şi repezi şi se înapoie cu un arc, de care purtau arbaletiştii regelui. Ca să ne facem o idee despre arma aceea, trebuie să ne închipuim o puşcă fără ţeavă purtînd la o extremitate şi în curmeziş, un arc de lemn şi, uneori, de oţel; coarda arcului era de lemn şi se întorcea spre patul puştii, oprindu-se într-o crestătură numită „nucă”. Săgeata pusă la loc, se apăsa pe trăgător, nuca bascula, coarda se desfăcea şi săgeata pornea.

Astfel era arma pe care Lancelot Bigorne o aduse lui Gautier.

Gautier se apropie de fereastra care da spre curtea leilor, desfăcu o parte a geamlîcului şi trase perdelele.

Philippe asista la pregătirea aceasta cu un fel de groază, pe care nu o putea stăpîni.

— Frate! strigă el de departe.

— Taci! gemu Gautier. Regina-i condamnată… Va muri!

În acelaşi timp, Gautier puse în canalul arbaletei o săgeată cu vîrful de oţel, armă tot atît de straşnică ca şi o puşcă din epoca noastră.

Buridan îşi scoase pălăria şi murmură:

— Dreptate!

Guillaume Bourrasque şi Riquet Haudryot îşi scoaseră şi ei pălăriile, surîzînd cu un aer batjocoritor, care dovedea cît le era de… milă de osîndită.

— Sfinte Barnabé! mormăi Lancelot Bigorne. Parcă aş fi în noaptea cînd era să-l spînzur pe… onoratul meu stăpîn… Oh! Oh! Seniorul Philippe a înnebunit?

În clipa cînd Gautier ochea pe Marguerite de Bourgogne şi apăsa pe trăgaci, Philippe cu un strigăt, sau, mai bine, cu un adevărat răcnet de durere, de amor şi de deznădejde, se repezise.

Buridan îşi încrucişă braţele.

Guillaume şi Riquet încercară să-l oprească pe Philippe, dar aceasta îi dădu la o parte cu atîta înverşunare, încît se rostogoliră amîndoi, unul în faţa celuilalt, privindu-se ca tîmpiţi.

— Mii de draci! bombăni Riquet.

— Doamne fereşte! adăugă Guillaume. Ce putere! Cine ar fi crezut că… cel mai blînd dintre gentilomi, să aibă în braţe puterea unui Capeluche!

Philippe ajunsese lîngă Gautier şi-i smulsese arma din mîini, înainte ca fratele său să fi putut face o mişcare. Apucă apoi cele trei săgeţi, care-şi aşteptau rîndul să fie azvîrlite, şi le rupsese pe genunchi.

— Mii de draci! zbieră Gautier. Ce vrei să ne faci? Să murim cu toţii? !

— Omoară-mă! gemu Philippe, cu o linişte înspăimîntătoare într-un astfel de moment. Omoară-mă, dacă crezi că moartea mea îţi e trebuincioasă. Dar… cît voi trăi eu, în faţa mea… nu se va zice, nu se va face nici un rău Margueritei!…

Gautier rămase înmărmurit. Faţa lui roşcovană îngălbeni, apoi, din alb verzuie, se făcu roşie-vînătă. Privirea sa rătăci de la Philippe nemişcat la Buridan, care nu voia să-l privească, apoi i se întoarse spre Marguerite de Bourgogne.

Era tocmai în clipele cînd regina, după ce-i poruncise lui Stragildo să plece, se apropia de cuşca lui Ciclop.

Gautier rămase un minut tăcut tremurînd, rumegînd un gînd nebunesc care cu iuţeala loviturilor trăsnetului, îi răsăriră în minte. Deodată porni într-un rîs groaznic:

— Adio, frate! Adio, Buridane! Adio la toţi!… Dacă trebuie să se sacrifice unul pentru toţi, dacă prin voinţa lui Philippe, s-a hotărît că moartea Margueritei trebuie să însemne şi aceea a unuia dintre noi… ei bine!…

Dintr-o lovitură puternică făcu să sară cerceveaua ferestrei, apoi se aruncă în gol…



*

* *

Graţie dispoziţiei celor două curţi pe care le-am descris, Gautier căzuse în a doua curte, adică în aceea unde se afla Marguerite de Bourgogne. Ajungînd la pămînt, exasperarea aceea nervoasă care-l împinsese, se topise, şi, cu sîngele rece al clipelor supreme, el judecă situaţia. Prima lui idee fu să se ducă să împingă zăvorul de la uşa de la care-l văzuse plecînd pe Stragildo.

Atunci, un rînjet de cruzime crispă fizionomia aceea atît de paşnică, în mod obişnuit, şi strigă:

— Marguerite eşti moartă!…

Duse apoi mîna la brîu pe pumnal şi zise:

— Afurisito!

Nu mai avea pumnalul.

Bănuind ce avea să se întîmple, Philippe i-l smulsese de la brîu.

În clipa aceea, ochii lui Gautier se îndreptară maşinal asupra lui Ciclop, asupra fiarei enorme care, din fundul cuştii sale ţintea cu interes pe cei doi străini, care-i tulburau visările lui de captiv.

Un cutremur de bucurie furioasă zgudui pe Gautier şi porni spre cuşca fiarei!

Peste o clipă uşa era deschisă şi după o scurtă ezitare, Ciclop trecea grilajul, care-l despărţea de Marguerite.

În mişcarea, pe care o făcuse ca să deschidă uşa, natural, Gautier se trase după ea şi animalul, fără să-l observe, se îndreptase spre femeia încremenită de groază, înţepenită locului de paroxismul spaimei.

Marguerite nu strigă. Dar gura ei era căscată ca şi cum un zbierat neîntrerupt ar fi ieşit din pieptul ei.

Leul răsuflă repede şi horcăit. Coada lui enormă se zbătea. Coama bogată i se zbîrli, gura i se deschise, lăsînd să i se vadă colţii grozavi… Se ghemui… Era gata să se azvîrle…

În minutul acela el se opri deodată şi începu să se dea înapoi mormăind de frică şi de furie…

Da, Ciclop da înapoi! Se retrăgea în faţa celor doi dinţi de oţel scurţi şi ascuţiţi ai furcii… şi furca aceea o ţinea Philippe d’Aulnay! Acesta sărise în urma fratelui său!…

Un moment, cei doi potrivnici, animalul şi omul, stătură faţă-n faţă, nemişcaţi, muţi, măsurîndu-se cu privirile.

Philippe trăia una din acele clipe stranii indescriptibile, cînd senzaţiile omului se înzecesc… cînd tot ce era imposibil devine realitate…

Nu stătuse niciodată în faţa vreunei fiinţe monstruoase ca aceea pe care o avea în faţă acum. Ar fi cu neputinţă să spun ce gînd îl frămînta în timpul acela. Dacă frica i se strecurase în măduva oaselor, sau dacă era într-o astfel de stare sufletească pe care nici frica, nici alt sentiment omenesc nu o pot atinge.

Asta ţinu cîteva secunde. Şi cine poate spune ce fel de fenomen magnetic, avu loc în întîlnirea aceea, pe care cronicarii de pe vremuri o semnalează ca pe unul din evenimentele cele mai ciudate? Cine poate spune prin ce putere sugestivă, privirea omului stăpîni fiara?

Animalul da înapoi, şi poate că, nu se retrăgea decît în faţa furcii, pe care Stragildo îl învăţase s-o cunoască. El se retrăgea fără ca Philippe să facă vreun pas. În curînd se află lîngă gratiile cuştii lui, în care intră.

Atunci Philippe, se îndreptă spre cuşcă şi, cu un gest liniştit, închise uşa.

Şi numai atunci, ca şi cum ar fi scăpat de-o teamă, leul sări asupra zăbrelelor, printre care îşi repezi laba monstruoasă, pe care o agită în gol, în vreme ce răgetele lui biruiau vuietul tunetului…

Philippe se întoarse spre Gautier şi murmură:

— Iartă-mă, frate!

Gautier aruncă Margueritei o privire sîngeroasă. Dădu din umeri, şi îmbrîncindu-l într-o parte pe fratele său, se îndreptă spre palatul d’Aulnay, care da spre curte şi strigă:

— Buridane! Se pare că nu Marguerite e condamnata, ci… noi. Astfel a hotărît fratele meu!

— Suiţi-vă, seniore! strigă Bigorne.

În aceeaşi clipă, de sus, de la fereastră, se desprinse o frînghie şi Gautier începu să se caţere.

Philippe îşi înclinase capul. O lacrimă îi alunecă pe obrajii galbeni, ca de mort.

Cînd ridică ochii, privirea lui se îndreptă spre Marguerite.

Era întinsă pe jos, la pămînt, în mijlocul curţii, leşinată.

Un minut privirea înfocată şi plină de o dragoste nemărginită i se opri asupra fiinţei aceleia de o frumuseţe covîrşitoare şi, ca şi cum ar fi vrut să se împotrivească tentaţiei de a se repezi s-o cuprindă în braţe, el îşi întoarse capul şi se îndreptă, la rîndul lui, spre frînghia pe care începu să se suie.



*

* *

Stragildo asistase de la fereastra lui la prima parte a scenei.

Păcătosul deschisese ochii mari şi speriaţi recunoscînd pe Gautier d’Aulnay.

Apoi, cu un fior de bucurie sălbatică, fără să vadă mai mult, se repezise afară strigînd:

— Dacă ăsta e în palatul d’Aulnay, apoi cu toţii sînt acolo! Pe tot Iadul! De data asta nu-mi vor mai scăpa!





XLIII. URMAREA RĂZBUNĂRII GILLONNEI



În minutul chiar cînd Gautier sărea în odaie, cineva bătea la uşă. Buridan şi Gautier erau prea mişcaţi de scena care se petrecuse, ca să mai audă ceva.

Dar Bigorne, Guillaume şi Riquet se priviră îngălbenind.

— Cine o fi bătînd? murmură Guillaume.

— Şi încă într-un astfel de moment! adăugă Bigorne.

Se auziră alte ciocănituri şi de data asta, o voce sfiicioasă străbătu din dosul uşii.

— În numele Cerului! Deschideţi! E vorba de o persoană care vă este scumpă.

În minutul acela, Gautier spunea cu sînge rece lui Buridan.

— Sîntem pierduţi din pricina lui Philippe dar… pe dracu! Dacă trebuie să moară fratele meu ca să ajungem la regină… ei bine…

Un gest furios îi completă gîndul.

— Înainte de toate! vorbi Buridan, trebuie să găsim alt adăpost. Cum s-o înapoia Marguerite la Luvru, ne putem aştepta să primim vizita unei haite de arcaşi şi…

— Buridane! murmură Guillaume Bourrasque. Nu auzi?

Şi împăratul Galiléei îl tîrî pe Buridan pînă la uşă, tocmai cînd vocea misterioasă repeta:

— Deschide! Senior Buridan. Deschide! Gillonne vorbeşte! Deschide! Dacă vrei s-o scapi pe Myrtille…

Într-o clipă zăvoarele fură trase, aproape smulse, de Buridan, care se cutremură.

Gillonne apăru.

Bigorne aruncă o privire fugară pe scară şi se încredinţă că nu mai era nimeni.

— Tu, Gillonne? Tu?

— Da, eu senior Buridan! Eu care, victimă ca şi Myrtille, am reuşit să scap. Dumnezeu ştie cu cîtă greutate, căci de nu mă împingea devotamentul pe care-l port stăpînei mele…

— Ce zici?… Ce, vrei să zici? Vorbeşte odată, vrăjitoare bătrînă, pe care te bănui mai mult părtaşă, decît victimă! Unde e Myrtille?

— Părtaşă? Eu? scînci Gillonne, care-i fura cu coada ochiului pe cei din jurul ei. Jur pe Maica Precista şi pe toţi Sfinţii…

— Unde e Myrtille? repeta Buridan cu furie, zguduind-o pe bătrînă de braţ.

— La contele de Valois… dacă ţii să-ţi spun adevărat. Dar, senior Buridan, dacă nu asculţi ce-ţi spun eu, în loc s-o scapi, după cum speram… după cum voiam eu să te ajut, ai să aduci nenorocire asupra sărmanei copile, primejduindu-mi chiar zilele mele…

— La contele de Valois? murmură Lancelot Bigorne. Ce fatalitate!… La tatăl lui Buridan! Nici nu se putea altfel!

De bucurie, Buridan rămase cîteva clipe fără suflare. Uitase şi de regina Marguerite, şi de Gautier, şi de Philippe… Din ochi punea întrebări Gillonnei, care îi povesti amănunţit tot, ceea ce se întîmplase, afară de un singur lucru: acela, că rolul de trădător îl atribuia lui Simon Malingre, în loc să şi-l atribuie ei însăşi. Ea continuă, dînd tălmăciri asupra castelului familiei de Valois şi a situaţiei exacte a camerei unde fata era ţinută prizonieră.

— Simon Malingre, urmă ea, e însărcinat cu supravegherea sărmanei dumitale logodnice, care nu face decît să plîngă şi să vorbească numai de dumneata. Dar, dacă vrei să vii astă seară, pe la miezul nopţii la uşa cea mică a castelului, uşă care dă din galeria secretă „Sfîntul Anton” spre şanţuri, are să fie acolo cineva care are să-ţi deschidă şi are să te conducă pînă în odaia Myrtillei. Te aşteaptă, cum aşteptau creştinii pe Isus, înainte de a se naşte.

— Şi, cine mă va întîmpina? întrebă Buridan, care ascultase această povestire, înfiorat, muşcîndu-şi buzele pentru a-şi înăbuşi strigătele de bucurie. Tu? Buna mea Gillonne?… Să fii sigură că ai să fii bine răsplătită.

— Nu cat nici o răsplată, zise Gillonne. Cît despre cine-ţi va deschide, puţin trebuie să-ţi pese. Ceea ce importă, însă, e să ştiu exact ora sosirii dumitale, la noapte.

— Zici că la miezul nopţii?

— La miezul nopţii! Bine! Totul va fi gata… Totuşi…

— Totuşi… ce? făcu Buridan, care se temea de vreo zădărnicire.

Gillonne avu un zîmbet, care l-ar fi făcut pe Simon Malingre să se cutremure. Dar, din fericire, sau din nenorocire pentru el, – după cum vrei s-o iei, – acesta nu era acolo, pentru a-i admira acest surîs, care ar fi meritat să fie văzut.

— Senior Buridan, zise ea, uitam să-ţi fac o recomandaţie importantă: Cu siguranţă, la miezul nopţii are să fie cineva la portiţă, şi, cu siguranţă, acel cineva are să-ţi deschidă, cînd vei bate de trei ori. Dar, dacă din întîmplare acel cineva, s-ar face că nu pricepe ce vrei, ar fi de ajuns să-i pui vîrful spadei în gîtlej, pentru ca să cedeze. Asta-i ceea ce voiam să mai adaug. Acum, mă duc, căci nu trebuie să se simtă lipsa mea din palatul monseniorului.

Înainte ca Buridan să mai aibă vremea să-i pună şi alte întrebări, care-i năvăleau pe buze, Gillonne salută, se repezi la uşă şi… dispăru.

— Asta se cheamă… adevărat noroc! strigă Guillaume Bourrasque.

— Buridan s-a născut în zodie norocoasă! zise, la rîndul său, Riquet. Însă eu, care n-am cunoscut niciodată norocul, sper că Buridan o să-l împartă cu mine.

— Ah! Amicii mei, bravii mei tovarăşi, vouă vă datorez tot norocul meu! strigă Buridan, beat de bucurie.

— Dar, cine-ţi garantează că nu e… numai o cursă? făcu Gautier, intervenind la rîndul său.

— Frate, trebuie să ai dreptate! zise o voce.

Toţi se întoarseră şi-l văzură pe Philippe d’Aulnay care, reîntors în odaie, pe acelaşi drum aerian ca şi Gautier, auzise propunerile Gillonnei.

La această denumire de frate, pe care i-o da încă Philippe, Gautier tresări. Cei doi d’Aulnay se priviră în tăcere şi poate că numai atunci îşi dădură seama de ruptura ce se făcuse între ei. Cu ochiul lui pătrunzător, Buridan văzu dintr-o dată că o explozie de simţuri contrarii sta gata să izbucnească între cei doi fraţi şi să-i transforme în duşmani neîmpăcaţi.

Prefăcîndu-se că a uitat tot ce se întîmplase în curtea leilor, apucă mîinile lui Philippe şi lui Gautier.

— Şi voi amîndoi sînteţi, de asemeni, făuritorii fericirii mele. Dacă mi-o fi dat să… fiu fericit. Ah! Philippe! Ah! Gautier! Nu mă părăsiţi în încercarea pe care vreau s-o fac. Cursă sau nu, sînt hotărît să mă duc în astă seară, la ora arătată, la locul indicat. Şi, dacă nu veniţi cu mine, o să mi se pară că-mi lipseşte partea cea mai preţioasă din mine însumi.

— Prietene, zise Philippe, sînt sigur că această femeie caută să te atragă în cursă, dar dacă n-ar fi decît o singură şansă, ca ea să spună adevărul, mi-ar fi de-ajuns să merg diseară cu tine.

— Desigur! adăugă Gautier, care – probabil – era încîntat să poată amîna explicaţiile dintre el şi frate-său.

— Trebuie deci, urmă Buridan, să luăm dinainte toate hotărîrile necesare… să ne înţelegem asupra celor ce are de făcut fiecare dintre noi şi…

— Păziţi! strigă Bigorne cu vocea înăbuşită.

Cei cinci tovarăşi se repeziră în vestibul, în care Bigorne stătea la pîndă şi auziră un fel de zgomot confuz de voci şi de paşi.

— Ce se petrece? făcu Philippe, fără nici o emoţie?

Gautier se repezise la fereastra ce da în curtea leilor şi o văzu pe regină dispărînd.

— Ce se petrece? bombăni el. Nimic alta decît că… Marguerite de Bourgogne trimite oameni împotriva noastră! Că… sîntem împrejuraţi, şi vînaţi ca nişte vulpi! Că Buridan nu va putea să-şi scape iubita. Că Bourrasque şi Riquet Haudryot, Buridan, Gautier d’Aulnay vor fi spînzuraţi cu toţii… Toate astea pentru că Philippe d’Aulnay a avut poftă să se îndrăgostească de o desfrînată încoronată.

— Gautier! scrîşni Philippe cu o voce grozav de liniştită, dacă ieşim de aici cu viaţă, ai să-mi dai socoteală de insultele pronunţate pe seama Maiestăţii Sale, regina Franţei!

— Iată de ce mă temeam! murmură Buridan, Oh! Marguerite, printre nenumăratele tale nelegiuiri, desigur, asta e crima ta cea mai cumplită.

— Să fim gata, deci. Pe Sfîntul Babolin! răcni Bigorne.

— Deschideţi! urlau pe scări vocile soldaţilor, ale căror halebarde şi lăncii se auzeau zăngănind.

— În numele regelui! strigă o altă voce, care domină zgomotul.

Bourrasque şi Riquet izbucniră în hohote de rîs.

— El e! zise Guillaume.

— Straşnicul prefect al Parisului! adăugă Riquet.

Lovituri puternice zdruncinau uşa, care, puţin în urmă, zbură în bucăţi.

În acelaşi timp, mai mulţi arcaşi năvăliră înăuntru.

— Înainte! Înainte! urla Jean de Précy, care conducea ceata.

— La moarte! La moarte! vociferau arcaşii.

— Nu! Pentru Dumnezeu! strigă o voce puternică ce domina zgomotul. Luaţi-i vii!

Şi un om înalt, calm, rece, dispreţuitor, cu sprîncenele încruntate, cu faţa aspră şi severă apăru, cu mîna pe mînerul săbiei, pe care, din dispreţ, n-o scosese din teacă.

— Enguerrand de Marigny! urlă Gautier. Asasinul tatălui şi mamei noastre, Philippe!

— Tatăl Myrtillei! murmură Buridan, care păli îngrozitor.

La un gest al lui Marigny, arcaşii şi prefectul însuşi se opriseră. Soldaţii păzeau uşa sfărîmată şi ocupau aproape jumătate din sală.

În capătul celălalt al sălii, într-un grup strîns se găseau: Philippe şi Gautier d’Aulnay, cu spada în mînă, Guillaume Bourrasque şi Riquet Haudryot cu cîte un pumnal în pumnul strîns, Buridan nemişcat.

Cît despre Lancelot Bigorne… dispăruse.

Marigny făcu un gest şi Jean de Précy, prefectul Parisului, pronunţă:

— Jean Buridan, Philippe, senior d’Aulnay, Gautier purtînd acelaşi nume, Guillaume Bourrasque, Riquet Haudryot, recunoscuţi de către regele nostru, unul ca împărat al Galiléei, iar celălalt ca rege al Basochei, – eu, Jean de Précy, prefectul Parisului, în numele regelui vă declar ca trădători şi rebeli. Pentru care, fără altă judecată, vă arestez şi vă tîrăsc în faţa spînzurătorii de la Montfaucon, spre a face amendă onorabilă. După care, din înalta mărinimie a Majestăţii sale Regelui, vi se va acorda fiecăruia cîte zece minute pentru a vă mărturisi păcatele şi a primi iertare pentru ele, dacă veţi fi găsiţi demni de acest lucru, prin spovedania voastră. Apoi veţi fi spînzuraţi. Acum, spuneţi dacă vă predaţi sau dacă trebuie să dau atacul.

— Ia vezi să nu-ţi atac eu pîntecele, părtaşul dracului, strigă aspru Riquet, învîrtindu-şi spada.

— Vedea-te-aş spînzurat, nu cu ştreangul de gît ca un om cinstit, vocifera la rîndul său Guillaume, ci cu el de picior, ca pe un derbedeu, de cea mai proastă teapă.

— Hiii-haan! sublinie o voce sonoră şi batjocoritoare venită din fundul camerei vecine.

Buridan, cu privirea-i înflăcărată, se uita fix la Marigny.

Primul ministru ridică braţele pentru a impune tăcere arcaşilor pe care îi exasperau acest zbierăt de măgar şi, la rîndul său, zise:

— Domnilor d’Aulnay, Guillaume Bourrasque şi dumneata, Riquet Haudryot, condamnaţi de justiţia regelui, sînteţi graţiaţi, prin milostivirea lui (el scoase un pergament de sub manta şi înmînă prefectului, care se înclină). Regina noastră a vrut, a cerut şi a obţinut de la Majestatea Sa Regele să vi se lase viaţa.

— Hii-haan! Hiii-haan! rîse aceeaşi voce batjocoritoare care părea că pufneşte de rîs.

Urlete furioase izbucniră printre arcaşi. Pe chipul lui Jean de Précy se răsfrînse cea mai cumplită spaimă, care se poate întipări pe vreo faţă de prefect de poliţie.

— Asta nu-i tot, continuă Marigny, al cărui calm era impunător şi teribil. Domnilor d’Aulnay, aveţi libertate deplină şi vi se acordă cîte douăzeci de mii de taleri, de fiecare, cu o singură condiţie: Aceea de a părăsi Parisul – pe dată, – sub o pază bună, care vă va conduce pînă la o depărtare de trei leghe de oraş.

— Hi han! Hi han! Hi han!

— Dumneata, Guillaume Bourrasque şi dumneata Riquet Haudryot, sînteţi liberi, titlurile, privilegiile şi prerogativele domniilor voastre de împărat, al Galiléei şi rege al Basochei vă sînt menţinute, fără nici o condiţie… Voi soldaţi, lăsaţi să se îndeplinească milostivirea reginei!…

— Gautier şi Philippe d’Aulnay, Guillaume Bourrasque şi Riquet Haudryot, sînteţi liberi, repetă prefectul poliţiei.

Arcaşii se dădură într-o parte şi lăsară un drum larg, pentru cei pe care milostivirea reginei îi graţiase.

— Vino, Buridan! ziseră în acelaşi timp împăratul Galiléei şi regele Basochei. Vino! N-auzi că sîntem liberi?

— Staţi pe loc! Nu a fost vorba de Jean Buridan! strigă Jean de Précy.

— Vezi Philippe cum ne insultă desfrînata ta! zise Gautier. Ne crede în stare să-l părăsim pe fratele nostru Buridan, pentru a ne scăpa capetele.

Philippe nu răspunse, dar cu mîna încleştată sub haină îşi jupuia pieptul. Suferea crud că regina îl putuse crede capabil de o laşitate.

— Cum, nu e vorba de Buridan? strigă Guillaume Bourrasque, dar de cine, atunci?

— Al dracului prefect? scrîşni Riquet. Ne iei drept turci sau mauri? Ai să plăteşti scump obrăznicia asta, şi acum… n-are să mai fie taxată numai la două sute de scuzi de aur!

— Două sute de scuzi de aur! murmură prefectul încremenit. Oare aceşti doi tîlhari…

— Hii-haan! făcu vocea batjocoritoare şi îndepărtată, ca pentru a întări gîndul prefectului şi a-i preciza bănuiala.

— Luaţi o hotărîre! porunci Marigny. Dacă primiţi libertatea şi viaţa ce vi se oferă, ieşiţi! Dacă rămîneţi, sînteţi morţi.

— Morţi? mormăi Philippe, înaintînd cu doi paşi. Ei bine, fie! O să poţi să te lauzi că ai distrus întreaga familie. Cum a murit şi tata, cum a murit şi mama, sub loviturile soldaţilor voştri, tot astfel vor muri şi feciorii lor. Dar, ia seama, ca nu cumva crimele tale, de care s-a înspăimîntat omenirea întreagă să nu obosească, în cele din urmă, chiar cerul! Se zice că n-ai vrut ca spînzurătoarea din Montfaucon, ridicată de tine, pentru a ameninţa cu dînsa Parisul, să servească condamnaţilor de rînd. Se spune că ai dorit să rămînă neatinsă, pînă acum, de hidoasa sărutare a morţii! Se zice că o victimă ilustră e desemnată de tine, pentru a încerca cu dînsa soliditatea lanţurilor infamiei, care scîrţîie pe vîrful dealului blestemat! Ia seama, ca această primă victimă, să nu fii chiar tu, Enguerrand de Marigny.

— Pe toţi! Ridicaţi-i pe toţi! urlă Marigny.

— Pe ei! Pe ei! – strigă Jean de Précy.

— La moarte! La moarte! răcniră arcaşii dînd năvală.

În acelaşi moment, patru dintre soldaţi căzură, loviţi, de moarte. Ceilalţi se opriră.

Patru spade se ridicaseră în acelaşi timp şi se înfipseră în patru piepturi.

Într-o clipă, Buridan, cei doi d’Aulnay, Guillaume şi Riquet se repeziră în camera vecină, adică în sala unde era fereastra care da în curtea leilor. Buridan acoperea retragerea. Spada lui cea lungă vîjîia, împungea, lovea şi la fiecare fulger ce scînteia în această învălmăşeală, cădea cîte un om. Ochii lui înflăcăraţi căutau pe Marigny, şi urla:

— Lovitura asta era destinată pieptului tău, Marigny.

— Fă-ne loc Buridan! strigă Guillaume.

— Buridane, eşti un egoist! răcnea Riquet.

— Înainte! vocifera Jean de Précy.

Insultele cele mai grosolane, înjurăturile, blestemele şi acuzările se încrucişau, întretăindu-se cu ţăcănelile şi zăngănitul armelor, dînd naştere unui zgomot şi mai teribil… cîntecul morţii.

La spatele lui Buridan, Guillaume şi Riquet căutau putinţa de a lovi şi ei, iar îndărătul lor, Philippe, nemişcat, cu braţele încrucişate, sta pe gînduri:

— O, moarte! Bine-ai venit.

Stăpînind grupul cu talia lui înaltă, turbat, cu gura încleştată, cu ochii rătăciţi, Gautier, născocea insulte pentru a răspunde insultelor şi înjurăturilor, alături de care blestemele arcaşilor, nu erau decît o vorbărie blîndă şi fără importanţă.

— E rîndul tău, Jean de Précy, pînă să vină acel al lui Marigny! urlă Buridan.

Prefectul se dete îndărăt însîngerat şi se prăbuşi în braţele a doi arcaşi, care… nu se supărau deloc căci le dase putinţa să se retragă din luptă, chiar în felul acesta.

Întunecat, cu sudoarea pe frunte, Marigny, urmărea cu patimă şi cu un fel de admiraţie sălbatică pe acest om, pe care fiica lui îl iubea… pe acest om, pe care el îl ura din tot sufletul… pe omul care îl insultase, care îl necinstise de două ori în faţa întregului Paris!…

Din doisprezece sau cincisprezece arcaşi care năvăliseră în sală, şapte sau opt zăceau pe jos. Ceilalţi începuseră să dea îndărăt.

— Înainte! Să dăm şi noi atacul! E rîndul nostru! strigau Guillaume si Riquet.

În clipa aceea, Marigny scoase o fluierătură stridentă, şi pe scări răsunară paşi grăbiţi de gloată multă. În cîteva clipe aproape patruzeci de arcaşi, purtînd pe piept însemnele lui Marigny, năvăliră înăuntru, împinseră înapoi cu violenţă pe ceilalţi soldaţi, şi, cu gesturi pline de dispreţ, se repeziră asupra asediaţilor.

— Blestem! strigă Marigny…

Buridan şi amicii lui dispăruseră.

În momentul în care oamenii ministrului năvăleau pe scară, Lancelot Bigorne apăruse la spatele grupului format de cei doi d’Aulnay, apucase pe Gautier de umeri şi-l împinsese într-o a treia cameră, mai îndepărtată, iar la strigătul „Înainte!” al lui Guillaume şi Riquet, el răspunsese „Îndărăt!”

Întorcîndu-se, Buridan îşi dădu, într-o singură clipă seama de situaţie.

Regele şi împăratul îl apucară de braţe şi-l traseră după ei.

— Cum nu eşti decît un măgar, se răsti Guillaume, ai putea toată viaţa ta să eziţi între Marigny şi noi…

— Buridan, ai să ne faci să plîngem! zise la rîndul său Riquet. Preferi să priveşti chipul de Iudă a lui Marigny, decît feţele plăcute ale prietenilor tăi? Buridan, nu eşti decît un mare măgar.

— Hii-haan! completă vesel Bigorne.

Aventurierii se treziră într-o sală unde Bigorne era în mare activitate. După ce încuiară uşa, împinseră dinaintea ei un scrin enorm pe care îngrămădiră o mulţime de mobile.

— Iată-ne fortificaţi! zise Bigorne. Iată previziunile asaltului şi iată şi… drumul retragerii.

Vorbind astfel, el arătă, pe rînd, nişte fotolii mari de stejar, care îngrămădite unele peste altele, formau un adevărat parapet şi încă din cele mai solide; apoi o masă pe care aşezase toate proviziile găsite în palat şi anume: mai multe pîini, o mulţime de ulcioare de pămînt, bucăţi de carne, pe care le fiersese cu vreo două ceasuri înainte şi cîteva păsări, pe care le cumpărase fripte gata, din banii prefectului. În sfîrşit, îşi atrase tovarăşii spre fereastră şi le arată, atîrnată, frînghia cea lungă, care servise lui Philippe şi lui Gautier să se suie din curtea leilor…

Buridan zîmbi şi ajutat de Bigorne începu să lucreze la fortificaţii, după ce-şi aşeză pe masa cu provizii spada însîngerată.

Philippe se aşezase jos, nepăsător parcă, faţă de toate cele ce se petrecea în jurul său.

Gautier, Guillaume şi Riquet priveau masa cu provizii.

— Abia ne-am sculat de la masă, glumi Gautier, dar ăsta nu e un cuvînt ca… să nu ne fie foame.

— Şi e un cuvînt şi mai serios să ne fie şi… sete, adăugară ceilalţi doi.

Şi, în timp ce Bigorne şi Buridan ridicau un parapet de lemn, în timp ce de cealaltă parte a uşii se auzea vocea răguşită a lui Marigny, dînd ordine, şi răcnetele soldaţilor… în timp ce răsunau primele izbituri date uşii, pentru a o sparge, dintr-o singura lovitură, Guillaume sfărîmă gîtul unei damigene şi umplea cănile. Gautier înhăţă o gîscă, ş-o tăie în bucăţi şi negăsind la îndemînă decît spada lui Buridan, o întrebuinţă drept cuţit.

Buridan şi Bigorne, isprăviseră lucrul şi se întoarseră spre ei.

— Ce Dumnezeu! N-aţi mai spart uşa asta? răcnea Marigny.

— Ei! Bigorne, ai dreptul la piciorul ăsta, strigă Gautier. Buridan, ia aripa asta. Cît pentru fratele meu Philippe, el se hrăneşte cu… amorul!

Lui Buridan nu-i era foame, – nu-l chinuia decît… setea şi o dovedi.

Bigorne se îndopa cu lăcomie din piciorul gîştei, mormăind:

— Mi-e plin stomacul ca un cîrnat; dar, cum nu ştiu cînd o să mai pot prînzi, cred că fac bine să iau două dejunuri.

— Să nu uităm că… la miezul nopţii trebuie să fim la palatul Valois!

— Pe capul şi pe burta mea! gemu Gautier. Cu atît mai puţin am să uit, cu cît şi eu am o întîlnire cu Agnès Piedeleu.

— Jur pe preotul de la Saint-Eustache că vom merge.

— Morţi sau vii! adăugă Guillaume.

— Asta înseamnă logică? ţipă Riquet. Deoarece la miezul nopţii trebuie să fim la palatul Valois, iar pînă atunci vom muri cu toţii… neputînd pleca vii, vom merge morţi! Ce zici, îndrăcitule de Buridan, măgar idiot, care ai fi meritat să fii… chiar doctor în ştiinţele logice, dacă regina Marguerite ţi-ar fi dat timp.

Sfărîmată, uşa se despică de sus pînă jos.

Printre lucrurile îngrămădite în dosul ei, apărură chipurile încruntate ale arcaşilor.

— Domnilor! răcni Buridan, apropiindu-se de ei.

La un gest al lui Marigny, se făcu tăcere.

— Domnilor! urmă Buridan, amicii mei şi cu mine ne sfătuiam tocmai asupra unor întîlniri, pe care le avem în noaptea asta. Vreţi să ne faceţi serviciul să tăceţi cîteva minute, ca să ne putem înţelege, fără să fim asurziţi de ţipetele dumneavoastră?

Urlete de furie izbucniră printre oamenii lui Marigny, amestecate cu insulte, pe care cititorii noştri moderni nu ni le-ar ierta, dacă le-am transcrie aci, afară numai dacă am întrebuinţa… latina sau greaca.

— Aici e mai rău ca la bîlci! urlă Guillaume.

— Ba, e mai rău chiar decît la tîrgul de porci, cînd îi arunci în căldările clocotite ca să faci şunci din ei, sau ca atunci cînd jupoi evreii, ca să le scoţi… galbenii de aur.

O nouă salvă de înjurături întîmpinară aceste cuvinte ale lui Riquet Haudryot care, liniştit, îşi goli ulcica cu vin. Dar un nou semn al lui Marigny impuse tăcerea gloatei urlătoare.

— Jean Buridan, zise atunci primul ministru, îţi dau răgaz o oră, după cum se spune că şi Jacques de Malays a dat răgaz regelui Philippe cel Frumos, dar atunci o să trebuiască să te înfăţişezi, de-a dreptul, dinaintea judecăţii lui Dumnezeu!

Buridan îi întoarse spatele şi cei şase prieteni asediaţi luară loc împrejurul mesei.

— Să ne isprăvim dejunul, domnilor! încheie Buridan.



*

* *

Veni şi noaptea. În sala unde se găseau Marigny cu oamenii săi, ardeau torţe, care aruncau reflexe roşiatice pe oţelul zalelor şi armelor. Camera vecină, în care se găseau asediaţii, era învăluită în întuneric.

Marigny sta pe gînduri…

La ce se gîndea el în momentul acela, cînd îl avea în mînă pe omul pe care-l ura cu atîta patimă, care, era totuşi, mai prejos ca aceea pe care i-o păstra lui Valois?… Se gîndea că omul acesta atît de tînăr, atît de brav, atît de liniştit în faţa morţii, merită să fie iubit de fiica lui? În sufletul lui întunecat tresărea oare o licărire de milă, deşteptată de admiraţie? Cine ştie? Ceea ce e sigur e că Marigny n-a rămas numai un ceas în faţa acestor fortificaţii fără să le dărîme, după cum spusese la început, ci a rămas trei ore… Oamenii lui erau cuprinşi de mirare şi, cu libertatea care domnea pe atunci, îşi arătau nemulţumirea în gura mare. Murmurelor şi înjurăturilor, care izbucneau pe înfundate, Marigny le opunea o tăcere dispreţuitoare. În fine păru că se deşteaptă dintr-un vis lung. Îşi cercetă oamenii, care sub privirea de vultur, se cutremurară la gîndul că, poate se apropie… momentul! Apoi, cu o voce clară, ordonă:

— Să se isprăvească odată. Arestaţi pe rebeli!

La aceste cuvinte, un urlet teribil, frenetic, zgudui vechea clădire pînă în temelii, şi, claie peste grămadă, arcaşii lui Marigny se repeziră la baricade.

— Înainte! strigă Buridan.

La spatele parapetului, Bigorne, Buridan, Philippe, Gautier şi Riquet întindeau, cele cinci vîrfuri ameninţătoare ale spadelor printre lemnăria îngrămădită.

În timpul acesta, Guillaume se lăsa de-a lungul frînghiei, jos în curte. Apoi veni rîndul lui Gautier. La spatele baricadelor nu mai rămăseseră decît patru luptători.

În vreme ce cobora Philippe, scrinul, sfărîmat cu topoarele, se prăbuşi şi fotoliile îngrămădite peste dînsul căzură cu un zgomot groaznic. Asediatorii scoaseră strigăte de izbîndă.

Riquet şi Bigorne coborîră la rîndul lor.

— Vino şi tu, stăpîne! strigă Bigorne, încălecînd fereastra.

— Am timp! îi răspunse Buridan, înfigîndu-şi spada într-un arcaş.

Printre îngrămădirile baricadei răsturnate, sfărîmată, năvăliră în cameră primii asaltatori cu spadele întinse. Dar, strigătului lor de victorie răspunse urletul de furie al lui Marigny.

— Buridan! Adu-ţi aminte că te-am condamnat la spînzurătoarea din Montfaucon!

Şi Buridan pieri în întunericul orb din care nu se auzeau decît răgetele fiarelor sălbatice, trezite şi neliniştite de acest zgomot neobişnuit.

Zăpăcit, cu inima înveninată de ură, Marigny se aplecă în afară. Ochii lui vultureşti sfredeliră noaptea. El zări o umbră vagă, care aluneca de-a lungul frînghiei…

— Drace! gemu el, scrîşnind din dinţi – nu vreau să mori de o moarte atît de dulce, dar… n-am nici o putere să-mi mai aleg mijloacele.

În acelaşi timp, scoase spada, şi, dintr-o izbitură, tăie frînghia. Apoi se plecă peste fereastră, aproape să cadă, dar, în loc de ţipătul de agonie al omului care-şi zdrobeşte capul pe caldarîmul curţii, auzi un singur cuvînt, izbucnind ca un urlet din pieptul de uriaş al lui Gautier d’Aulnay:

— Uf!…

Frînghia nu se rupsese decît în momentul cînd Buridan nu mai era decît la cîteva picioare de pămînt. El căzuse peste umerii lui Gautier, care se răsti:

— Dar-ar dracu în burta şi în capul tău! Ce naiba cauţi în spatele meu, Buridane?

— Tu nu vezi? Îmi trebuia o scară, căci frînghia era prea scurtă! şi, în acelaşi timp, fu pe pămînt.

Cei şase tovarăşi se repeziră la grilajul primei curţi pe care-l săriră. Aici, trei dintre servitorii lui Stragildo se întrebau speriaţi dacă nu cumva scăpaseră fiarele din colivii. Gautier se năpusti asupra celui dintîi. Guillaume îl luă pe seamă pe al doilea, iar Buridan îl strîngea de gît pe cel de-al treilea, zicîndu-i:

— Dacă ţii la viaţă, scumpul meu, grăbeşte-te şi ne deschide poarta, căci avem o întîlnire foarte importantă!

O poartă masivă, care se continua în sus cu un grilaj înalt, despărţea curtea de stradă.

— Ascult, seniore! gemu omul, cu o voce sugrumată.

Buridan îl tîrî pînă la poartă şi în cîteva clipe zăvoarele complicate, fură descuiate.

Cei şase tovarăşi năvăliră afară.

Dinspre Luvru se auzea o rumoare confuză şi, în curînd, o ceată de soldaţi purtînd torţe aprinse ocupară strada. În fruntea trupei alerga un om care, de departe văzînd deschizîndu-se poarta, înţelese ce se petrecuse, căci scoase o înjurătură sălbatică şi se întoarse spre Hugues de Trencavel, care comanda trupa.

— Zadarnic te mai grăbeşti! zise el, într-un hohot de rîs. Fiarele au scăpat! Uite-le cum fug!

Omul acela era Stragildo.

— Cum? Au scăpat fiarele? întrebă înspăimîntat căpitanul gărzii. Băgaţi de seamă camarazi. Se pare că o să avem de luptat cu leii regelui!

— Nu-i asta! îl curmă Stragildo, dînd din umeri. Dacă n-ar fi decît nişte lei n-aş fi spus… fiarele!

Şi lăsînd pe Trencavel încremenit şi speriat, intră în curte scrîşnind:

— Imbecilul de Marigny a lăsat să-i scape banda de nebuni! Cine a deschis poarta? adăugă el crunt, adresîndu-se servitorilor adunaţi acolo, care stăteau încremeniţi de spaimă, în faţa stăpînului lor.

— Eu! răspunse unul dintre ei. Am fost silit de…

Nenorocitul n-avu timpul să continue. Scoţînd pumnalul din cingătoare, Stragildo i-l înfipse între umeri. Omul se prăbuşi la pămînt, se zvîrcoli un moment, şi atîta tot.

— Asta o să-i înveţe minte şi pe ceilalţi, să ştie cum să asculte de ordinele mele, care sînt ale… reginei! se răsti Stragildo. Ridicaţi hoitul acestui imbecil! Încotro au luat-o fugarii?

Tremurînd, unul dintre servitori arată spre hale.

Stragildo se repezi într-acolo, pe cînd servitorii ridicau cadavrul tovarăşului lor.





XLIV. PALATUL VALOIS



La Saint-Eustache suna miezul nopţii, cînd cei şase tovarăşi se întîlniră pe piaţa Grève.

— Am sosit prea tîrziu! abia putu îngîna Buridan care porni din nou în fugă spre galeria Sfîntului Anton.

Ceilalţi îl urmară tăcuţi prin întunericul orb, care ar fi speriat chiar pe derbedeii ascunşi prin colţurile străzilor.

— Halt! strigă o voce din beznă. Pe aici nu se trece!

Fără să răspundă, Buridan se repezi cu capul înainte. Se produse o ciocnitură, un amestec de umbre furioase, de strigăte: „La moarte, derbedeii!” şi cei şase trecură printre patrule.

— Unu, doi… patru, şase! Sîntem toţi! zise Bigorne. Nici unul n-a căzut. Şi totuşi, încă din locuinţa lui d’Aulnay şi din cea de a doua ciocnire cu turbaţii ăia de arcaşi, ar fi trebuit să ne fi lăsat cu toţii pielea. Ce zici, senior Philippe?

— Zic, răspunse rece Philippe d’Aulnay, că la a treia încăierare care va avea loc, în curînd, cel puţin unul din noi, va înceta de a mai trăi.

— Şi care va fi acela?… Fără indiscreţie! Nu mi-ar părea rău s-o ştiu, căci, dacă, din întîmplare voi fi eu, pe sfîntul Barnabé, aş vrea măcar să mă spovedesc înainte de a muri. Cum n-am nici un duhovnic în buzunar – şi probabil că nici dumneata nu ai – mi se pare senior Philippe că vei fi silit să asculţi spovedania din urmă a unui bun creştin, care de altfel n-are ce să-şi reproşeze, de altfel, nimic alta decît că… a arătat prea multă mărinimie faţă de cîţiva evrei, pe care ar fi trebuit să-i trimită pe lumea cealaltă.

— Cel ce va muri, zise Philippe, n-are trebuinţă de spovedanie.

— Ah! Ah! Şi cine-i acela? întrebă Bigorne.

— Eu! răspunse Philippe.

Continuau să alerge fără să mai vorbească nimic. Bigorne se gîndea însă:

— Bietul tînăr! Cum îţi întunecă dragostea mintea. Ăsta nu-i chiar nebun, dar nici departe nu-i!

Ajunseseră în faţa uşii arătată de Gillonne.

Buridan bătu de trei ori, după cum se înţeleseseră.



*

* *

Întoarsă la palatul Valois, Gillonne se duse la Simon Malingre, în odaia pe care o ocupa, lîngă apartamentele contelui de Valois.

Simon Malingre sta lîngă o masă şi cerceta cu curiozitate o sticluţă pe care o ţinea în mînă, cu mare grijă.

— Iată, zise el, zărind-o pe Gillonne, tocmai voiam să trimit să te cheme, dulcea mea logodnică, căci am să-ţi transmit nişte ordine, din partea Monseniorului.

Gillonne tresări şi-şi înghiţi cuvintele, care stăteau gata să-i scape.

— Despre ce e vorba? zise ea.

Fără să răspundă, Malingre ridică sticluţa pe care o ţinea între degetul cel mare şi arătător. Fluieră un cîntec popular şi păru că-i priveşte conţinutul cu o şi mai mare atenţie. Apoi începu să rîdă.

— Gillonne, de mult alergi tu după avere? Ei bine, iat-o aici, înăuntru…

Şi Malingre, continua să rînjească, strîmbîndu-şi gura, şi lăsînd să i se vadă cei cîţiva dinţi stricaţi care îi mai rămăseseră.

Gillonne, tăcea şi gîndea:

— În curînd, va veni şi rîndul meu… să rîd!

— Vezi sticluţa asta, scumpa mea? relua Malingre. Ei bine! Am cumpărat-o chiar eu din strada Sf. Martin, de la vînzătorul de buruieni de leac, pe la care am mai fost şi în alte dăţi, fie pentru noi, fie pentru stăpînul nostru…

— E otravă? întrebă cu răceală Gillonne.

— Chiar aşa, lămuri Malingre cu acelaşi rîs drăcesc pe care zadarnic am încerca să-l descriem.

— Pentru cine? întrebă scurt Gillonne.

— Ai să vezi, scumpă prietenă. În închisoare, la Temple, se găseşte acum o femeie… pe care o cunoşti. Tot aceea care era şi în casa cu stafii, din cimitirul Inocenţilor… aceea pe care ai urmărit-o, plecînd de la Pré-aux-Clercs, şi pe a cărei locuinţă mi-ai arătat-o cu obişnuita ta bunăvoinţă.

La amintirea întîmplării de care vorbea Simon Malingre, Gillonne nu-şi putu stăpîni o înfiorare şi o mască de ceară i se aşeză peste chipul destul de galben.

— Ah! Ah! izbucni Malingre, văd că tot ai necaz pe mine. N-ai dreptate, Gillonne, căci era în interesul tău… ca şi al meu, deoarece… ne vom căsători. Şi ca o dovadă… ai ajuns… în favoare. Nu numai că ai fost însărcinată de Monsenior să veghezi asupra tinerei aceleia, dar te-a mai însărcinat şi…

Simon Malingre se opri.

— S-o omor pe cea bătrînă! întregi Gillonne, cu aceeaşi răceală.

— Nu cunosc altă femeie mai deşteaptă ca tine, Gillonne! rînji Malingre. Vei lua, deci, sticluţa asta frumoasă, vei merge la Temple, ţi se va arăta carcera de care e vorba şi… restul te priveşte. Ei, spune, nu am dreptate să zic că averea stă aci, înăuntru?

Gillonne rămăsese pe gînduri.

O fericire tainică o făcea să tremure: îl avea în mînă pe Simon Malingre. Împrejurarea aceea îi servea negîndit de bine scopului ei. Cu un surîs pe care-l credea foarte graţios, dar care nu era decît şi mai hidos, ca de obicei, ea luă sticluţa:

— Bine! Peste două ore, femeia va fi moartă.

Oricît de împietrit era Malingre, totuşi nu s-a putut împiedica să nu tresară. Privi o clipă cu admiraţie dar şi cu teamă pe femeia care spusese atît de rece cuvintele acestea, şi adăugă:

— Cu toate neînţelegerile dintre noi, Gillonne, te asigur că vom isprăvi prin a ne înţelege de minune.

— Da! rînji Gillonne, vom fi o pereche… cît nu se poate mai urîtă.

Malingre îşi turti nasul cu degetul, ceea ce era un semn de adîncă gîndire.

„Gillonne asta are un spirit prea fin pentru mine. Trebuie să scap de ea. Dacă n-o răpun eu, mă ucide ea. Oricum nu ţin deloc să mă omoare, voi fi silit s-o… curăţ de pe faţa pămîntului. Cred că nici un doctor de la Sorbona, n-ar putea judeca mai drept!”

— Gillonne, reluă el, tare, ai să vezi îndeplinindu-se toate făgăduielile mele! Ai să ajungi bogată. Ai să te tăvăleşti, ai să înoţi… ai să ajungi să te îneci în aur… şi glasul lui Malingre avu o vibraţie groaznică. Mulţumită mie, ai ajuns cel mai de seamă îndeplinitor al voinţei Monseniorului. Dar asta nu-i nimic. Am început să şi execut planul nostru cel mare. L-am văzut pe Lancelot Bigorne, la Noël-Picioare-Strîmbe, în cîrciuma din strada Tirevache şi, am să-l mai văd. Buridan ăla, Gillonne (femeia tresări şi o adîncă mirare o făcu să se plece fără suflare spre omul acela înspăimîntător). Cu ajutorul lui Lancelot Bigorne, Buridan ăla, ar putea să treacă drept fiul Monseniorului de Valois, şi atunci…

Simon Malingre se sculă alene. Faţa lui se transfigurase. Ochii mici, care clipeau des, aruncară scîntei. Cu o voce joasă, tremurînd de patimă, urmă:

— Atunci, Gillonne, nu vor cădea în lada ta numai cîţiva mizerabili galbeni, ci… întreaga avere a lui Valois, care, din mîinile lui, va trece în ale tale… în ale tale… mă-nţelegi tu? Eu nu vreau să fiu decît sluga ta, soţul tău devotat, căci… ştii cît te iubesc!

Simon Malingre se aşeză istovit.

Timp de un minut de chin şi de calcul zbuciumat, Gillonne încerca să înţeleagă dacă Malingre era sincer. Şi, fără îndoială, dacă ar fi avut cea mai mică îndoială, dacă ar fi întrevăzut cea mai slabă putinţă de a-l face pe acest om să-i servească scopurile, ar fi renunţat să-l mai ucidă. Din nenorocire pentru Malingre, el crezuse de datoria lui să adauge admirabilului discurs, pe care-l ţinuse, aceste cuvinte, care, adresate unei femei ca Gillonne, erau o mare greşeală.

— Ştii cît te iubesc!

— Bine! făcu Gillonne. Ştiu cît mă… iubeşti şi cum mă iubeşti. Învoiala dintre noi rămîne neschimbată şi ca să-ţi dau o dovadă de încrederea mea, vreau să înfrîng pentru tine, ordinul Monseniorului. Myrtille nu trebuie să rămînă nesupravegheată, cît voi sta eu la Temple. Ştii că, sub pedeapsă de moarte, nu trebuie să dezvălui nimănui în ce parte a palatului o ţin ascunsă! Ei bine! Ţie am să-ţi spun!

Gillonne apucă sticluţa cu otravă pe care Malingre o pusese pe masă, o ascunse sub manta şi ieşi din odaie.

— O am la mînă! se gîndi Malingre.

Ieşi în urma acelei pe care o numea logodnica lui,

— Uşa pe care o voi atinge cu mîna, e uşa odăii ei – zise Gillonne, ieşind în coridor. Dar, adu-ţi aminte că dacă Monseniorul află că ţi-am arătat locul unde se găseşte Myrtille, mă ucide!… Urmează-mă la distanţă.

Gillonne mergea repede. Ea coborî scările, străbătu o curte, intră într-un corp nelocuit al clădirii, se sui pînă sus de tot, merse de-a lungul unui coridor şi se opri un moment dinaintea unei uşi, pe care o atinsese cu degetul, apoi îşi urmă drumul, se coborî de cealaltă parte a palatului şi se îndreptă spre o ieşire ascunsă, care se găsea la o margine a curţii, în spatele locuinţei arcaşilor.

Malingre o urma mereu. Cînd ajunse la portiţă, Gillonne se opri şi Malingre o ajunse.

— Ai văzut locul pe care l-am atins cu degetul? Acolo e Myrtille. Acum, ascultă! Mă duc la Temple şi la miezul nopţii sînt îndărăt. Pentru că te ocupi de norocul meu, e drept să mă ocup şi eu Simone, de al tău. Mi-a venit o idee, dar… o idee! Înţelegi? Care, dacă reuşeşte, te face să nu mai ai nicicînd nevoie să mai alergi după cei cîţiva galbeni de care vorbeai adineauri.

— Ce idee? întrebă Simon, care-şi zicea, că dacă înainte de a omorî pe Gillonne ar putea să-i mai smulgă ceva… ar fi cu atît mai bine

— Ai s-o ştii cînd m-oi întoarce de la Temple!

— Adică… la miezul nopţii?

— Da, la miezul nopţii! Rămîi deci aici, la uşa asta; am să bat de trei ori, ai să-mi deschizi şi cum locul e pustiu, departe de orice supraveghere, ne vom putea înţelege fără teamă de a fi spionaţi! – şi cu lămurirea asta, Gillonne se îndepărtă repede.

Malingre închise portiţa şi rămase nemişcat, adîncindu-se în mii de gînduri.

— La miezul nopţii? Aici? se întreba el… Am să vin. Ce poate, adică, să-mi spună? O să vedem…



*

* *

Trecînd pe lîngă şanţurile palatului, Gillonne aruncă sticluţa cu otravă, pe care i-o dăduse Malingre, apoi îşi urmă drumul, cu paşi înceţi. Rîdea singură căci era mulţumită de păcăleala pe care i-o pregătise lui Simon. Ajunse la grădiniţa cu trandafiri, adică la locuinţa aceea frumoasă unde locuise atîta timp cu Myrtille. Casa era pustie, dar nimic nu fusese schimbat. Intră în odaia, în care am pătruns împreună cu cititorul la începutul acestei povestiri, se aşeză pe un scaun şi acolo, în întuneric, cu fruntea în mînă se lăsă furată de gînduri.

Timpul trecea. La turnurile din împrejurimi bătu unsprezece. Gillonne aşteptă încă cîteva minute, apoi se sculă murmurînd: „A sosit ceasul! E vremea să lămuresc Monseniorului cum l-a trădat Malingre, apoi rămîne destul timp ca Monseniorul să ajungă la palat… Şi Simon, scumpul meu Simon, va fi prins chiar în momentul cînd îl va conduce pe Buridan la Myrtille. Voi ajunge la vreme, pentru ca să-l pot vedea şi eu pe iubitul meu logodnic…”



*

* *

La miezul nopţii, Simon Malingre era în dosul portiţei aşteptînd semnalul, pe care trebuia să îl dea Gillonne. Bătu douăsprezece. Trecură cîteva minute.

— N-are să mai vină, nemernica! murmura Malingre. Cine ştie dacă nu şi-a bătut joc de mine! adăugă el, apăsîndu-şi nasul cu degetul. Cine ştie dacă nu pregăteşte iarăşi vreo trădare?…

În clipa aceea, cele trei lovituri răsunară în uşă.

— Iat-o! tresări Malingre.

Deschise… Dar deodată, rămase ca tîmpit de mirare şi de spaimă: în loc de Gillonne, şase oameni năvăliseră înăuntru şi încuiaseră uşa.

— Săriţi! Valois! Ajutor! strigă Malingre.

Nu avu timpul să mai zică ceva; mîna enormă a lui Guillaume Bourrasque îl apucă de gît, pe cînd o altă mînă i se lăsa pe umăr de-l făcea să se împleticească, iar Buridan îi lovise pieptul cu vîrful spadei, zicînd:

— Încă o vorbă şi… eşti mort!

— Tac! horcăi Malingre, pe jumătate sugrumat.

— Bine! Dă-i drumul Guillaume!

Înspăimîntat, plin de năduşeli, Malingre privea pe rînd pe cei ce-l înconjurau şi care păreau şi ei foarte miraţi să-l găsească acolo.

— Aşa-ţi primeşti amicii? zise unul dintre ei cu o voce dojenitoare, în batjocură. Ne-am mai întîlnit, doar, la faimoasa crîşmă a lui Picioare-Strîmbe. Acum ne întîlnim la Valois… cîrciumă şi mai vestită. Nimic mai natural!

— Lancelot Bigorne! murmură Malingre, puţin mai liniştit, căci acum începuse să creadă că această întîmplare curioasă nu era decît urmarea celor ce se sfătuise cu Bigorne, în cîrciuma din strada Tirevache.

— Unde e Gillonne? întrebă aspru o altă voce.

— Domnul Buridan! tremura Malingre, care fu din nou cuprins de spaimă.

— Unde e Gillonne? reluă Buridan. Vorbeşte, dacă nu vrei să faci cunoştinţă cu spada asta!

— Cunoştinţă puţin plăcută, adăugă Bigorne, în batjocură. Trei degete de oţel în burtă nu prea sînt o hrană gustoasă! Deci, Malingre, grăbeşte-te de răspunde. Dacă preferi să mori… nu te jena! Spune-o drept, ca un prieten bun, ce-mi eşti şi, tot ca un amic bun, hi-haan! am să-ţi primesc spovedania! Doar ştiu că eşti un tot atît de bun creştin, ca şi mine. Spovedania e…

— Ai să taci… limbă de doctor? ! mormăi Guillaume.

— Domnilor, bîlbîi Malingre, bunii mei domni… Nu ştiu… Gillonne… şi apoi… ţin de casa Monseniorului de Valois…

— Destul! Du-ne la Myrtille.

— Myrtille? tresări Malingre, ştergîndu-şi năduşelile reci ce i se prelingeau pe frunte… Oh! Pricep! adăuga el cutremurîndu-se de spaimă. Oh! Pungăşoaica mizerabilă, asta îmi pregătea ea!… Domnilor, vă jur… aveţi milă…

— Îţi dau un minut de gîndire! – scrîşni Buridan, cu un accent care făcu pe Malingre să priceapă că… nu mai încăpea nici o glumă.

În acest minut, care-i fusese lăsat, ca un ultim răgaz, Simon Malingre care – după cum s-a putut vedea – era un calculator de prima forţă, recapitulă situaţia, în gînd, şi o reduse la aceste două rezultate: 1) Dacă se supunea somaţiei lui Buridan, era fără doar şi poate spînzurat de stăpînul său, contele de Valois; 2) Dacă rezista, cu tot atîta siguranţă era să fie străpuns de un pumnal. Dar pumnalul se prezenta imediat, sub forma palpabilă a unui vîrf ascuţit, pe cînd… răzbunarea lui Valois rămînea într-o stare de nesiguranţă…

Simon Malingre ajunsese cu gîndurile lui aici, cînd simţi o uşoară înţepătură de pumnal în gît.

— Mă supun! gemu el. Veniţi!

— Ia-o înainte! porunci Buridan. Bigorne, du-te cu el; dacă caută să scape, dă-i la cap!

— Haide! Vechiul meu prieten! îl rugă Bigorne care-l luă de braţ pe Simon. Buridan ăsta, apuca-l-ar ciuma, e un adevărat sălbatic, care habar n-are ce însemna aceia… nişte oameni delicaţi, ca noi, care am jefuit, am prădat, am dat foc împreună, dar cu blîndeţe, fără să fi auzit pe cineva plîngîndu-se de noi. Să-ţi dau la cap? N-ai teamă! Mă voi mulţumi să te strîng de gît.

Spunînd acestea, Bigorne îl tîra pe Malingre cu paşi mari, spre locul unde îl conducea logodnicul Gillonnei, şi toată trupa se găsi în curînd în faţa locuinţei în care era încuiată Myrtille.

Suiră, ajunseră în coridorul pe unde trecuse Gillonne şi Simon Malingre şi se îndreptară către uşa ce-i fusese arătată.

— Aici e, zise el.

— Deschide! se răsti Buridan.

— Să deschid? Cu neputinţă! Cheile sînt la Gillonne.

— Myrtille! chemă Buridan.

— Buridan! se auzi dinăuntru vocea fetei, înfrigurată de bucurie de speranţă. Buridan! Tu eşti?

În acelaşi timp, tînărul împinse cu umărul uşa care trosni.

Era gata să cedeze… Dar, în aceeaşi clipă, porni un zgomot confuz de voci şi de paşi grăbiţi la capătul celălalt al sălii şi o ceată de oameni înarmaţi apăru, luminaţi de făclia ţinută de un arcaş.

— Blestem! urlă Buridan.

— În fine! A sosit moartea! murmură Philippe, cu o exaltare alături cu nebunia.

Aproape în acelaşi timp, ceata în fruntea căreia venea însuşi Valois, se năpusti împotriva celor şase tovarăşi. Se produse o încăierare groaznică.

În coridorul acela strîmt, urlete răguşite, răcnete de furie, blesteme se amestecau cu zăngănitul armelor… Deodată, coridorul se adînci într-un întuneric adînc. Cu un pumn prăvălit în cap, îl doborîse pe arcaşul care ţinea torţa şi o stinsese călcînd-o în picioare…

Atunci lupta deveni un coşmar, în care se agitau umbre cu gesturi nesigure, în care gemetele şi strigătele de furie erau singura călăuză a luptătorilor.

Printr-o mişcare instinctivă de tactică, cei şase se strînseseră într-un singur grup, cu spadele întinse şi dădeau îndărăt încet, făcînd în sens invers, drumul pe care-l parcurseseră.

Valois urla „La moarte!” şi ordona să se aducă torţe. El era în fruntea arcaşilor, care neavînd aceleaşi motive pentru a-şi risca pielea, înaintau cu grijă, mai puţin îndîrjiţi.

Deodată Valois tăcu.

În întunericul coridorului, arcaşii, continuau să lupte, atacînd pe adversari şi acoperindu-i de înjurături. Ori, lucru curios, adversarii, adică cei şase tovarăşi care pînă atunci răspunseseră la insulte tot cu insulte demne de eroii lui Homer, amuţiseră acum.

Deodată alte torţe luminară încăperea; din palat sosea ajutorul cu lumină.

Şi atunci arcaşii lui Valois scoaseră un răcnet înspăimîntător. Contele dispăruse şi, împreună cu el, Buridan şi tovarăşii lui.

Dintr-un colţ se ivi o umbră tremurîndă, care de-abia se ţinea pe picioare: era Simon Malingre, care în timpul luptei şezuse ascuns acolo, pe burtă, şi care abia acum se scula strigînd:

— Pe derbedei! Pe derbedei! Să scăpăm pe Valois!

— Pune mîna pe el, căpitane! zise o voce. El e trădătorul!

Simon Malingre recunoscu pe Gillonne şi murmură:

— Am păţit-o! Sînt mort!

Nu avu timpul să mai gîndească. Apucat, tîrît, luat pe sus, împins, el fu coborît în subsolul palatului, unde-şi veni în fire prostit, zăpăcit, nebun de spaimă, în fundul unei celule.

În jurul lui stăpînea o tăcere adîncă.

Simon Malingre, se aşeză jos, pe pămînt, cu capul pe genunchi şi începu să plîngă.



*

* *

Cîtă vreme trecuse de cînd nenorocitul acesta se găsea acolo, fără să îndrăznească să facă vreo mişcare, de-abia îndrăznind să se gîndească, atît de tare îl înspăimîntau, orice-ar fi putut gîndi.

Poate că trecuseră ore de-a rîndul fără să-şi dea seama. Era ziuă, noapte? Nu ştia, căci era întuneric beznă.

Într-adevăr, palatul Valois, organizat ca şi Luvru, asemenea unei fortăreţe, avea, ca toate locuinţele nobililor de pe vremea aceea, temniţa lui, camera lui de tortură, carcera şi chiar spînzurătoarea lui, care spînzurătoare se găsea în vîrful turnului, aşezat cam pe acelaşi loc unde avea să se ridice mai tîrziu unul din turnurile Bastiliei. E probabil că materialul vechiului turn al palatului Valois să fi servit la construirea celui nou, care făcea parte din Bastilia. Ce se ştie, este că trecătorii ridicîndu-şi nasul spre acest turn, vedeau, destul de des, legănîndu-se cîte un hoit în spînzurătoare, asemenea unei santinele macabre, păzind Parisul.

Trecătorii nu-şi ziceau decît:

— Monseniorul de Valois a făcut iarăşi vreo… dreptate astă noapte!

Şi… atîta tot.

Tocmai în subteranele acestui turn, unde se găsea şi sala de tortură, erau instanţele şi temniţele tribunalului seniorial ale contelui de Valois, – nişte săli joase care nu aveau ca mobilă decît un lanţ gros, înţepenit cu cîrlige în zid.

Nenorocitul Malingre, victima zgîrceniei sale, zăcea într-una din aceste temniţe de un timp pe care nu-l putea aprecia singur. Nu-i era foame. Desigur, din cauza emoţiilor puternice care îi strîngeau stomacul. Dar o sete groaznică îi ardea gîtlejul.

— Oh! gemea în momentul acela bietul prizonier. Sînt osîndit, oare, să mor de sete? Ce n-aş da, să pot fi măcar un minut în cîrciuma lui Noël-Picioare-Strîmbe! Oh! Cum aş mai sorbi o cană de bere! Cît de rece! Ba, un butoiaş şi chiar o butie! Noël, dragul meu Noël, lasă-mă să fac o baie în butia asta de bere! Lasă-mă să mă înec într-însa! Vrei bani? argint? vrei aur? tot ce am… tot ce am furat… tot cîştigul unei munci fără odihnă de douăzeci de ani! fişicurile mele de galbeni… pe toţi, scumpul meu Noël… numai pentru un butoiaş de bere! Nu!… numai pentru o cană cu bere!… numai pentru un pahar cu bere!

Tocmai cînd ajunse aici cu rugăminţile lui către Noël, într-o cîrciumă închipuită, auzi un zgomot la uşă. Venea cineva… Trăgea zăvorul!…

Atunci se ridică, împins de spaimă. Uită de setea care-l mistuia. Căzu în genunchi, încercă să-şi ridice braţele încătuşate şi începu să plîngă, în hohote.

— Iertare, monseniore! Nu mă ucide! Lasă-mă, să mor de sete, aici! Dacă mi-ai hotărît moartea, la ce-ţi mai foloseşte dacă mor de sete, sau spînzurat?…

Un hohot de rîs îi răspunse.

Simon Malingre îşi ridică capul, galben ca ceara şi văzu pe Gillonne care, asemenea stafiilor înfricoşătoare, care mişună în închipuire în timpul frigurilor şi a viselor urîte, intrase, în temniţă şi închidea uşa, liniştită. Gillonne puse într-un colţ torţa pe care o adusese, se întoarse spre Malingre şi se aşeză jos, în faţa lui.

Cu aerul ei liniştit şi mişcările nepăsătoare, avea aerul unei arătări, venită de nu ştiu unde, nu ştiu pentru ce şi pe care te aştepţi s-o vezi dispărînd într-o clipă.

Şedea jos, pe lespezi, la trei paşi de Malingre.

Îl privi lung, apoi începu să rîdă…

Lui Malingre îi veni o idee, pe care o credea genială şi care l-ar fi făcut să se înfioare pe oricine ar fi asistat la scena aceasta.

Începu să rîdă şi el.

Era înspăimîntător. Rîsul Gillonnei era răutăcios, înfiorător, sunînd a clopotul de moarte al răzbunării satisfăcute; acel al lui Malingre, tremura printre cei cîţiva dinţi ce-i mai avea, lunecînd pe buzele schimonosite de spaimă! Cele două rîsete se loveau, se ciocneau şi formau, amestecul cel mai hidos.

Deodată Gillonne se opri din rîs. Malingre făcu la fel.

— Ei bine? zise Gillonne, mai mult horcăind.

— Ei bine? repetă Malingre, într-un geamăt de groază.

Urmă o tăcere lungă, apoi Malingre reluă:

— Ce păcăleală!… Zdravănă păcăleală! Numai ţie Gillonne îţi pot veni idei atît de straşnice!

— Nu-i aşa că ideea e bună? rînji Gillonne, cu un accent care-l băgă în sperieţi pe nenorocitul de Simon. Cînd mă gîndesc că te am în mînă, scumpul meu, că nu te poţi mişca, şi că oricînd voi vrea, poţi fi ridicat şi dus în sala de tortură! Fără îndoială că strîmbătura pe care o ai acum, e tot ce poate fi mai caraghios. Dar, ceea ce are să fie şi mai frumos, vezi tu? are să fie aceea pe care ai s-o faci cînd vei vedea arzînd rugul, cînd vei simţi cum începi să te prăjeşti…

Simon scoase un geamăt înfiorător.

— Ce?… Ce te-a găsit? făcu Gillonne. Nu ştii că ai să fii ars, încetul cu încetul? L-am rugat pe monsenior: „Nu-l arde senior Monsenior…”

— Buna mea Gillonne! izbucni cu înflăcărare, Simon.

— Mai bine spînzură-l în vîrful turnului! urmă Gillonne cu aerul ei cel mai liniştit.

— Oh! gemu Malingre, scrîşnind din dinţi. Oh! Ticăloasă ce eşti! Maimuţă îndrăcită, oh! Desfrînata Iadului!

— Ei bine, ştii ce mi-a răspuns Monseniorul? urmă Gillonne. A zis aşa: „Nu! Nu! Vreau să-l văd strîmbîndu-se pe rug”. Pricepi, Simon, că, deoarece Monseniorul doreşte să te vadă strîmbîndu-te, ai fi prea îndrăzneţ să-i refuzi această plăcere… atît lui cît şi mie!

— Dar, ce ţi-am făcut? urlă nenorocitul?

— Mie? Nimic. Da nici eu nu-ţi fac nimic! Cînd îţi spun că vrem numai să te admirăm cum te poţi tu strîmba… Ah! Mi-adusei aminte, demnul meu Simon, ai putea să-mi spui unde ai ascuns galbenii pe care mi i-ai furat?

— Îţi spun, Gillonne… îţi jur pe ce vrei să-ţi jur… numai dacă mă ajuţi să ies de aici.

— Zău? făcu Gillonne. Bine! Eu nu zic nu!

— Nu zici nu! bîlbîi Malingre, însufleţit de o nădejde nebună.

— Încă ceva, scumpul meu logodnic. Pentru că ne facem destăinuiri, ar trebui să-mi spui şi mie tot ce ai. Şi eu ţi-am spus tot ce am şi deoarece o să ne căsătorim în curînd…

— Să ne căsătorim? bîlbîi din nou nenorocitul pe care vorbele acestea pline de speranţă şi de ameninţări, totodată îl ameţeau de spaimă, căci spaima, asemenea unei băuturi violente, dă creierului o ameţeală specială.

— Nu mi-ai făgăduit? reluă Gillonne. Ori ai găsit pe alta? adăugă ea cu un accent de gelozie de un comic înspăimîntător.

— Nu! Nu! Pe Dumnezeu, pe Sfînta Fecioară şi pe toţi sfinţii! Gillonne, numai pe tine te iubesc, pe tine te vreau de nevastă!

— Atunci, bine! Începusem să mă tem că-mi eşti necredincios. Pentru că e sigur că ai să mă iei de nevastă şi pentru că ţi-am spus cît şi ce am şi eu, e rîndul tău să-mi destăinuieşti cîţi bani ai! Dacă-mi spui drept… îţi dau drumul!

Simon Malingre începu să tragă nădejde că starea lui era mai puţin disperată decît o crezuse. Spaima îi mai pieri întocmai cum revărsările de apă încep să se tragă îndărăt, după ce şi-au ajuns punctul culminant. Dar, ca şi după o inundaţie, cînd începe să se vadă vîrful unui pom, zgîrcenia amuţită o clipă de spaimă, reînvie în sufletul lui.

— Cît am eu, biata mea Gillonne? E foarte neînsemnat. Să tot am o mie de solzi!

Gillonne se sculă şi se îndreptă spre uşă.

— Unde te duci? urlă Malingre.

— Mă duc să chem călăul Monseniorului! răspunse liniştită Gillonne, căci văd că o să trebuiască să te tragă puţin de limbă cu un cleşte înroşit în foc să te silească să vorbeşti cum trebuie cu logodnica ta.

— Iertare! Opreşte-te! Spun tot!

Gillonne se opri, îşi întoarse capul peste umăr şi aşteptă.

O luptă violentă avu loc în sufletul zgîrcitului, care isprăvi prin a pleca capul şi a se pune pe plîns.

— Două sute de scuzi de argint! zise el pe şoptite. Ah! Gillonne, mă sugrumi. Vezi cît te iubesc ca să-ţi vorbesc de aceşti două sute de scuzi pe care i-am adunat ban cu ban şi numai eu ştiu cu cîtă greutate!…

Gillonne mai făcu doi paşi spre uşă.

— Unde te duci? repetă Malingre cu un strigăt de spaimă.

— Eşti nebun, Simon Malingre, şi ca să-ţi tămăduiesc nebunia nu văd alt mijloc decît grătarul înroşit, din sala de tortură.

— Opreşte-te! Îţi spun tot, dar, de data asta, simt că… mor!

— Cît? întrebă cu linişte Gillonne.

— Opt sute de scuzi… de aur! horcăi Malingre care, ca şi cum această mărturisire l-ar fi omorît, căzu pe lespezi, leşinat.

Gillonne se aşeză la locul ei şi aşteptă liniştită, fără să-i dea cel mai mic ajutor, ca să-şi revină în fire.

Un suspin adînc o vesti că Malingre se deşteptase. Nenorocitul, deschise nişte ochi rătăciţi şi o privea lung, cu aerul separat ce-l dau visele urîte. Apoi, printre hohote de plîns bîlbîi vorbe fără şir.

— Două sute de scuzi de argint!… Opt sute de scuzi de aur!… Ce? E cu putinţă?… Mi-i ia pe toţi?… Gillonne, lasă-mi măcar jumătate! Uită-te! Pune să-mi taie o mînă şi un picior; nu aş mai rămîne decît pe jumătate, dar cel puţin aş avea şi jumătate din banii mei!… Vrei?…

— Unde ţii lada? întrebă aspru Gillonne.

— Ai milă de mine! suspină Malingre.

— Lada! sau… pe Dracu! Mă duc să chem călăul! În schimb, dacă vorbeşti, deschid lacătul cătuşelor şi… fugi!… Sîntem liberi. Unindu-ne, ne adunăm toţi banii laolaltă şi… trăim fericiţi. Acum, hotărăşte!

— Ai să-mi desfaci cătuşele? bîlbîi Malingre.

— Dobitocule! Ştii bine că am prea mare nevoie de tine, ca să te las să putrezeşti în temniţa asta. Singură, nu pot face nimic.

— Ei bine, zise Simon, în care renăştea speranţa, am dus banii la grădiniţa cu trandafiri… I-am ascuns în fundul curţii… sub tufişul de răsură, din stînga. Dacă sapi, ai să dai de biata mea ladă.

Gillonne, începu să rîdă, după cum făcuse şi la intrare. Acest rîs îl înfiora adînc pe Malingre.

— Ascultă! începu Gillonne, apropiindu-se de el. M-ai speriat groaznic şi mi-ai furat şi banii. Timp de o oră am avut credinţa groaznică, că mă găsesc într-una din celulele de la Temple, acuzată de vrăjitorie şi… gata să fiu arsă de vie. Ei bine! Vei suferi la rîndul tău, aceeaşi spaimă, şi-ţi voi fura banii. Numai, ascultă dobitocule…

Gillonne înaintă doi paşi, se plecă spre Simon cu ghearele întinse ca şi cînd, în furia sa, ar fi vrut să-l sfîşie. Acesta se făcu ghem, gata să sară.

— Ascultă idiotule! urmă Gillonne. N-ai pus mîna decît pe cîţiva din banii mei. Sub ladă, era o altă ladă! În această a doua ladă, pe care n-ai văzut-o idiotule! se găsea o grămadă de aur, galbenii mei, pe care ghearele tale scîrboase nu-i vor atinge niciodată!… Mai ascultă ceva!… Da! Mi-a fost frică să nu fiu arsă de vie ca vrăjitoare, şi cînd mă gîndesc la asta, vezi tu? frica-mi bagă moartea în oase! Dar… am scăpat numai cu frica! Pe cînd pe tine te aşteaptă fapta! Simon Malingre, chiar acum plec la grădiniţa cu trandafiri! Lada, cu toţi banii tăi, cu aurul şi tot argintul tău, are să fie a mea! Şi tu, dobitocule, ai să te strîmbi dinaintea Monseniorului, care ţine să te vadă sfîrşind pe jar, încetul cu încetul, căci…

În momentul acela Gillonne scoase un ţipăt de durere înspăimîntătoare.

Simon Malingre se destinsese ca un resort, profitase de clipa cînd cuprinsă de ură, ea se apropiase prea mult, ca s-o poată ajunge… Braţele lui lungi şi slabe se deschiseseră cu un huruit de fiare scuturate şi asemenea unor picioare de păianjen monstruos, se încleştaseră împrejurul Gillonnei.

Simon Malingre urlă:

— Te-am prins!



*

* *

Pe cînd în temniţă, între cei doi logodiţi, se desfăşura această scenă, arcaşii lui Valois, răspîndiţi prin palat şi în numeroasele lui dependinţe, îşi căutau stăpînul. Dar Valois nu era nicăieri. Îl strigau, îl chemau… în zadar. Fură siliţi să renunţe. Unchiul regelui Ludovic al X-lea, fusese ridicat, poate chiar omorît de Buridan şi de banda lui de derbedei.

Căpitanul, care comanda garda palatului, se duse la Luvru şi povesti regelui trista întîmplare.

La vestea că sfătuitorul său intim şi unchiul său fusese ridicat de o ceată de derbedei îndrăzneţi, Regele fu cuprins de o furie nebună. Regina tremura şi se întreba: ce ar mai fi în stare să facă Buridan, dacă îndrăznise să gîndească şi să execute o faptă atît de îndrăzneaţă. Marigny simţea o bucurie surdă, pe care şi-o înfrînă însă. Începuse chiar să se gîndească dacă Buridan n-ar fi demn de fiica lui, Myrtille. Cît pentru ceilalţi seniori ai curţii, unii se bucurau, alţii se întristau, după cum interesul lor personal îi apropiau sau îi îndepărtau de Valois. Cu toţii, însă, îşi modelau expresia figurii după aceea a regelui (căci chiar din timpul lui Philippe cel Frumos, seniorii feudali tremurau înaintea ideii monarhice, care avea să ajungă în floarea ei abia sub Ludovic al XIV-lea). Cu toţii, exagerau furia regelui şi în tot Luvrul izbucni un strigăt de ameninţare împotriva lui Buridan, deci şi contra lui Philippe şi Gautier d’Aulnay.

— Dar ce? se răsti regele. Acest Buridan e dracul în picioare? E frate cu Satana?

Şi, în acelaşi timp, pentru a nu-şi pierde obiceiul, dădu cu piciorul într-o măsuţă plină cu sticluţe; atît masa cît şi sticluţele zburară în ţăndări.

— Sire, zise Hugues de Trencavel. Eu am dat ochii cu omul acesta şi vă pot asigura că face cît zece.

— L-am văzut şi eu, adăugă Geoffroy de Malestroit. L-am văzut la Pré-aux-Clercs, unde s-a luptat ca un leu.

— Sire, făcu la rîndul lui Enguerrand de Marigny, am încercat chiar în noaptea asta să-l arestez. Eram cu douăzeci de arcaşi de-ai prefectului, cu domnul de Précy în frunte. Au mai sosit în ajutorul lor şi patruzeci din arcaşii mei proprii, dar nu i-am putut aresta. În schimb, doisprezece din ai noştri au rămas pe cîmpul de luptă, răniţi sau morţi.

— Nemernicul! E prea îndrăzneţ! strigă regele. L-am cîntărit eu în ziua cînd, la Montfaucon, a venit cu atîta obrăznicie să-mi ceară dreptate!… Auzi! … dreptate împotriva ta, Marigny. Ei bine… i-o vom da!

În aceeaşi dimineaţă, un slujbaş de la Chîtelet străbătea străzile Parisului, citind la toate răspîntiile în faţa mulţimii adunate cu sunete de trîmbiţă, un ordin al regelui ce cuprindea următoarele:

1) Capul lui Jean Buridan din Béthune, bacalaureat al Sorbonei, e pus la preţ pentru o sută de scuzi de aur; 2) Capul nobililor seniori Philippe şi Gautier d’Aulnay pentru şaizeci scuzi de aur, fiecare; 3) Capul lui Lancelot Bigorne, Guillaume Bourrasque, împărat al Galiléei şi Riquet Haudryot, rege al Basochei pentru suma de două zeci scuzi de aur, fiecare; 4) Ordon ca toţi Parizienii să caute pe răzvrătiţii sus numiţi; 5) Va fi pedepsit cu moartea, oricine le va da adăpost.





XLV. PRIZONIERUL LUI BURIDAN



Ştim că în coridorul îngust al palatului Valois, unde arcaşii contelui se ciocniseră cu ceata lui Buridan, Bigorne omorîse pe omul care purta torţa şi stinsese făclia. Mulţumită întunericului, Buridan şi prietenii lui putuseră să iasă din această strîmtoare, unde ar fi fost striviţi, cu siguranţă, de cei patruzeci sau cincizeci de arcaşi care se năpustiseră asupra lor.

Dar Buridan, cu toată iuţeala gestului lui Bigorne, avusese timpul să-l vadă pe Valois în capul oamenilor săi.

În momentul în care îşi dăduse seama că i-ar fi cu neputinţă să mai pătrundă la Myrtille, fu cuprins de disperare. Îşi zise că trebuie să încerce chiar imposibilul, şi că, la urma urmei, mai bine să moară, decît să continue să trăiască despărţit de fata care-i înlănţuise toate gîndurile şi, ca să zicem aşa, îi stăpînea viaţa. Natură rece, în aparenţă, chiar timidă, mirîndu-se el însuşi de faptele pe care îndrăznea să le facă şi care-i încremeneau pe tovarăşii lui, Buridan lua hotărîri repezi fără să se gîndească, şi le executa fără a pierde timpul. Cînd se simţi pierdut, cînd se văzu despărţit de Myrtille… şi, de data asta, poate pentru totdeauna, sări la gîtul lui Valois, îl strînse apoi în braţele lui nervoase, îl ridică pe sus şi-l trecu lui Guillaume şi Gautier care erau lîngă el.

— Să plecăm! ordonă el cu o voce surdă. Ne întoarcem îndărăt şi nu-i daţi drumul.

Fără a pricepe prea bine ce se întîmplase, Guillaume Bourrasque şi Gautier d’Aulnay îl înhăţaseră pe contele de Valois şi-l tîrau sau mai bine îl duceau pe sus, cu toată împotrivirea deznădăjduită şi cu toate urletele acestuia. În curînd fură în curte.

— Ce ne-ai dat aici? întrebă atunci Guillaume. Vreun purcel gras, ca să-l ducem la bîlci?

— Eşti beat? mormăi Gautier. Nu vezi că cel pe care-l ducem la bîlciul din Lendit, ca să speriem copiii, e chiar Monseniorul Charles, conte de Valois? Dar, pe capul şi pe burta mea, ai dreptate! Monseniorul ţipă ca un purcel, pe care-l înjunghii. Aşteaptă! Am să-l fac să tacă.

Atunci Gautier îşi înfipse cele cinci degete de la mîna dreaptă în gîtlejul lui Valois şi începu să strîngă. Îl încleştă atît de tare, încît nu numai că-l făcu să tacă, dar chiar să leşine…

— Pe capul lui Bachus şi pîntecele Venerei, bombăni Gautier încremenit, oare a murit pentru atît de puţin?… Pot să mărturisesc că alde Valois, ăştia, mor prea uşor!…

— Domnule Gautier! izbucni Guillaume, sever. Totdeauna ţi-am spus că eşti lipsit de orice delicateţe. Ce strîngi aşa de tare? Ce dracu?

Vorbind astfel, cei doi oameni alergau mereu, năduşiţi, răsuflînd greoi şi înjurînd. În curînd toţi tovarăşii, plus contele leşinat, ajunseră dincolo de portiţa pe care le-o deschisese Simon Malingre.

Buridan o încuie cu grijă.

— A murit? întrebă el, aruncînd o privire spre Valois.

— Ba, e viu! Iată-l că se deşteaptă.

Într-adevăr, contele deschidea ochii şi privea cu spaimă în jurul lui. O clipă se uită cu o disperare sălbatică la cele şase figuri aplecate asupra lui, apoi ridicîndu-se:

— Foarte bine! zise el. M-aţi prins, nemernicilor. Urmaţi-vă opera voastră laşă. Omorîţi-mă!

— Nu, Monseniore! îl curmă Buridan cu răceală. Sau, în orice caz, nu acum. Nu te voi ucide, decît dacă mă vei sili. Adu-ţi aminte că ţi-am mai avut viaţa în mînă şi…

— Hi-han! strigă Bigorne.

— Şi că te-am cruţat, urmă Buridan. Acum, ai să mergi cu noi. Poţi fi liniştit! Nu am pornit spre Montfaucon… Vino de bună voie dacă ţii la viaţă.

Valois aruncă o privire posomorîtă asupra palatului, sau, mai bine, a fortăreţei sale. Vedea cum se întretăiau luminile; auzea cum strigau şi-l chemau arcaşii; dar văzîndu-se lipsit de orice putinţă de scăpare, rămase cu speranţa că va fi pus în libertate şi de data asta şi zise:

— Vă urmez!…

Ceata era gata să se pună în mişcare, cînd Bigorne o opri cu un gest.

— Şi, unde mergem? întrebă el. Philippe d’Aulnay nu ne mai poate găzdui la dînsul, locuinţa lui e ca o prinzătoare de vulpi, acum…

— Dar ce, n-ai murit încă? (Philippe dete din umeri cu dispreţ). Nu te teme, are să vie şi asta!

— Asemenea nu ne putem ascunde cu toţii la Clopinel, care de altfel, m-a dat afară cu coada măturii. Cît pentru hanul lui Noël, îmi pare nedemn de Monseniorul conte, lucru de care îşi dă seama, fără îndoiala, chiar şi Noël. De aceea, se va şi grăbi să cheme garda regală, sau pe cea prefectorială, sau chiar pe amîndouă deodată. Deci, repet întrebarea: unde mergem?

— Dacă am merge la Agnès Pieledeleu? zise Gautier. Ea ţine foarte mult la mine, cu toate infidelităţile ce-i fac, draga de ea. Nu poate trăi fără mine şi cred că la dînsa…

— Să mergem! întrerupse Buridan. Eu ştiu unde ne putem ascunde şi unde putem oferi Monseniorului un adăpost demn de el. Nimeni, nici chiar regina, nu va îndrăzni să ne caute acolo.

Apoi spuse ceva la urechea lui Bigorne, care scoase o exclamaţie surdă. Plecîndu-se şi la urechea lui Philippe şi a lui Gautier, cel dintîi se făcu galben ca moartea, iar cel de al doilea se cutremură de spaimă. Cu toate semnele acestea de mirare şi de groază, ei se puseră în mişcare şi mica ceată dispăru în întuneric, ducîndu-l în mijlocul ei pe contele de Valois care, întunecat şi gînditor, înainta fără să se împotrivească. Ei urmară cîtva timp linia interioară a meterezelor şi ajunseră la Sena, în faţa micii insule care fu numită mai tîrziu insula Antragne şi apoi insula Louvior. Trecură fluviul pe una din nenumăratele bărci pe care barcagii le legau de plopii ce mărgineau Sena şi descinseră de-a lungul malului stîng, fără să aibă vreo întîlnire neplăcută. În fine, se opriră la picioarele unei zidării înalte şi întunecoase.

Era turnul Nesle!



*

* *

Ideea de a se ascunde în turnul Nesle era dintre acelea pe care le inspiră deznădejdea. Era înspăimîntătoare, era tragică, era poate de neîndeplinit. Dacă, după cum spera Buridan, turnul blestemat era părăsit de cîteva zile, dacă era adevărat, după cum îşi închipuia el, că Marguerite de Bourgogne nu mai îndrăznea să se apropie de acel turn de cînd cu teribilele întîmplări care se desfăşuraseră acolo, locul era nu se poate mai bine ales şi avusese o idee genială cînd se gîndise să-l ducă acolo pe Valois, ca prizonier. Dar dacă vreo gardă de arcaşi, sau de servitori locuiau în turn, Buridan era pierdut, şi împreună cu el, tovarăşii lui.

El le explică lucrul acesta, la tulpina bătrînei sălcii, ale cărei crăci atîrnau în apă, şi care păreau că se pleacă asupra Senei pentru a afla secretele dramelor din turnul Nesle, sau pentru a-i repeta pe şoptite ultimul blestem al victimelor lui Stragildo şi ale Margueritei de Bourgogne.

Vă închipuiţi voi, le zicea el, că ceea ce-am făcut, va stîrni Luvrul şi întregul Paris! Nu-l poţi fura pe unchiul regelui, fără ca acesta să nu protesteze. Mîine, poate peste un ceas, sau poate chiar în momentul acesta, sîntem căutaţi şi atunci… goniţi; încolţiţi din stradă în stradă, vom isprăvi prin a cădea. Ori, din două una…

— Da, zise Riquet, fă-ne puţină logică.

— Am observat, adăugă Guillaume, că de cîte ori a făcut Buridan logică, a urmat cîte o masă bună.

— Din două una, continuă Buridan: sau turnul e nelocuit, şi atunci intrăm, ne instalăm şi sîntem ca la noi acasă, măcar pentru cîteva zile. Sau e locuit…

— Şi atunci, după logică, nu intrăm! hotărî Riquet.

— Şi atunci, adăugă Buridan, tot intrăm, după ce vom arunca în Sena pe locuitorii turnului îndrăcit. Asta e logica mea. Aveţi ceva de zis? Aţi auzit teza; dacă cineva vrea să ne prezinte antiteza…

Toţi tăcură şi priviră vreo cîteva minute turnul mut, misterios.

Apoi, Buridan se apropie de uşa joasă şi boltită prin care se intra în sala catului de jos. Uşa era încuiată cu două zăvoare mari. Fiecare zăvor mai avea şi cîte un coşcogeamite lacăt. Buridan inspecta cîteva momente uşa, apoi îl chemă pe Gautier şi-i arătă cele două lacăte. Gautier zîmbi, coborî malul apei, se întoarse cu unul din pietroaiele ce se găseau de-a lungul rîului şi atacă lacătele.

Loviturile surde, care deşteptau ecouri lungi în turn, nu primiră nici un răspuns. În curînd lacătele fură sfărîmate.

Buridan introduse lama pumnalului său în zăvoare şi, după zece minute de muncă, uşa se deschise. Cei şase tovarăşi, cu Valois în mijlocul lor, intrară în sală. Bigorne închise uşa şi trase zăvoarele dinăuntru. O lampă cu untdelemn, una din acele lămpi vechi, de fier cu fitil fumegînd, atîrnată de tavan cu un lanţ, ardea mocnit. Poate că, lăsînd aci această lumină, Marguerite voise să facă să se creadă că turnul era locuit în timpul nopţii. Bigorne deznodă sfoara care ţinea lanţul, lăsă lampa în jos şi aprinse una din făcliile, care erau aşezate din distanţă în distanţă.

Apoi oamenii se suiră sus, Philippe, cu moartea în suflet, Gautier scoţînd înjurături pe înfundate, Guillaume şi Riquet indiferenţi. Ajunseră la etajul unde Philippe şi Gautier văzuseră apărînd cele trei surori, care îi aşteptau împrejurul unei mese servită cu tot felul de bunătăţi. Bigorne se sui pînă pe turn, apoi coborî, fără a întîlni pe nimeni.

— Turnul e pustiu! zise el.

— Da! răspunse Buridan, cu glasul întunecat. Nu-i locuit decît de stafii…

— Şi de amintirile mele! adăugă Philippe, tresărind.

— Foarte bine! reluă Buridan. După cum spuneam, aici sîntem ca şi acasă şi cred că în tot Parisul nu se găseşte un om, care să aibă dreptul să vorbească în încăperile acestea, cum vorbesc eu. Bigorne, ai să te ocupi de ale mîncării. Cît pentru dumneavoastră domnilor, vă rog să mă lăsaţi cîteva minute singur cu Monseniorul contele de Valois, căruia îi datorez o convorbire personală. Binevoiţi deci a mă aştepta în etajul de jos.

Philippe, Gautier, Guillaume şi Riquet se supuseră, cum s-ar fi supus unui şef, căci în momentul acela, în ţinuta şi în vocea lui Buridan era un fel de autoritate impunătoare. Cu toţii înţelegeau că trebuia să se întîmple ceva teribil între tînărul Buridan şi Charles de Valois.

— N-aş da nici o para pe pielea lui Valois! grăi Guillaume, coborînd scara.

— Cum pot îndura atîtea amintiri, fără să cad trăsnit? murmură Philippe.

— Mi se pare că Bigorne a fost însărcinat cu ale mîncării? îi întreba Gautier. Tare mi-e foame.

— Şi mie… tare mi-e sete! adăugă Guillaume.

Îl căutau cu privirea pe Bigorne, dar acesta nu era cu dînşii. Rămăsese sus, cu Buridan şi cu Valois. Buridan aşteptase ca prietenii lui să iasă din odaie. Aceasta era o antecameră care dădea în sala de mîncare a turnului.

Buridan îşi ţintuise privirile asupra lui Valois. Apoi cînd vru să închidă uşa, îl zări pe Bigorne, care o închisese deja şi care şedea acum cu spatele rezemat de dînsa, cu braţele încrucişate, liniştit şi rece.

— Ce faci tu aici? îl întrebă aspru Buridan.

— Vezi bine, stăpîne, aştept să vorbeşti cu Monseniorul de Valois. Şi această convorbire nu poate fi completă, decît dacă sînt şi eu de faţă! Vorbiţi deci, domnilor, şi după ce veţi vorbi, după cele ce vă veţi spune tot, am să adaug şi eu o vorbă – una singură – daca voi găsi de cuviinţă, sau o voi păstra pentru mine, ca în fundul unui mormînt!

Accentul lui Lancelot Bigorne avea vibraţii curioase, şi Buridan surprinse în privirea lui un fel de milă şi mai curioasă.

El rămase cîteva minute gînditor. Fără îndoială, înţelesese că Bigorne, acest derbedeu, acest vechi servitor al contelui de Valois, cunoştea secretul acestuia, căci murmură.

— Bine! Stai şi ascultă!



*

* *

Calm şi mîndru, cel puţin în aparenţă, contele de Valois, se aşezase într-un fotoliu, în care Buridan o văzuse pe Marguerite de Bourgogne. Sta nemişcat, cu ochii aţintiţi pe un tablou ce reprezenta „Frumuseţea”.

Mîna lui cea dreaptă era înţepenită pe mînerul pumnalului, iar cu mîna stîngă, ţinea strîns spada cea lungă, armă foarte primejdioasă cînd era mînuită de un om ca dînsul.

Buridan se aşeză jos, dinaintea lui.

— Monseniore, zise el, cînd am avut onoarea să te fac prizonier la poalele muntelui Faucon, cînd te-am tîrît apoi pînă la spînzurătoarea pe care bunul dumitale amic, primul ministru a ridicat-o pe acest deal, poţi mărturisi că erai la discreţia mea deplină şi că lăsîndu-te cu viaţă, am fost foarte blînd. E adevărat?

Valois avu un surîs plin de amărăciuni, şi foarte dispreţuitor.

— M-ai atras – zise el cu un calm, care provenea mai cu seamă din siguranţa pe care o avea, că nici de data asta, lucrurile nu vor avea o întorsătură tragică – m-ai atras în cursă prin vicleşug şi răutate; m-ai luat pe sus, pe mine, care trebuia să-ţi fiu de două ori sfînt, – întîi: ca nobil, şi al doilea ca membru al familiei regale! Ai pus pe doi dintre derbedeii dumitale să atace pe cei doi gentilomi care mă însoţeau, şi care zac încă în pat de rănile pe care le-au primit…

— Dacă nu sînt decît în pat, zise Bigorne, răul e făptuit numai pe jumătate, căci ar trebui să zacă în groapă, după cum Barnabé însuşi…

— Tăcere, Bigorne! întrerupse Buridan.

— Tac, dar pe sfîntul Barnabé, de cîte ori am mîncărime la limbă, mă sileşti să tac; mai bine mi-ai smulge-o!

Valois urmă:

— Ai făptuit mai multe crime în întîlnirea de care vorbeşti şi faptul că m-ai lăsat cu viaţă, nu e decît o crimă mai puţin, care nu scuză pe celelalte.

— Ai un fel de a vedea lucrurile, Monseniore, care probează un caracter generos. Să trecem înainte. Cînd ne-am revăzut la Pré-aux-Clercs, dacă-ţi reaminteşti, la un moment dat, aş fi putut să te străpung cu spada. N-am făcut-o. De ce? Nu ştiu. Vezi, Monseniore? Între dumneata şi mine, nu ştiu ce fatalitate. Te-ai pus în cărarea vieţii mele umile, dumneata care aveai drumurile cele mai largi şi spaţiile cele mai întinse, pentru a te mişca în voie. Partea dumitale în lumea asta e splendidă, Monseniore; a mea este tare modestă. De ce nu vrei să mi-o laşi? Eşti bogat… sînt sărac, eşti plin de glorie… sînt neînsemnat, eşti puternic… sînt fără nici o putere, pe Cerul Pămîntului, eşti una dintre stelele strălucitoare spre care poporul de-abia îndrăzneşte să-şi ridice ochii… eu sînt un fir de ţărînă impalpabilă, pe care piciorul lumii tale ar putea-o strivi, fără măcar să-ţi dai seama. Nu-ţi ajunge? Şi nu-mi poţi lăsa şi mie firimitura de fericire pe care cerul, destul de zgîrcit, mi-a dat-o?

O emoţie vădită făcea să vibreze vocea lui Buridan. O sinceritate bărbătească şi nobilă îi lumina chipul slab. Valois îl privea cu un fel de dispreţ întunecat şi inima lui trufaşă nu bătea de mila acestui tînăr, care se umilea şi voia să se facă mic de tot dinaintea lui.

— Ce voieşti? întrebă el cu o voce aspră.

— Am să-ţi spun. Vreau să-ţi propun pacea, Monseniore! O pace cinstită, de care am să mă ţin cu stricteţe.

Valois izbucni în rîs.

Cu cît Buridan era mai modest, cu cît era mai sincer în dezvăluirea sentimentelor lui, cu cît Valois, convins că tînărului îi era frică, îşi accentua dispreţul.

— Pacea între noi, nemernicule? Te-am făgăduit călăului. Tot ce ţi-aş putea îngădui, ar fi un apel la mila mea!

Buridan rămase rece, dar o uşoară încruntare a sprîncenelor arată lui Bigorne, care nu-l pierdea din ochi, că lucrurile începeau să se încurce în capul acesta limpede, metodic şi energic.

— După cum îţi spuneam, reluă el, nu sînt decît un atom. Dumneata eşti unchiul regelui, poate chiar regele de mîine. Dar, e de-ajuns, uneori, un bob de nisip, pentru a face să se năruie un imperiu: cel puţin, aşa am citit în manuscrisele pe care Cheliet, doctor de la Sorbona, mi le-a dat să le citesc. Ia seama, Monseniore, să nu fiu eu acel bob de nisip! Îţi propun pacea! Să încheiem chiar acum un tratat. Să facem un schimb. Îţi făgăduiesc, încă o dată, că îţi las viaţa. Îţi făgăduiesc să nu te mai atac niciodată. Îţi făgăduiesc nu numai neutralitatea faţă de dumneata, ci şi respectul la care ai dreptul prin naşterea dumitale. Îţi făgăduiesc chiar mai mult, Monseniore; dacă ai vreo dată trebuinţă de un devotament, dacă ai vreodată trebuinţă ca cineva să întreprindă pentru dumneata vreo operă îndrăzneaţă, primejdioasă, de neînvins, fă-mi semn şi, fără şovăire, Buridan îşi va risca viaţa pentru dumneata…

— Şi în schimbul atîtor făgăduieli frumoase ce trebuie să fac pentru dumneata, tinere? întrebă contele, cu un surîs batjocoritor.

— Nimic!… Afară de un singur lucru, pe care am să ţi-l spun. Nu-ţi cer nici indulgenţă, nici protecţie…

— Atunci ce vrei? zise Valois cu un început de mirare.

— Iată Monseniore! reluă Buridan, ai cărui ochi începură să strălucească de speranţă. La Montfaucon ţi-am făcut o mărturisire, de care atîrnă toată viaţa mea, ţi-am spus că iubesc o fată…

Valois tresări violent şi Bigorne îşi notă această tresărire.

— Această fată, continuă Buridan, era atunci prizoniera dumitale, sau cel puţin, fusese un moment. Vezi dar, Monseniore, că e o fatalitate între noi, deoarece aceea pe care o iubesc, furată din Temple de regină, a devenit din nou prizoniera dumitale şi acum este în palatul Valois!

— Cine ţi-a spus că Myrtille e în palatul meu? întrebă contele cu o voce răguşită.

Buridan căuta un răspuns, dar Bigorne tăindu-i vorba răspunse el:

— Simon Malingre.

— Monseniore! continuă Buridan, a cărui voce tremura uşor. Dă-mi pe Myrtille! Jură-mi că niciodată n-ai să mai faci nimic împotriva ei, şi sînt omul dumitale.

Valois tăcu cîteva minute. O emoţie puternică se observa în toata ţinuta lui. La numele Myrtillei, pronunţat de Buridan, el pălise şi-l apucase tremurul. Privi lung pe tînăr, nu cu dispreţ, nici cu acea mîndrie suverană a gentilomului puternic, care vorbeşte cu un biet student, ci cu gelozia unui amant pus în faţa unui rival fericit. Orice calcul, orice prudenţă, fură distruse într-însul. Uită că, în realitate, era prizonierul lui Buridan, că era la discreţia lui… Tremura de furia geloziei… .

— Nu-ţi dau fata de care vorbeşti cu atîta obrăznicie şi căreia îi datorezi respectul pe care mitocanii îl datorează oricărei fete din înalta aristocraţie… Nu ţi-o dau pentru două motive. Întîi, pentru că îndrăzneşti s-o iubeşti!…

Buridan, se făcu galben, pronunţă cu o voce slabă provenită dintre un fel de groază care i se furişase în inimă.

— Şi al doilea?…

— Şi al doilea, se răsti Valois, pentru că o iubesc eu!…

Buridan îşi duse mîna la frunte, ca şi cum ar fi primit o lovitură cumplită. Deodată izbucni într-un rîs strident şi nervos. Apoi se sculă drept în picioare, ţeapăn, livid, cu sudoarea pe frunte, şi urlă:

— Monseniore, am onoarea să-ţi anunţ că unul din noi doi va muri chiar aici.

În acelaşi timp îşi trase spada şi o puse cu vîrful în pămînt, adăugînd:

— Aştept!… Aş putea să te gîtui! Eşti prizonierul meu, te am în mîna mea. Aş fi în dreptul meu, ca, împreună cu tovarăşii mei să te înjunghii, ca pe un adevărat duşman învins. Nu ne-ar mai rămîne decît să-ţi tîrîm corpul la platforma turnului şi să te repezim în Sena. Îţi ofer o luptă cinstită, cum am oferit şi lui Enguerrand de Marigny. Apără-te, Seniore! Apără-te! Sau, pe Dumnezeul sfînt, jur că-ţi înfig pumnalul în gît.

Valois era viteaz. Era neîntrecut în mînuirea armelor. Pus în faţa unui duel, pe care nu-l putea evita, se sculă la rîndul său. Puţin în urmă, cei doi adversari erau în gardă şi-şi ciocneau spadele.

Bigorne, singurul martor al acestui duel, sta nemişcat ca o statuie; numai faţa lui, arsă de soarele drumului mare, părea şi mai plumburie ca de obicei.

Valois atacă cel dintîi, cu o furie sălbatică îşi apucă spada cu amîndouă mîinile şi o ridică pentru a o repezi în capul adversarului şi a-i zdrobi ţeasta. Dar sabia recăzu cu putere şi se înfipse în scînduri. Buridan evitase lovitura, sărind la o parte.

O repede atingere între cele două arme, cîteva exclamaţii scurte şi răguşite, o frămîntare sălbatică de picioare, şi deodată cele două corpuri se apucară şi căutară să se sugrume unul pe altul. Buridan, dînd drumul spadei şi apucînd pumnalul, sări asupra lui Valois şi-l strînse cu putere. Un urlet de furie şi de spaimă. Valois era la pămînt, Buridan peste el, cu genunchiul pe piept, cu mîna stîngă pe gît, iar cu mîna dreaptă ridică pumnalul.

— Îmi dai pe Myrtille? gîfîi tînărul.

Valois scrîşni din dinţi, închise ochii şi răspunse:

— Nu!

— Atunci mori!… urlă Buridan.

Şi braţul său, cu un gest ca fulgerul, se ridică pentru a da lovitura mortală.

Braţul însă nu recăzu.

Pumnalul rămase la cîteva degete deasupra pieptului lui Valois, întins pe jos.

Cineva apucase braţul lui Buridan. Acel cineva era Lancelot Bigorne.

— Drace! urlă Buridan. Vrei să te omor şi pe tine!

— Jean Buridan, răspunse Bigorne cu o voce solemnă, nu vei omorî pe acest om!

— De ce?… De ce?… De ce? strigă Buridan cu vocea din ce în ce mai deznădăjduită.

— Pentru că omul ăsta e tatăl tău!…



*

* *

Lancelot Bigorne şi Buridan erau singuri într-o cameră vecină cu aceea unde se desfăşuraseră întîmplările acestea. Cum ajunsese Buridan aci? Cum îl tîrîse pe Bigorne după el? Ce gînduri furtunoase se dezlănţuiseră în el? Ce se petrecuse, după ce Bigorne pronunţase cuvintele acelea năprasnice? Buridan nu-şi dădea seama.

Urmînd pe tînăr, Lancelot Bigorne încuiase cu grijă uşa camerei unde rămăsese Valois. Buridan şi Bigorne palizi ca două stafii, stăteau faţă în faţă. Bigorne şi mai liniştit ca de obicei, cu un aer solemn încrustat pe chipul lui îndrăzneţ: Buridan, fără puteri, ca un copil, cu sufletul disperat, cu capul năuc:

— Vorbeşte! se răsti Buridan. Explică-te sau înainte de a izbucni nebunia care-mi învăluie mintea, te omor în locul omului aceluia, care zici că e tatăl meu!

Şi mai încet, cu o mirare fără margini, repetă:

— Tatăl meu?…

— Monseniore, începu Lancelot Bigorne căci, desigur, trebuie să te numesc astfel de azi încolo… cînd ştii al cui fiu eşti. Monseniore, lucrul e groaznic, dar e simplu. Copilul pe care am fost însărcinat să-l înec la Dijon; copilul a cărei istorie te atinsese atît de profund, după cum mi-ai spus chiar dumneata, cînd ţi-am povestit întîmplarea… micul Jean… fiul doamnei Dramans… fiul lui Charles, conte de Valois, ambasador al Franţei în Burgundia… ei bine, acel copil, monseniore! Nu a fost înecat de mine!… M-auzi? L-am dus într-o colibă părăsită cu intenţia să-l redau mamei sale… Dar a fost luat de acolo de nişte oameni şi dus… ştii unde? La Béthune… în Artois!

— Béthune din Artois? Murmură Buridan.

— Mă înţelegi? Acel copil, erai dumneata! Şi acum, monseniore, cum am aflat că acel copil lăsat de mine în coliba părăsită, fusese dus la Béthune? Unde a fost crescut? De unde a plecat apoi la Paris, pentru a studia la Sorbona? Îţi voi spune mai tîrziu, cînd vei fi în stare să mă asculţi, căci nu ţi-am spus tot. Îmi mai rămîne să-ţi spun ce s-a făcut doamna Dramans.

— Mama? bîlbîi Buridan, ai cărui ochi se umplură de lacrimi. Oh! Vorbeşte-mi de dînsa! Spune-mi, oh! Spune-mi, dacă sub haina ta mai bate o inimă omenească! Spune-mi ce s-a făcut mama?

— Ţii cu orice preţ? şopti Bigorne cu voce întunecată.

— Vreau! Murmură Buridan cu un accent de teamă înspăimîntătoare.

Privirea lui Bigorne se umplu de milă.

— Să mă blesteme cerul! zise el, dacă fac un păcat spunîndu-ţi ceea ce vreau să-ţi spun! Dar eşti fiul ei! Şi eu, care nu mă tem de nimic, eu, care mi-am tîrît viaţa în nemernicii, eu care n-am avut alte pilde dinaintea ochilor decît cele pe care le pot da curtea… eu, care n-am venit în contact decît cu oameni cu sufletul viciat, eu, Lancelot, aş crede că-mi atrag trăsnetul cerului asupra capului, dacă aş minţi în ora aceasta teribilă. Ce a devenit în urmă doamna de Dramans, nu ştiu. Ce a făcut de atunci? Din timpul îndepărtat cînd eram la Dijon ca executor al uneltirilor josnice ale Monseniorului, tatăl dumitale. Ce cataclisme i-au zdruncinat viaţa? Ce dureri năprasnice i-au împietrit inima, nu pot şti şi nimeni nu va şti niciodată, afară, bineînţeles, decît numai dumneata… dumneata, Jean Buridan, fiul ei! Căci dumitale, fără îndoială, are să-ţi spună!… Dar ceea ce ştiu, Jean Buridan, e că am văzut-o…

— Ai văzut-o? strigă Buridan, cu o voce sfîşietoare. În viaţă? Mama trăieşte? Fii binecuvîntat tu, care în disperarea în care mă aflu, îmi aduci o astfel de bucurie, mie… fiul lui Charles de Valois!

— Am văzut-o! repetă Bigorne, cu o voce din ce în ce mai întunecată. Şi, lucru oribil… Monseniore, ai văzut-o şi dumneata!

— Eu? urlă Buridan, care simţea cum îl cuprindea un fel de nebunie…

— Dumneata! zise Bigorne. Doamna de Dramans, monseniore… mama dumitale, Jean Buridan, e femeia care te aştepta într-o seară pe malul Senei! E femeia care te-a acostat în strada Froidmantel!… E femeia cu care ai vorbit apoi la piciorul turnului Luvrului…

— Taci! bîlbîi Buridan, nebun de groază.

— După faţa dumitale descompusă şi după ochii dumitale holbaţi, termină Bigorne, văd că ai priceput că mama dumitale, e femeia care, într-o noapte blestemată, te-a luat de mînă pentru a te introduce în turnul însîngerat, unde Marguerite de Bourgogne te aştepta, pentru a pune să te omoare!

Buridan se aruncă în genunchi, apoi căzu de-a lungul, leşinat. Bigorne se aplecă asupra lui murmurînd:

— Sărman tînăr! Atît de viteaz, aşa bun, aşa cinstit şi atît de nenorocit! Am făcut bine? Am făcut rău, că am vorbit? Dumnezeu va judeca (un surîs batjocoritor îi apăru pe buze şi adăugă) dacă totuşi Dumnezeu, se amestecă în faptele, gîndurile şi vorbele lui Lancelot Bigorne!



*

* *

În vremea asta, Buridan era singur; Lancelot Bigorne îl luase în braţe şi-l coborîse în sala unde erau Philippe, Gautier, Guillaume şi Riquet. La întrebările lor, Bigorne răspundea prin explicaţii inventate. Tovarăşii se străduiau să-l deştepte pe Buridan. Cînd văzură că deschide ochii şi-şi revine în fire, Bigorne le făcu semn să iasă, şi plecară cu toţii de lîngă el.

Buridan era singur… cu gîndurile lui.

Lucru curios, toate gîndurile lui zburau la Mabel, mama lui! Tatăl său era la cîţiva paşi de dînsul, şi totuşi nu se gîndea la el. Această întîmplare nemaipomenită, care ar fi fost de ajuns pentru a-i tulbura întreaga viaţă în alte momente, şi anume aflarea neaşteptată că era fiul contelui de Valois, dispărea în umbra pe care o proiecta asupra minţii sale celălalt eveniment: avea o mamă. Mama lui trăia. Şi acea mamă, era femeia care, după expresia lui Bigorne, îl luase de mînă pentru a-l duce la moarte. Ce sentimente munceau pe omul acesta în vremea care urmă? Ce gîndea el? Ce-şi spunea lui însuşi? Ce strigăte dezlănţuiau în capul acesta înnebunit?… Cine poate şti? Atîta numai, că o uitase pe Myrtille şi uitase chiar că o iubea! Uitase de Marigny şi uitase că îl ura! O uitase pe regină şi uitase că regina îl alesese pentru clipele ei de patimă, pătate de sînge! Uitase de rege, şi că regele îl căuta, ca să-l spînzure! Uitase de tatăl său, şi uitase că Charles de Valois îi era părinte! Uitase în ce loc se găsea şi că acel loc se chema turnul Nesle!…

Dacă în momentele acelea ar fi fost cineva lîngă el, l-ar fi auzit îngăimînd două cuvinte, care exprimau, fără îndoială, toate gîndurile lui, tot ce era viu în sufletul, în creierul, în mintea sa:

— Biata mamă!…

Iar Bigorne, pe care nici un scrupul nu-l împiedica de a asculta pe la uşi, auzea vaietele care, după cum povestea mai tîrziu, îl făceau să se cutremure. Cînd Buridan îşi veni în fire, după această lungă şi dureroasă adîncire în sine, în care desigur sfătuise cu el însuşi chestiuni înspăimîntătoare, cînd îşi recuceri sîngele rece, ieşi din camera în care Bigorne îl dusese leşinat şi se sui pînă-n vîrful turnului. Văzu că se făcuse ziuă; soarele răsărea, într-o pulbere de aur, care dădea un colorit nespus de frumos aburilor uşori din zări. Parisul îi apărea ca într-un văl, pe care nişte fermecătoare l-ar fi întins în timpul nopţii deasupra lui. La picioarele lui, Sena îşi rostogolea valurile liniştite, asemenea unei mase de plumb topit. Miile de clopotniţe, turnuri, turnuleţe, acoperişuri ascuţite, tot amestecul acela al Parisului aerian părea ca ţîşnit dintr-un vis. Şi aproape de tot de el, dincolo de fluviu, se ridica monstruoasa fortăreaţă, cu turnurile ei puternice, cu şanţurile, porţile, crestăturile, meterezele şi acoperişurile înalte: Luvrul!… Luvrul unde, desigur că, la această oră, dormea Marguerite de Bourgogne, mama Myrtillei.

Buridan nu era un visător. Dimpotrivă, s-a văzut că avea un spirit pozitiv şi că era tare în logică. Nici nu avem intenţia să-l prezentăm ca pe un erou poetic şi sentimental. Vrem numai să arătăm, care erau sub domnia lui Ludovic al X-lea, viaţa, ideile şi faptele unui student – ale unui student ca Buridan, rămas de pomină în serbările de la Sorbona şi în povestirile de aventuri.

Bunul şi marele Dumas, care avea toate îndrăznelile, a format pe Buridan din unul dintre ei. Îndrăzneala e îngăduită geniului. Noi care sîntem un modest istoriograf, am căutat să ne apropiem cît mai mult de adevărul istoric – şi, prin adevăr istoric, înţelegem ridicarea exactă a atitudinilor, a stărilor sufleteşti ale timpului, graţie cărora se poate reconstrui traiul probabil al unuia sau a mai multor persoane determinate.

Deci, Buridan se suise pe platforma turnului Nesle, nu pentru a admira panorama atît de pitorească a Parisului de atunci, ci pur şi simplu pentru că avea trebuinţă de a respira aerul răcoros şi uşor al splendidei dimineţi care începea. I se părea că boarea venită din depărtare şi care învăluia vîrful vechiului turn cu aripile lui repezi, rupea de pe fruntea sa, la fiecare bătaie din aripă, cîte o fîşie din gîndurile mohorîte de care căuta să se lepede.

Cînd se crezu sigur de el, se coborî în catul de jos, unde-l lăsase pe contele de Valois. El trase zăvoarele pe care Bigorne le încuiase cu atîta grijă, intră şi-l găsi pe coate stînd tot în locul unde îl lăsase în timpul nopţii. Valois avea trăsăturile feţei foarte slăbite, tenul plumburiu şi ochii împăienjeniţi ai omului care, timp de cîteva ore, luptase cu gîndurile lui. Dar pe faţa lui împietrită, nu trecea nici cel mai mic semn de vreo emoţie binefăcătoare. Buridan îl privi lung. Valois asemenea, ridică ochii şi privi pe tînăr. Păreau că se studiază cu o curiozitate care avea ceva oribil într-însa, şi privirea lor în acest minut de tăcere între tată şi fiu fu groaznică.

Buridan spera că… poate… Ce spera? Nu putea spune… Poate o vorbă, poate un gest; poate o simplă oglindire a sufletului în ochi, ceva cît de puţin, în fine, care i-ar fi arătat că omul acesta vedea într-însul un fiu. Valois se sculă, se rezemă pe mînerul sabiei în formă de cruce cu amîndouă mîinile, îşi îndreptă trupul voinic, îmbrăcat în piele de bivol, şi-şi descoperi obrazul încadrat de o glugă violetă, al cărei vîrf îi cădea pe umăr. Părea mai palid, mai aspru ca totdeauna. Apoi vorbi şi Buridan se cutremură din cap pînă-n picioare la sunetul vocii lui. Iată ce îi spuse contele de Valois:

— Tinere! Ai aflat în noaptea asta un secret îngrozitor. Spre nenorocirea dumitale, un servitor credincios ţi-a spus lucruri care ar fi trebuit să nu le ştii niciodată. Păzeşte-te de a judeca purtarea mea trecută, faţă de mama dumitale şi de dumneata. Omul acela ţi-a spus adevărul. Cum ai ajuns aici, puţin importă. Ceea ce eşti şi cine eşti în momentul actual puţin importă de asemenea. Numai să nu încerci să te amesteci în actele mele… în crimele mele, după cum vrei să le numeşti. Să nu încerci să-mi sondezi trecutul. În special, să nu încerci să-ţi iei un titlu pe care nu-l posezi. Să ştii că pentru dumneata sînt şi rămîn contele de Valois. Eşti şi rămîi pentru mine Jean Buridan, înscris în registrele Sorbonei ca născut din părinţi necunoscuţi. Dacă voi mai fi vreodată liber, să ştii că pentru mine, vei fi Jean Buridan, trădător şi răzvrătit faţă de rege, şef de trădători şi de răzvrătiţi. Nu ai decît un singur mijloc pentru a scăpa de pedeapsa ce te aşteaptă… acela de a ucide chiar aici pe omul, despre care ţi s-a spus în astă-noapte: „acesta este tatăl tău!”

În timpul acesta, contele îşi dădu la o parte cutele mantalei şi înaintă trei paşi, cu pieptul înainte, de parcă-l oferea loviturii mortale.

Cît a ţinut acest discurs înspăimîntător, Buridan nu s-a mişcat, nu a tresărit, nu s-a cutremurat. Numai, pe măsură ce cuvintele cădeau, el devenea din ce în ce mai galben.

Ochii săi, măriţi, stăteau pironiţi pe faţa omului care-i vorbea astfel, ca şi cum ar fi privit spre unul din acei monştri, de care nu-ţi poţi dezlipi ochii! Valois urmă:

— Dacă rămîn în viaţă, eşti mort, Buridan! Dacă vrei să trăieşti, loveşte!

Buridan se-ntoarse încet spre uşă, o deschise larg, şi braţul lui se întinse încet, arătîndu-i lui Valois că drumul e liber.

Era gestul omului care iartă şi era poate şi gestul omului care goneşte. Buridan nu pronunţă un cuvînt. Era ţeapăn, galben ca un cadavru. Braţul lui drept, ca împietrit, sta întins, şi cu mîna stîngă, încleştată, se ţinea de pervazul uşii, căci simţea că se clatină şi nu voia să cadă în acel moment tragic.

Contele de Valois trecu.

El ieşi încet, cu privirile pline de sfidare suverană, aţintită în ochii fiului său. O clipă se opri lîngă dînsul, aproape de tot de dînsul, ca pentru a aştepta încă lovitura de moarte, pe care o ceruse.

Buridan rămase nemişcat.

Cu o clătinare din umeri, Valois îşi ridică mantaua, apoi, fără a întoarce capul, se coborî, se cufundă în întuneric şi dispăru la cotitura scării.

Buridan izbucni într-un hohot de plîns.





XLVI. HI, HAN!



Liniştit, ca şi cum nu s-ar fi întîmplat nimic, de gheaţă, ca de obicei, Valois ajunse în vestibulul de jos. Acolo, se opri.

Uşa cea scundă era încuiată, bine zăvorîtă şi dinaintea ei, un om sta rezemat, înfăşurat în manta, cu pălăria trasă pe ochi şi dormind în picioare. Sau cel puţin, puteai crede că doarme, căci sforăia îngrozitor. Numai că era un fel de ironie în sforăiala lui, pe cît se poate o sforăială să fie ironică. Şi omul ţinea în mînă un pumnal.

Cu toată mantaua şi pălăria trasă pe ochi, Valois îl recunoscu pe Bigorne. Un moment, faţa lui se crispă de furie şi duse mîna la spadă, ca şi cum ar fi voit s-o tragă ca să străpungă pe cel ce dormea. Dar Bigorne începu să sforăie aşa de tare şi cu o ironie atît de sălbatică, încît, cu tot somnul lui, era evident că nu pierdea din vedere mişcările lui Valois.

— Patru… şase! urlă o voce la spatele lui Valois.

— Cinci… şase! Am cîştigat! ţipă altcineva.

Întorcîndu-se, Valois zări doi oameni, care – stînd la o masă, într-un colţ întunecos, jucau zaruri şi păreau că nici nu observă prezenţa sa.

Valois rămase nemişcat. Privirea lui fugea de la cel adormit la cei doi jucători. Apoi dădu din umeri.

— Prea bine! mormăi Guillaume Bourrasque, unul din jucători, i-ai cîştigat capul. Dar nu e destul. Capul, e o bucată bună, nu zic, dar şi restul contează.

— Ei bine, zise Riquet, celălalt jucător, să jucăm pe şoricul animalului. Dintr-o singură lovitură.

— Fie! răspunse Guillaume, hai şi pe şoric. Eu joc!

— Guillaume Bourrasque agită zarurile în cornet şi le aruncă pe masă.

— Trei patru! zise el cu o strîmbătură. Sînt blestemat.

— Doi cinci! strigă Riquet triumfător. Am cîştigat şoricul.

Şi se puse pe rîs.

— Riquet, zise Guillaume cu furia rece a unui jucător disperat că a pierdut, nu mai joc niciodată cu tine.

— Guillaume, nu vreau să ne stricăm prietenia. Uită-te, joc pe cele două şunci ale animalului contra capului şi şoricului pe care le-am cîştigat!

— Primesc! strigă Guillaume, al cărui chip se lumină, pe dată, de bucurie, ca şi cum i s-ar fi vestit fericirea cea mai mare de pe lume.

Guillaume aruncă din nou zarurile: doi unu.

— Pe toţi dracii, sînt blestemat! răcni el,

Riquet le aruncă la rîndu-i, şi Guillaume scoase o exclamaţie de triumf.

— Pe Babolin! unu… unu! Ai pierdut, Riquet, ale mele sînt şi şuncile şi capul şi şoricul Monseniorului.

La aceste vorbe, Guillaume se sculă şi se îndreptă spre conte.

— Monseniore, zise el, eşti al meu! Te-am cîştigat chiar acum. Să ai bunătatea să mă urmezi, cum îşi urmează un animal stăpînul.

Valois asistase la toată scena fără a face un gest care să poată indice că-i era frică. Comedia funebră a lui Guillaume şi Riquet, jucîndu-l în zaruri, bucată cu bucată, nu îi scoase decît un surîs, care făgăduia pedepse teribile.

— Băgaţi de seamă, haimanalelor – zise el cu răceală, cînd Guillaume se apropie de el, băgaţi de seamă că dorinţa şefului vostru este să ies neatins din văgăuna asta. Nelovit şi neinsultat.

— Şeful? strigă Guillaume, şeful? Unde e şeful? L-ai văzut Riquet? Dacă ştii unde e, du-te de mi-l adu, ca să-mi spună cu ce fel de sos să-l gătesc pe Monseniorul.

— Luaţi seama, reluă Valois, că dacă îmi faceţi cel mai mic rău, mă voi răzbuna foarte aspru. Ştiţi, derbedeilor că sînteţi urmăriţi pentru multe crime. În plus, astă noapte, aţi năvălit în palatul Valois, ceea ce este o nelegiuire tot atît de mare, ca şi cînd aţi fi năvălit în Luvru. Ei bine! Mă fac forte să obţin iertarea voastră, cu singura condiţie, ca voinţa şefului vostru să fie executată imediat.

— Ei! Bigorne! Adormitule! strigă Riquet. Ai auzit ce-a spus animalul?

De data asta, Valois, începu să simtă pătrunzîndu-i în măduvă fiorii fricii, căci, pentru ca oamenii aceştia să ajungă la atîta obrăznicie, trebuia sa fie absolut hotărîţi să-l omoare.

— Vra să zică, continuă Riquet, vrei să obţii iertarea păcatelor noastre, Monseniore?

— Plîng, zise Guillaume; zău! Îmi vine să plîng de înduioşare.

Valois aruncă o privire asupra lui Guillaume Bourrasque, care se aşezase pe jos, cu picioarele împrejurul unui coşuleţ unde erau două cepe, pe care le curăţa.

— Vrei să-l găteşti cu ceapă? zise el, doar ştii că nu pot să sufăr sosul de ceapă. Te rog să-l găteşti numai fript pe grătar.

— Nu te supăra Riquet, zise împăratul Galiléei şi lasă-mă să plîng pînă m-oi sătura. Nu ştiu… din cauza înduioşelii, sau a cepei, dar niciodată n-am plîns atît de mult.

În momentul acela, Valois auzi grohăitul unui porc şi înţelese că grohăitul acela era scos de Bigorne, care alerga împrejurul sălii în patru picioare, imitînd foarte bine mersul şi ţipătul animalului.

Riquet începu să facă şi el ca porcii cînd îi înjunghii, îi imita straşnic de bine.

Guillaume Bourrasque se juca cu cepele, şi, cu vocea sa de bas, cînta De profundis.

În picioare, încremenit, cu inima tremurîndă, Valois asista la această scenă fără să facă cea mai mică mişcare.

Dar spaima îl surprindea din ce în ce şi privirile i se-mpăienjeneau tot mai tare.

Scena era dezgustătoare. Bufoneriile lui Guillaume, Riquet şi Bigorne n-ar fi fost pe placul, mai delicat, al timpurilor noastre. Dar epoca de care vorbim, era mai violentă şi mai grosolană. Gestul era exagerat şi rîsul la fel. Căci e un lucru greu, de nepriceput şi aproape de necrezut pentru mintea celor ce vor să privească în faţă destinul omului, că se rîdea atît de mult pe vremea aceea de violenţă şi de brutalitate. Şi asta o putem vedea pretutindeni: în arhitectură, în pictură, în literatură.

Moravurile sîngeroase ale timpurilor barbare erau cît se poate de vesele. Cu cît înaintăm spre mulţumirea fizică şi sufletească din cursul vremii, şi cu cît dispare fantezia, cu atît se pare că tristeţea apasă tot mai greu mintea omului. Arhitectura devine mai severă. Celelalte arte, perfecţionîndu-se, sînt mai posomorîte. (Exceptînd o oarecare deşteptare a graţiei, drăgălăşeniei şi veseliei în secolul al XVIII-lea, cu Watteau şi Fragonard). Cît pentru literatură, afară de rîsul fantastic al lui Rabelais, ea merge cu paşi repezi spre o tristeţe nemărginită. Din aceste împrejurări, nu putem trage alte concluzii decît că, omenirea îmbătrînind, devine tot mai făţarnică.

Orice-ar fi, gluma făcută lui Valois de Guillaume şi de Riquet, felul lor de a-l înştiinţa că-l condamnă la moarte, era ceva foarte natural, o glumă cumplită, care deşi ne pare nouă groaznică, deşi îl încrîncena pe Valois, lui Bigorne, Riquet şi Guillaume, care nu se mai puteau ţine de rîs, părea un caraghioslîc. La rîsul lor se adăugă şi acel al lui Gautier, care dintr-o aruncătură de ochi, înţelesese ce se petrecea şi începu şi el să guiţe ca porcul care se bucură cînd îşi vîră rîtul în copaie. Apoi cei patru caraghioşi se puseră din nou de-a buşilea şi începură să se învîrtească împrejurul lui Valois, guiţînd tot mai tare de parcă ar fi fost o căruţă întreagă de purcei duşi la înjunghiere. Ei se învîrteau din ce în ce mai iute, apropiindu-se mereu de victima lor.

Valois, tremurînd de groază, încremenit de frică, simţea că-i vine rău. Mintea-i zăpăcită i se întuneca într-o spaimă de nedescris. Şi pe cînd sala cu bolţile ei joase răsuna de grohăieli, unele sfîşietoare, altele răguşite, nenorocitul regreta amar, cele ce spusese sus fiului său. Faţa lui Buridan i se arătă ca o speranţă suverană şi cu o voce sugrumată urlă!

— Buridan! Buridan! Buridan!

— Hi han! Hi han! Hi han!

Dar înaintea lui apărură patru capete schimonosite de rîs. Cei patru porci se ridicară în picioare, îl înconjurară şi printr-o schimbare grabnică a vocilor, patru zbierete de măgar răspunseră chemării lui disperate.

Dar deodată Bigorne se repezi la peretele pe care-l văzuse deschis de către servitorii lui Stragildo, atunci cînd intrase în turnul Nesle după Mabel. El întoarse un resort. Uşa secretă se deschise şi scara care ducea la subsol apăru. Valois fu îmbrîncit pe scara aceasta şi se produse un vălmăşag straşnic al celor patru care împingeau, tîrau, înghionteau pe nenorocitul conte. Acesta se pomeni, deodată, într-o sală destul de mare, luminată de o torţă. Era chiar aceea în care Marguerite de Bourgogne îi închisese pe Buridan şi pe d’Aulnay.

Valois auzi o uşă închizîndu-se cu violenţă şi se văzu singur. Atunci, făcîndu-se o reacţie într-însul, căzu pe un scăunel, şi omul acesta, atît de tare şi de brav, începu să tremure de groază din tot corpul.



*

* *

Acum, rugăm pe cititor să ne urmeze la Luvru, a doua zi, după dimineaţa asta, în care la turnul Nesle fusese capturat Valois de către cei patru tovarăşi. În ziua aceea era mare tărăboi în fortăreaţa regală şi, ca şi cînd acesta ar fi trecut peste zidurile şi şanţurile ei, Parisul însuşi vibra şi clopotele sunau; o mulţime imensă, în haine de sărbătoare, se răspîndise pe străzi şi se îndrepta spre piaţa din faţa catedralei Notre-Dame.

În ziua aceea era sărbătoarea nebunilor şi a măgarului, care de obicei aveau loc, una în luna lui Noiembrie, cealaltă în Ianuarie, dar care uneori se serbau şi cu ocazia vreunei întîmplări extraordinare.

De data asta, întîmplarea era însănătoşirea reginei, venită în mod brusc şi, ca prin minune, după nişte friguri straşnice pe care doctorii le declaraseră mortale. Ludovic al X-lea hotărîse ca Parisul să petreacă şi doar atît cerea şi Parisul.

Noul rege nu pusese încă impozite extraordinare, nici nu schimbase cursul monedei, ca tatăl său.

De aici rezultase că burghezii îl considerau ca pe un prinţ desăvîrşit. Putem adăuga că regatul era aproape liniştit şi comerţul cît se poate de înfloritor.

Toate astea, la un loc, plus bucuria pe care Parizienii o resimţeau la vestea însănătoşirii reginei, făceau ca Parisul să fie gata de petreceri, nu numai după dorinţa regelui, ci şi după dorinţa locuitorilor.

Deci mulţimea se îndrepta zgomotoasă către Notre-Dame, centrul nebuniei care se pregătea. Ulicioarele învecinate rostogoleau valurile de oameni pe care le stăvileau barierele de arcaşi. Apoi, toată lumea năvălea prin poarta centrală de la Notre-Dame unde-şi căuta locul. Biserica era luminată ca la o mare sărbătoare.

Dar atitudinea acestei mulţimi în biserică, într-un loc sfînt, ar fi părut cu totul necuviincioasă unui străin, care n-ar fi cunoscut unele particularităţi ale moravurilor parizienilor de pe atunci.

Într-adevăr, în loc de a se reculege şi de a se închina ca de obicei, această mulţime rîdea, cînta, mînca şi bea. Se interpela, îşi spuneau glume, care nu se pot traduce în limba noastră modernă. Femeile răspundeau îndrăzneţe provocărilor studenţilor. Aluzii grosolane se încrucişau. Părea că orice frîu moral era distrus şi că un fel de beţie specială se comunica din om în om.

Fiecare grup deschidea coşuri cu cîrnaţi, şunci, burtă şi mai cu seamă cu băutură. Proviziile se puneau pe băncile bisericii, transformate în mese de birt şi praznicul începu împreună cu beţia. Nu se mai schimbau glume, nu se mai făceau aluzii, ci se spuneau lucruri care ar fi revoltat urechea delicată a unui om modern. Nu mai era un praznic, ci o orgie asemenea cu orgiile năprasnice permise din cînd în cînd poporului din antichitate.

În mulţime se găseau şi foarte mulţi călugări şi preoţi. Atît călugării cît şi preoţii, nu se lăsau mai prejos. Nimeni nu se mira să-i vadă pe reprezentanţii clerului luînd parte, prin biserici, la astfel de petreceri. Această sărbătoare curioasă a nebunilor, pe care Philippe-August încercase în zadar să o desfiinţeze, pe care sforţările Papii, împreună cu ale unui mare număr de cardinali şi arhierei n-au reuşit s-o înăbuşe, decît mai tîrziu, această sărbătoare era ruperea oricărei stavile, era nimicirea constrîngerii, dezlănţuirea poftelor materiale. În fond, era un hohot de rîs şi nimic mai mult. Poporul şi burghezii, veşnic tremurînd să nu fie impuşi, lucrătorii supuşi unei munci continue, călugării şi preoţii mai apropiaţi de popor şi împărtăşind impresiile mai mult ca acum, toţi simţeau trebuinţa să rîdă din cînd în cînd cu hohote, să rîdă fără să fie stingheriţi. Această îndopare într-o biserică avea ceva naiv şi nevinovat, chiar în exagerarea sa. Se cînta într-o văicăreală nesfîrşită şi caraghioasă şi după fiecare cuplet, adunarea întreagă scotea un formidabil „hi han!” care făcea să se cutremure geamurile colorate, în pervazurile lor de plumb.

În timpul acesta, cei care nu aveau loc în biserică, se aşezau pe treptele de afară, îşi desfăceau proviziile şi puneau să mănînce, să bea şi să cînte, răspunzînd hi-han-ului! din catedrală cu alte zbierete nu mai puţin sonore. Întreaga piaţă nu era decît o masă întinsă, cu oameni trîntiţi pe jos şi îndopîndu-se cît puteau.

Dar aici nu erau decît spectatorii, iar spectacolul începea de acum în colo. Către ora unsprezece apăru deodată un grup straniu compus din soldaţi, din studenţi şi din călugări. Ţipau, zbierau, cîntau cît îi ţinea gura, agitînd făclii, îmbrîncindu-se, dîndu-se peste cap, împrejurul unui măgar. După măgar venea procesiunea numeroaselor bresle, fiecare cu drapelul lor în cap. Cu toate interzicerile făcute în mod solemn de episcopul Parisului, cu toate ameninţările de excomunicare, aproape toţi preoţii de la Notre-Dame luau parte la aceste saturnale şi o repet, nu trebuie să vedem în ele decît o trebuinţă de veselie care, din cînd în cînd, trecea orice margini, de la treapta cea mai de sus a societăţii, pînă la cea mai de jos.

Măgarul era frumos împodobit şi purta pe spatele lui o fată tînără învăluită într-o pînză de aur, care ducea în braţe o păpuşă foarte frumos îmbrăcată.

Acest grup reprezintă, fără îndoială, fuga în Egipt a Fecioarei Maria şi a pruncului Isus.

Măgarul intră cu fata în biserică, urmat de o escortă zgomotoasă, şi fu primită de un ţipăt de aclamaţii. Condus de doi preoţi, care îl ţineau de hamuri, fu aşezat în altar alături de Evanghelie, iar mulţimea începu din nou un cîntec plîngător, ca cel de care am pomenit şi care se termină cu un zbieret de măgar, înspăimîntător, scos de miile de spectatori:

— Hi han!

Apoi, într-o voce, tot poporul începu să vocifereze:

— Slujba! Slujba!

— Soseşte Sfinţia Sa Episcopul, răspunse un diacon care, suit, în amvon, călare pe balustradă, învîrtea într-o mînă un cîrnat, iar în cealaltă o oală cu vin!

— Episcopul! Episcopul! Vrem să vină episcopul! Vrem să ascultăm slujba!

Diaconul băgă mîna în oala cu vin şi începu să-i binecuvînteze pe cei de faţă. Obţinînd în chipul acesta un moment de tăcere, diaconul, care părea că e organizatorul serbării, profită pentru a urla:

— Are să vină, vă zic, ba încă unul bun şi zdravăn, şi demn de regele nostru cel îndrăzneţ, demn de voi, desfrînaţii Iadului, nemernicii dracului. Căci ştiţi că pe episcop îl cheamă Baheigne!

Mulţimea începu să aplaude frenetic şi să urle:

— Trăiască îndrăzneţul Baheigne!

Ori, acest Baheigne nu era nici mai mult nici mai puţin decît valetul regelui Ludovic al X-lea. Nu cunoaştem adevăratul lui nume. Porecla, îi venea de la poarta Baheigne, nu departe de Luvru, cam de pe unde se găsesc azi străzile Coquillière şi Jean Jacques Rousseau. Acest Baheigne fusese ales în dimineaţa aceea episcopul nebunilor, chiar în palatul Luvru, de către seniori, de rege însuşi şi de o mulţime de poporani, care fuseseră primiţi să intre în fortăreaţa regală.

Deci, aproape în acelaşi timp cînd măgarul se îndrepta spre Notre-Dame, o altă procesiune compusă dintr-o parte din clerul de înfrăţire şi din popor, urlînd şi gesticulînd cu toţii, se îndrepta spre Luvru pentru a-l lua în primire pe episcopul nebunilor.

Mai toţi cei care asistau la această procesiune stranie, erau deghizaţi. Chiar preoţii îşi acoperiseră faţa cu măşti caraghioase sau se mînjiseră numai cu funingine. Unii erau îmbrăcaţi în costume caraghioase, jumătate verzi şi jumătate galbene; alţii se schimbaseră în tot felul de animale ca: maimuţe, urşi, leoparzi, pe care poporul îi admira şi îi aclama.

Cei mai admiraţi şi mai aplaudaţi erau doi urşi, conduşi de o maimuţă. Cei doi urşi, din capul procesiunii, jucau greoi schimonosindu-se în tot felul şi maimuţa, care ţinea vîrful lanţului, era atît de sprintenă şi îndrăzneaţă în glumele pe care le făcea, încît fiecare striga:

— Desigur că e unul din maimuţoii cei mari ai reginei.

Dacă sunetul clopotelor, rîsetele şi aplauzele n-ar fi făcut un zgomot asurzitor, i-ai fi putut auzi pe cei doi urşi şi pe maimuţă vorbind cît se poate de omeneşte.

— Ei, Bigorne, zicea unul dintre urşi, sper că nu ai pretenţia să ne bagi în Luvru.

— Ar fi să ne bagi în gura lupului, reluă al doilea urs, şi cu toate că sîntem urşi, credem că lupul ne-ar înghiţi dintr-o dată. Vreau să-l înghit eu, nu să fiu mîncat.

— Ţi-e frică Guillaume? îl întrebă maimuţa. Dacă ţi-e teamă, spune-mi-o!

— Pe imperiul Galiléei! mormăi ursul, dacă mai spui că mi-e frică, să ştii că te bat cu băţul.

— Dar ţie Riquet, reluă maimuţa, şi ţie ţi-e frică?

Al doilea urs pufni de rîs şi zise:

— Lancelot Bigorne, îţi scot maţele!

— Atunci, continuă maimuţa, dacă nu vă e frică nici unuia nici altuia şi nu mi-e teamă nici mie, intrăm în Luvru.

— Să intrăm, năbuşite-ar ciuma! bombăni Guillaume.

— Da, reluă Riquet, dar ce-o să facem acolo?

— O să vedeţi! zise Bigorne. În orice caz, vă făgăduiesc că o să rîdeţi.

În acest moment, conversaţia fu întreruptă.

Procesiunea năvălea pe sub una dintre porţile Luvrului, după ce trecuse puntea mobilă. În curtea în care fu primită mulţimea, erau întruniţi regele, regina, cavalerii şi nobilii.

Marguerite de Bourgogne, cu cele două surori ale sale, Blanche şi Jeanne, înconjurată de numeroasele ei doamne de onoare, stau sub un acoperiş de postav aurit, pe o estradă ridicată deasupra mai multor trepte. Împrejurul estradei era un întreit rînd de lăncieri, iar în faţa ei, regele şi numeroşi seniori asistau la intrarea zgomotoasă a procesiunii.

— Intraţi, amicii mei! strigă Ludovic rîzînd cu hohote, intraţi şi luaţi-vă episcopul, care vă aşteaptă.

Cei doi urşi care mergeau în cap, începură să joace ca şi cum ar fi mulţumit regelui, care dădea semnalul rîsului.

Atunci în zgomotele trîmbiţelor, în strigătul şi imitatul a diferite animale, procesiunea defilă dinaintea estradei. Prinţesele, damele de la Palat se tăvăleau de rîs. Şi în tot zgomotul acesta vesel, printre toate figurile strîmbate de rîs, nu era decît una singură gravă şi mută: aceea a Margueritei de Bourgogne.

Ea privea cu un aer întunecat şi aspru această veselie furioasă care o înconjura şi sufletul ei era departe de tot de spectacolul ce i se desfăşura dinaintea ochilor.

După ce defilă, procesiunea se înghesui în faţa regelui şi lăutarii începură să cînte.

După ce muzicile tăcură, un actor caraghios înaintă şi zise:

— Maiestate, venim să ne luăm Episcopul.

— Iată-l! strigă regele, arătînd pe valetul său, pe bietul Baheigne, pe care un capriciu al stăpînului său regal, îl transformase în Episcop al nebunilor pentru ziua aceea.

Oamenii din procesiune înconjurară pe Baheigne, cu nesfîrşite aclamaţii.

— Binecuvîntarea! Binecuvîntarea! urlă mulţimea.

Regele făcu un gest, şi nobilii se deteră la o parte.

Lăncierii care înconjurau estrada se aşezară pe dreapta şi pe stînga, şi atunci se văzu că estrada era ridicată pe butii, fiecare cu o canea, aşa că mulţimea nu avea decît să-şi umple oalele. Regele se îndreptă cel dintîi spre o butie, umplu o cană mare, ochi, şi apoi o goli dintr-o dată, apoi, umplînd-o din nou, strigă cît putut vărsînd tot vinul pe capul lui Baheigne care se sperie.

— În numele lui Bachus, eşti uns Episcop al nebunilor!

Izbucniră aclamaţii nebune. Niciodată nu se mai văzuse un rege atît de glumeţ, atît de înclinat la petreceri cu poporul său. Şi generozitatea regală, care punea la dispoziţia procesiunii mai multe butii de vin, isprăvi prin a stabili popularitatea fiului lui Philippe cel Frumos. Deodată, pe cînd seniorii se retrăgeau cu dispreţ, ba chiar cu dezgust – pe cînd damele care luaseră loc pe estradă, o părăseau pe o scară din dosul ei, se produse o mare înghesuială spre butii. Ulcelele, oalele, damigenele se ciocneau între ele. În cîteva minute, butiile fură goale.

Procesiunea ieşi din Luvru cu mare zgomot, după cum intrase, şi în mare dezordine.

I se adăugase o persoană care era Baheigne, Episcopul nebunilor, dar scăzuse cu trei din cele mai admirate.

Cei doi urşi şi maimuţoiul dispăruseră.

În timpul acesta, petrecerea continua la Notre-Dame, unde, în fine, sosi şi Episcopul nebunilor.

Sărmanul Baheigne, îmbrîncit, lovit, bătut cu nuiele, împins pînă la altar, fu silit să înceapă un fel de slujbă, adevărata slujbă bahică. Pe cînd asistenţa ţopăia, sărea, juca zaruri pe altare, unii din oameni, treceau pe sub nasul episcopului, cîrnaţi şi tobă, fără a i le da, însă; alţii ardeau pantofi vechi într-o cădelniţă. În curînd beţia ajunse la culme: cîntecele obscene începură; diaconii înfierbîntaţi de băutură, se băteau între ei sau se dedau la acte de depravare…

„Este oare cu putinţă, striga cu indignare unul din istoricii Parisului, să ajungă cineva la atîta decădere? Spiritul se revoltă în faţa acestei lipse de orice ruşine”.

Vom răspunde acestui autor, poate prea sever, că, dacă ar fi trăit în epoca în care se petreceau aceste orgii, desigur că le-ar fi găsit naturale. Totdeauna, istoria comite o mare greşeală cînd judecă indivizii şi gloata după ideile speciale ale civilizaţiei actuale. Cine ştie dacă peste şapte sau opt sute de ani, un autor vorbind de „Mardi Gras” (Prima Marţi din post), sau de revelionul Crăciunului, nu va striga şi dînsul: „E oare cu putinţă ca oamenii din secolul al XX-lea să se fi dedat la astfel de orgii?”

În fine chipul slujbei se termină pentru nenorocitul de Baheigne, pe la patru după prînz, oră la care începuse să-i vie rău de foame şi de sete, căci pe cînd toată asistenţa se îndopa pe întrecute, cîrnaţii, tobele, turtele, vînaturile, păsările fripte, nu făceau decît să-i treacă pe sub nas, fără să aibă dreptul să le atingă. Un preot, care-l secundase în comedia asta nelegiuită, îi suflă ultimele cuvinte pe care trebuia să le pronunţe.

Baheigne se întoarse către mulţime şi căutînd să domine zgomotul, strigă:

— Ito, missa est!

— Hi han! Hi han! Hi han! răspunse asistenţa într-un formidabil zbierăt de măgar.



*

* *

Sosise noaptea. Liniştit după scenele zgomotoase din timpul zilei, Luvrul adormise. Regele petrecuse seara bînd şi jucînd cărţi cu unii dintre cavalerii săi. Se vorbise mult de neexplicabila dispariţie a contelui de Valois. Dar marele prefect era convins că Buridan şi complicii săi nu vor întîrzia să cadă în mîinile lui. Apoi se lăuda că va descoperi cît de curînd locul unde era ascuns unchiul regelui, dacă nu va fi fost ucis. Pe la zece, oră care pe vremea aceea era foarte tîrzie, regele se îndreptă spre apartamentul său. El întrebă dacă valetul Baheigne se întorsese, dar Baheigne nu venise încă.

Ajuns în antecamera odăii de culcare, regele dădu ordin ca valetul să intre la dînsul, la orice oră ar fi.

— Vreau, adăugă el rîzînd, să-mi povestească toată slujba nebunilor, de la Notre-Dame! Dacă n-am putut să asist şi eu la ea! Un rege n-are şi el dreptul să petreacă la fel ca oricine? Cît vor fi rîs bunii mei Parizieni! Şi eu nu eram cu ei să profit măcar de descrierea pe care mi-o va face Baheigne.

Apoi Ludovic intră în odaia lui.

Paşii patrulelor de noapte se mai auziră timp de o jumătate de oră, trecînd prin curţi şi prin coridoare. Apoi totul se linişti şi luminile se stinseră.

În antecamera regelui, veghea santinela care se schimba din două în două ore.

Această antecameră era cufundată în semiobscuritate. O singură lampă, mică, atîrnată în tavan, o lumina în mod vag.

Cît pentru straja de care vorbeam, ea sta nemişcată înaintea uşii regelui, rezemată de lance. Această santinelă făcea parte din compania arcaşilor elveţieni, care forma trupa comandată de căpitanul de gardă, Hugues de Trencavel.

Poate că, în ziua aceea, elveţienii erau cam moleşiţi din cauza petrecerii. Poate că soldatul băuse mai mult ca de obicei, deşi elveţienii aveau reputaţia de a bea bine. Rezultatul fu că după o oră de pază, omul începu să închidă ochii; apoi căscă să-şi mute fălcile din loc şi se întinse. Ar fi făcut bucuros cîţiva paşi pentru a-şi reveni în fire, dar consemnul nu-i permitea. Trebuia să stea nemişcat la uşa regelui pînă venea altul să-i ia locul.

În această stare de somnolenţă, i se păru că visează. Elveţianului i se păru că uşa unuia din scrinuri se deschide singură, încet şi fără zgomot. Un moment, rămase încremenit, dar mirarea i se schimbă în groază, cînd din scrin i se păru că iese o maimuţă sprintenă, care se îndreptă spre el în patru picioare, făcînd tot felul de sărituri şi strîmbîndu-se la el.

Elveţianul îşi făcu semnul crucii, şi murmură:

— Terteifel!{4}

Apoi deschise gura mare, ca pentru a striga, dar parcă amuţise căci visul lui straniu, se prefăcea într-o vedenie fantastică. Din acelaşi scrin, ieşeau acum alte două animale, tot cu patru picioare, anume doi urşi. Doi urşi uriaşi care, ajunşi lîngă dînsul, se ridicară în două picioare, stînd neclintiţi, în timp ce maimuţa, care se aşezase între ei, continua să facă tot felul de strîmbături. Omul simţea că-l trec năduşelile şi i se făcea părul măciucă. Desigur că era prada unei vedenii diavoleşti şi nu fu în stare să facă altceva, decît să mormăie o rugăciune.

— Sfinte Ludovic! zise el, clănţănind din dinţi. Îţi făgăduiesc o marcă de argint din solda mea viitoare, dacă mă scapi de fiarele astea venite din Iad.

— Amin! zise maimuţa.

— Amin! mormăiră cei doi urşi.

— Terteifel! repetă Elveţianul cu groază. Vorbesc ca nişte creştini!

Şi de data asta, ar fi strigat din toate puterile plămînilor lui, puteri înzecite de groază, dacă dintr-o săritură maimuţa, nu l-ar fi apucat de gît, pe cînd unul din urşi îi apăsa laba pe gură.

Aproape în acelaşi moment, înnebunit, prostit de această întîmplare nemaipomenită, aproape leşinat de oroarea de a se găsi aşa direct în contact cu vieţuitoarele Iadului, elveţianul simţea cum i se punea căluşul în gură şi cum îi legau mîinile la spate. Groaza ajungînd la culme, el se lăsă să cadă între labele ursului care, cu mai multă blîndeţe decît ar fi putut să se aştepte cineva din partea unei astfel de lighioane, îl ridică şi-l duse de-l încuie în scrin.

— Fii cuminte, amice, zise maimuţa şi nu vei păţi nimic. Dar dacă faci vreo mişcare, eşti mort.

Elveţianul nu era prost să se mişte, mai cu seamă că leşinase.

După ce maimuţa închise scrinul încetişor, îşi scoase cu grabă blana, din care apăru Bigorne, în timp ce din cele două piei de urs care zăceau acum la pămînt, ieşiseră Guillaume Bourrasque şi Riquet Haudryot.

Lancelot Bigorne se îndreptă spre uşa regelui şi zgîriind încet lemnul, zise cu vocea jumătate:

— Hi han!

— Tu eşti Baheigne? întrebă vocea regelui.

— Hi han! răspunse Bigorne.

— E beat, mişelul! Crede că ţine încă slujba măgarului! Hai, intră şi vino de-mi povesteşte cum ai ţinut slujba, Episcopul dracului!

Bigorne deschise uşa şi intră.

În urma lui, intrară şi Guillaume cu Riquet care, după ce încuiară uşa, se rezemară de ea cu braţele încrucişate.

Ludovic cel Îndrăzneţ, era un gentilom foarte viteaz, care nu se temea nici de Dumnezeu, nici de dracu, deşi era bun creştin. La vederea acestor trei necunoscuţi, sări din pat, se repezi la spadă şi fără a se lăsa furat de o furie copilărească care, de obicei, îl apuca la cea mai mică contrarietate, îi întrebă cu vocea înceată, răguşită, răstită, care, desigur că speria mai tare pe cei care cunoşteau această natură violentă, decît urletele lui obişnuite.

— Cum îndrăzniţi să intraţi aici?

Bigorne se puse în genunchi şi răspunse:

— Dorinţa de a scăpa pe regele nostru de o trădare, ne-a dat îndrăzneala de a intra aici. Să binevoiască să arunce Maiestatea Sa privirea un moment asupra noastră! Nici unul din noi nu e înarmat. Dacă regele crede că am comis o crimă, n-are decît să strige. Păzitorii lui vor veni în goană şi jur pe sfîntul Barnabé că nu ne vom apăra capetele de cei ce ne vor ataca. Dar, în cazul acesta, nu vom spune nici noi nimic.

Regele îşi rezemă spada de un fotoliu, îmbrăcă repede un halat şi întrebă:

— Cine sînteţi?

Lancelot Bigorne se sculă în picioare şi zise:

— Acesta e Guillaume Bourrasque, împăratul Galiléei. Acesta e Riquet Haudryot, regele Basochei. Eu nu sînt decît umila slugă a Maiestăţilor lor şi a Maiestăţii voastre şi mă numesc Lancelot Bigorne.

— Guillaume Bourrasque? murmură regele, – Riquet Haudryot, Lancelot Bigorne?… Mi se pare că am mai auzit aceste nume.

— Pe Dumnezeul meu, Sire! zise Guillaume, – desigur că aţi auzit de numele meu, atunci cînd crainicul mi l-a strigat, pentru a-l pune la preţ din ordinul Măriei Voastre.

— Şi pe al meu! zise Riquet cu o strîmbătură straşnică.

— Şi pe al meu! adăugă Bigorne. Aveţi dinaintea voastră, Sire, trei osîndiţi la moarte, cărora le-aţi dat adăpost. Dar crainicul Chîtelet-ului a spus că oricine ne va adăposti, va fi osîndit cu moartea!

Posomorît şi gînditor, Ludovic de-abia asculta. Un singur cuvînt îl surprinsese din tot ce spusese Bigorne şi acel cuvînt era:

— Trădare!…

Acest cuvînt îi tulbura nopţile, de cînd Mabel, din fundul temniţei, i-l azvîrlise ca pe o ameninţare funebră.

Cine îl trăda? O femeie, spusese vrăjitoarea! O femeie, pe care trebuia s-o caute în Luvru, în apropierea lui!

— Sînteţi nişte caraghioşi îndrăzneţi! se răsti Ludovic. Dar puţin importă. Aşteptaţi-mă aici. Ai spus foarte bine, tu! Regele vă dă adăpost şi cîtă vreme veţi fi cu regele, mîna călăului nu vă va lovi.

Spunînd aceste vorbe cu o demnitate şi un fel de maiestate care nu-i erau obişnuite, regele ieşi din odaie, lăsînd pe cei trei oameni singuri.

— Pe scroafa de mamă-ta! strigă Riquet către Bigorne, cînd ţi-am spus eu că ne bagi în gura lupului!

— Răbdare! se răsti Bigorne. Lupul n-are să ne mănînce.

— Şi mai sîntem şi fără de arme! bombăni Guillaume.

Bigorne zîmbi, îşi desfăcu haina şi scoase trei pumnale, cîte unul pentru fiecare.

— Tot n-o să murim fără să spintecăm şi noi măcar unul, zise el.

— Bravo! rînji Guillaume. Aşa putem să murim, cel puţin creştineşte, cu alţii la un loc…

— Aşa e, mărturisi Riquet. Nu ne lipseşte decît… o oală zdravănă de bere, ca să ne fie bine de tot.

— Haida-de! zise Guillaume. Cine a spus că e lipsă de bere la rege? Ba are, poate, ceva şi mai bun decît berea! Pe imperiul Galiléei, are… hidromel… un hidromel cum n-am băut niciodată la Val-d’Amour!

Guillaume Bourrasque zărise pe masă o cană mare de argint, plină cu băutura pomenită. Pe cînd vorbea, se apropie de masă şi apucînd cana, o mirosi, umplu o cupă tot de argint cu care bea regele şi o goli, plesnind din limbă cu un aer fericit.

După Guillaume, îşi turnă şi Riquet o cupă, apoi veni rîndul lui Bigorne.

În timpul acesta, Regele ieşise din antecameră, trecu prin alte două camere şi intrase în sala de gardă, unde vegheau în permanenţă douăzeci de lănceri sub comanda unui ofiţer.

— Regele! strigă tare unul din păzitori.

Într-un moment, toţi puseră mîinile pe arme, se aşezară la rînd, dînd onorurile, adică ţinînd pumnul stîng în şold, iar vîrful lăncii spre pămînt.

Ludovic îi privi un moment, cu ochii rătăciţi. Buzele îi tremurau de furie.

— Ofiţer! se răsti el, du-te şi-l cheamă pe căpitan.

Ofiţerul se repezi. În mai puţin de un minut, Hugues de Trencavel sosea palid, înspăimîntat de această vizită a regelui în mijlocul nopţii.

— Trencavel, zise regele, – în fiare toţi aceşti oameni, acum, într-un moment!

— Sire… bîlbîi căpitanul.

— Un cuvînt mai mult, Trencavel, şi te bag şi pe tine la închisoare.

— Dar ofiţerul, Sire!…

— Şi ofiţerul în fiare, ca şi ceilalţi!

Atunci se petrecu o scenă care nu era lipsită de măreţie.

Ofiţerul pedepsit se puse în fruntea oamenilor, salută pe rege cu spada şi, cu o voce calmă, comandă manevra de paradă, care consta în a pune pe soldaţi să defileze dinaintea regelui. Palizi de spaimă – căci o pedeapsă atît de aspră nu putea fi decît preludiul unei dări în judecată pentru trădare – păzitorii se perindară pe dinaintea regelui şi paşii lor greoi se auziră îndepărtîndu-se în coridoarele adînci. Nu se auzise nici un murmur, nici un gest de teamă nu se zări la aceşti oameni, care totuşi se aşteptau să li se întîmple ceva groaznic.

După zece minute, un alt pluton de elveţieni îi înlocuia pe cei care plecaseră, iar regele mulţumit, liniştit de această execuţie sumară, plecă şi el cu Trencavel şi se întoarse în antecameră.

— Dar, Sire, trebuia să fie o santinelă la uşa Măriei voastre, zise Trencavel.

Un geamăt înăbuşit îi răspunse. Trencavel se repezi la scrinul de unde părea că iese geamătul acela, îl deschise şi-l găsi pe elveţian, legat, cu căluşul în gură.

Trencavel, bănuind că poate regele fusese în primejdie şi că nişte haimanale, poate chiar nişte asasini, se introdusese pînă la dînsul, se cutremură de spaimă şi se grăbi să-l dezlege pe elveţian:

— Cine te-a adus în halul ăsta? Cine te-a legat? întrebă el cu o voce tremurîndă.

— Maimuţa!… bîlbîi elveţianul.

— Care maimuţă, idiotule?

— Urşii!… continuă elveţianul, clănţănind din dinţi.

— Omul acesta a înnebunit de spaimă, Sire. Cred că am ghicit pentru ce au fost puşi în fiare păzitorii. Vă implor.

Regele surîse şi-l întrerupse pe căpitan.

— Nu te trudi să ghiceşti, Trencavel. N-ai să pricepi. Pune straje împrejurul apartamentului meu, iar tu, vino aici cu cîţiva băieţi zdraveni şi, la primul strigăt pe care-l voi da, intră. Atunci ai să pricepi! Şi regele se retrase în camera lui, unde găsi pe cei trei musafiri nocturni care, foarte liniştiţi, păreau că-l aşteaptă.

— Acum, domnii mei, vorbiţi!

Şi regele se aruncă într-un fotoliu, foarte liniştit în aparenţă.

Poate chiar că-i plăcea această întîmplare, căci preţuia actele îndrăzneţe şi întreprinderile greu de îndeplinit.

— Sire, zise Bigorne care auzise zgomot de paşi în antecameră, aţi pus să ne înconjoare. Vă reamintesc de vorba frumoasă şi regească pe care aţi spus-o adineauri şi anume că atît timp cît vom fi adăpostiţi în camera regelui, vom fi inviolabili.

— Da, zise Guillaume, regele a spus aceasta, dar mai curînd sau mai tîrziu, trebuie să ieşim de aici.

— Şi atunci, adio adăpost! adăugă Riquet.

Regele se sculă, se duse să deschidă uşa şi strigă: „Trencavel!”

— Sîntem pierduţi! murmură Guillaume, care strîngea cît putea mînerul pumnalului, gata să-şi apere viaţa cît l-ar fi ţinut puterile.

— Bigorne, e un mişel! scrîşni Riquet foarte supărat.

— Aşteptaţi puţin… ce dracu! zise Bigorne.

Căpitanul intrase şi rămăsese încremenit la vederea celor trei oameni.

— Trencavel! zise regele, să vină îndată Capeluche (Bigorne se strîmbă) şi vistierul (strîmbătura de spaimă se prefăcu într-o strîmbătură de bucurie).

Cît despre Riquet, la numele de Capeluche, el începuse să se clatine cumplit pe picioare, iar Guillaume îşi învîrtea o eşarfă în jurul gîtului, ca pentru a şi-l pune la adăpost.

— Capeluche, continuă regele, să aducă trei frînghii noi iar vistierul trei pungi cu cîte treizeci de solzi de argint. Hai, pleacă Trencavel!

Căpitanul ieşi în grabă şi regele, închizînd uşa, se întoarse către cei trei oameni.

— Sînteţi toţi trei osîndiţi la moarte, pentru că aţi îndrăznit să atentaţi la persoana iubitului meu unchi, şi a consilierului credincios, contele de Valois! Vă las să alegeţi între cele trei frînghii ale gîdelui şi cele trei pungi ale vistierului. Dacă minţiţi, vă alegeţi cu frînghiile. Dacă spuneţi adevărul, aveţi pungile.

— Ce vreţi?

— Pungile, Sire, pungile! strigă Bigorne.

— Atunci vorbiţi şi spuneţi-mi ce-aţi făcut contelui.

— Nu i-am făcut nimic, Sire! Nimic! Am poftit numai pe puternicul Senior de Valois să vină să mănînce o şunculiţă şi să bea o cană cu bere bună, ceea ce a făcut cu mare plăcere ca un adevărat gentilom. Dar s-a întîmplat că prea nobilul conte să găsească şunculiţa atît de gustoasă şi berea atît de proaspătă şi de plăcută, încît n-a mai vrut să părăsească plăcutul loc unde îl dusesem. Jurînd pe toţi Dumnezeii că vrea să stea acolo opt zile şi ameninţîndu-ne cu ştreangul dacă nu-i mai dăm şunculiţă şi bere.

— Pe Notre-Dame! urlă regele. Îndrăzneşti să-ţi baţi joc de regele tău, caraghios mizerabil! Unde e contele! Spune-mi îndată sau pun să te ardă de viu, înainte de a se face ziuă.

— Sire, zise Bigorne, sînt gata să vă duc la contele de Valois dacă vreţi să mă urmaţi. Să n-am parte de Rai şi de sufletul meu de creştin dacă nu vă voi duce unde se găseşte contele de Valois acum, şi veţi vedea că nu i s-a întîmplat nimic. Dar, jur că dacă regele nu vine el însuşi să dea drumul unchiului său iubit, înainte de a se face ziuă, acesta va fi mort. Cît pentru a fi ars de viu, Sire, ori moartea asta, ori alta, îmi e totuna. Se zice chiar că domnul de Molay, care a fost fript pe grătar din ordinul veneratului tată al Maiestăţii voastre (la amintirea aceasta, regele păli şi plecă capul), striga că un pat de foc nu e tocmai aşa rău, după cum se crede. Trebuie să vă gîndiţi, Sire, că dacă am intrat în Luvru, că dacă am înşelat paza soldaţilor care veghează asupra persoanei voastre, dacă am prins santinela de la uşa voastră, am legat-o tobă şi am ascuns-o în fundul scrinului, că dacă, în fine, am îndrăznit să ajungem pînă la rege, şi îndrăznesc să-i vorbesc faţă în faţă, însemnează că am făcut sacrificiul vieţii noastre. Vă voi atrage totuşi atenţia, Sire, că făcînd ceea ce am făcut, am dat o probă vădită de respectul ce vi-l purtăm, deoarece am venit aici neînarmaţi fiind trei contra unu. Dacă îl rog pe rege să ne urmeze şi să vină el singur, e că nu numai că nu a suferit vreun rău, ci din contră, din vizita pe care o va face Monseniorului de Valois va rezulta pentru dînsul numai bine.

Faţa lui Lancelot Bigorne se transformase. Se vedea pe dînsa un fel de demnitate curajoasă. Cîteva momente, regele îl privi cu mirare şi poate chiar cu o admiraţie secretă.

— Adineauri ai spus o vorbă…

— Acea vorbă, Sire, era trădare! zise Bigorne, ai cărui ochi străluceau de bucurie şi de şiretenie. Acolo unde-l va găsi pe contele de Valois, va vedea şi urmele trădării.

Ludovic se îngălbeni, pumnii i se încleştară şi privirea i se făcuse văpaie.

— Şi, după tine, cine mă trădează? se răsti el.

Bigorne răspunse:

— O femeie!

Regele îşi duse mîna la frunte.

— O femeie? murmură el. O femeie! El spune acelaşi lucru ca şi vrăjitoarea de la Temple! O femeie mă trădează! Cine e acea femeie? Şi ce trădare?… Oh! Vreau să ştiu cu orice preţ, chiar dacă mi-aş risca viaţa, căci nu înseamnă trai, cel pe care-l duci copleşit de năluca trădării! Bănuieli groaznice îmi rod inima!… Trebuie să ştiu!…

Regele bătu cu violenţă cu ciocanul în masă. Uşa se deschise şi Hugues de Trencavel apăru.

— Sire, zise căpitanul de gardă, gîdele şi vistierul n-au sosit încă, dar peste cîteva minute vor fi la ordinele Măriei voastre.

— Trencavel, zise regele, vreau să mi se aducă pe dată femeia, care e prizonieră, sub acuzarea de farmece şi vrăjitorie.

— Cît timp poate dura vizita pe care mi-o propui? întrebă regele adresîndu-se lui Bigorne.

— Poate o oră! zise Bigorne, poate o zi. Lucrul depinde numai de rege şi de descoperirile pe care le va face.

— Bine!… Du-te Trencavel şi adu-mi pe femeia aceea.

Căpitanul dispăru. Regele începu să se îmbrace repede şi Bigorne se repezi să-i ajute.

— Ştii să îmbraci? întrebă regele care-l lăsase să facă ce voia.

— Sire, răspunse Bigorne, sînt valet întocmai ca ilustrul Baheigne, nobilul meu confrate.

— Şi al cui valet eşti?

— Al domnului Jean Buridan, bacalaureat al Sorbonei, şi dacă regele e mulţumit de serviciile mele, îi voi cere o graţie: Deoarece stăpînul meu e osîndit la moarte, aş dori să-l asist în ultimele lui momente.

— Acordat! zise regele.

— Am cuvîntul regelui?

— Cuvîntul meu de gentilom: cînd răzvrătitul acela va fi prins şi dus la spînzurătoare, tu singur vei avea dreptul să-l asişti şi pentru că eşti valetul lui, vei putea să-i faci ultima toaletă.

— Mulţumesc, Sire! zise Bigorne.

După ce se îmbrăcă, regele se îndreptă spre o uşă din fundul apartamentului, care era faţă în faţă cu uşa antecamerei.

— Urmaţi-mă! zise el.

Bourrasque apucă pumnalul regelui care era pe o masă, iar Riquet spada rezemată de fotoliu. Împăratul Galiléei şi regele Basochei se apropiară de Ludovic şi îi întinseră unul pumnalul iar celălalt spada.

— Sire, zise Guillaume, ai uitat să te înarmezi.

— Un gentilom nu iese niciodată fără armă, adăugă Riquet.

Regele aruncă o privire ciudată acestor doi oameni, îşi încinse spada, atîrnă pumnalul la brîu şi repetă:

— Urmaţi-mă.

Cei trei tovarăşi îl urmară. Regele mergea de-a lungul unui coridor secret, care punea în comunicaţie apartamentul său cu acel al Margueritei de Bourgogne. Dar, după cîteva minute, el începu să coboare o scară şi ajunse în curte.

Ludovic mergea cu paşi repezi, bombănind vorbe pe care Bigorne nu le auzea. Trecură prin mai multe galerii, curţi, şanţuri, porţi, grilajuri înalte şi ascuţite. La fiecare şanţ, la fiecare poartă, la fiecare grilaj, păzeau soldaţi, dar regele, fără a se face cunoscut, aruncă parola şi li se lăsă drumul liber. Ludovic, ajunse, în fine, într-o curticică îngustă, în care intră descuind o uşă, pe care, desigur, n-o putea deschide decît el. De partea cealaltă a curţii se ridicau meterezele, prin care era săpată o trecere, a cărei uşă de fier o descuie tot regele. Tăcuţi, cei trei prieteni, intrară, în urma regelui, sub o boltă întunecoasă, apoi trecură peste un poduleţ şi ieşiră în aer liber, sub cerul înstelat. Guillaume respiră din fundul plămînilor Riquet făcu „Uf!”. Numai Bigorne nu zise nimic.

— Acum, zise regele, e rîndul meu să vă urmez.

Ei se găseau pe malul Senei. Fără să zică un cuvînt, Bigorne coborî pînă la marginea fluviului, intră într-o barcă şi-şi întinse braţul pentru ca regele să se poată rezema de el. Ludovic nu-i primi ajutorul, ci sări sprinten în barcă şi se duse de se aşeză la proră, unde rămase nemişcat, cu braţele încrucişate, întunecat, gînditor, întrebîndu-se mereu:

— Cine să fie femeia care mă trădează! Şi, în ce fel mă trădează?

Guillaume şi Riquet şedeau pe banca din mijloc. Bigorne vîslea şi barca spinteca valurile Senei, asemenea unei păsări de noapte, ce atinge suprafaţa apelor în zborul ei misterios.

Barca ajunse malul celălalt. Regele sări pe nisip şi simţi ca o umbră năprasnică, care îi apăsa pe umeri. Ridică capul, pentru a vedea de unde cădea acea umbră şi cu un fel de mirare, cu o îngrijorare surdă, murmură:

— Turnul Nesle!





XLVII. PHILIPPE D’AULNAY (I)



Lancelot Bigorne intrase în vestibulul turnului şi regele îl urmase cu îndrăzneală, Guillaume Bourrasque şi Riquet Haudryot făcură la fel, dar se opriră în vestibul, pe cînd Bigorne şi regele continuară să urce scările.

La primul etaj, Bigorne se opri.

— Cu cine vrea să înceapă regele? zise el. Cu contele de Valois sau cu trădarea? Cu unchiul sau cu femeia?

Regele scoase un suspin răguşit şi păru că se gîndeşte o clipă.

— Cu trădarea! răspunse cu o voce aspră, în cele din urmă.

— Bine! Fie şi cu femeia! şopti Bigorne între dinţi şi adăugă: De altfel, cu unchiul ori cu femeia, tot din familie sînt. În cazul acesta, urmă el tare, trebuie ca regele să mă urmeze pînă în vîrful turnului, care e greu de suit, căci urcă pînă aproape de cer.

— De s-ar coborî şi pînă în iad, şi tot te-aş urma!

Bigorne aprobă cu un semn din cap şi începu să urce treptele.

Cînd ajunseră la etajul al doilea, o uşă se deschise încetişor şi un om ieşi, suindu-se şi el fără zgomot, pe scară, ca o stafie (credinţa era că se găseau multe năluci în turn) şi poate că acel om era o stafie, căci faţa îi era galbenă ca ceara şi în ochi îi strălucea flacăra nebuniei.



*

* *

La ultimul etaj al turnului, Bigorne se opri.

— Am ajuns! zise el. Regele să-şi aducă aminte de cuvintele din Sfînta Scriptură: „Bate şi ţi se va deschide”, „Caută şi vei găsi.”

Bigorne se înclină adînc pînă la pămînt şi făcînd saluturi peste saluturi, dispăru, coborînd scara.

Cîteva minute regele rămase în faţa acelei uşi, tăcut, nemişcat şi gînditor. Ca în orice natură violentă, în care exuberanţa exterioară serveşte de supapă de siguranţă senzaţiilor interne, acelaşi lucru se întîmplă şi cu dînsul. O parte din el era naivitate, cealaltă, copilărie.

Această vorbă: „trădare”, pronunţată de Mabel şi repetată de Bigorne, răsuna continuu, cu încăpăţînare, în creierul lui. De cînd ştia că e trădat, i-ar fi fost cu neputinţă să se mai gîndească la altceva, decît la acest fapt. Îl chinuia un fel de curiozitate bolnăvicioasă… Acum, cînd n-avea decît să întindă mîna, pentru a cunoaşte pe femeia necunoscută, pentru a avea cheia misterului, simţea născîndu-i ca o împotrivire în minte; nu mai îndrăzni… să îndrăznească. Poate că această minte ar fi putut fi luminată dacă n-ar fi trăit în profunda necunoştinţă de sine însuşi şi de ceilalţi… poate că ceea ce era bun în fundul acestei naturi ar fi biruit; poate că regele trădat s-ar fi retras, gîndindu-se că, la urma urmelor, tot ce poate fi mai bun pentru un om trădat, este să nu ia în seamă aceasta trădare. Dar Ludovic era de o altă părere… dacă nu de „misiunea” lui de rege, cel puţin despre titlul său.

A trăda un rege, era pentru el crima cea mai mare, o monstruozitate fără de seamăn, o nemernicie nemaiauzită, şi, de aceea îi era cu neputinţă să deosebească gîndul trădării, de acela al răzbunării.

— Bate şi ţi se va deschide! mi-a spus Lancelot Bigorne.

— Dar eu sînt rege! şi am dreptul să intru oriunde fără a bate, fie chiar la uşa Raiului!

Regele împinse uşa şi intră. Era odaia ce servea de antecameră sălii de orgii, unde la începutul acestei povestiri am văzut-o pe regină şi pe cele două surori ale sale aşteptîndu-l pe Buridan şi pe cei doi d’Aulnay.

Regele era aşa de sigur că surprinde pe cineva acolo – şi acel cineva era femeia care-l trăda, încît rămase nedumerit găsind odaia goală. El o străbătu repede şi intră ca o furtună în sala vecină, împins tot de gîndul că va da peste aceea care-l va trăda. Dar şi sala vecină era tot atît de pustie ca şi cea dintîi şi, după aceasta, nu mai era nici o încăpere.

Ludovic se întoarse din nou în cea dintîi; cu paşi înceţi, se aşeză jos şi aruncă o privire lungă împrejurul lui.

— Bigorne a mai spus: Caută şi vei găsi! murmură el. Pe moartea Satanei, am să caut, şi, vai de aceea al cărei nume va fi şoptit de aceste mobile sau de aceste ziduri.

— Ah! De ce nu e şi Marguerite cu mine? Ea s-ar pricepe să găsească!… E atît de deşteaptă! Şi chiar fără de asta, amorul ce-l are pentru mine, mi-ar fi o călăuză credincioasă şi sigură în groaznica cercetare pe care sînt silit s-o întreprind singur!… Dar, cine poate avea îndrăzneala să aleagă Turnul Nesle, domeniu regal, ca adăpost şi loc de conspiraţie? Pentru ce mobilele acestea, tot atît de frumoase ca şi cele din Luvru, nu pot destăinui tot ce s-a vorbit aici?… Şi tablourile acestea, personajele acestea mute, ale căror ochi au văzut… pentru ce nu pot să-mi spună numele mizerabililor pe care ele îl cunosc!… Aceste tablouri…

Regele se sculă şi se apropie cu curiozitate de una dintre picturi, sub care pictorul, pentru ca nimeni să nu-i poată ignora semnificaţia, scrisese aceste vorbe: „Doamna Virtute încoronînd Valoarea”.

Ludovic era un soldat aspru, căruia-i erau necunoscute gîndurile delicate, după cum le pricepem noi. De cîte ori nu i se întîmplase să iasă din Luvru, noaptea, pentru a petrece împreună cu soldaţii şi fără îndoială că în vizitele lui nocturne din strada Val-d’Amour, văzuse de multe ori prin cîrciumile de acolo picturi grosolane, naive şi cît se poate de desenate, dintre acelea pe care tribunalele moderne le-ar declara obscene.

Dar tabloul pe care-l avea sub ochi depăşea tot ce văzuse pînă atunci.

Obrajii i se împurpurară de ruşine în faţa gestului Doamnei Virute încoronînd Valoarea… Să luăm aminte această roşeaţă şi s-o punem la activul lui Ludovic cel Îndrăzneţ.

Avem prea mult respect pentru cititorii noştri pentru a mai insista asupra descrierii acestei picturi, şi îi trimitem la cartoanele secrete care sînt adunate în muzeele din Florenţa, Mantua, sau Roma.

Deci, Ludovic cel Îndrăzneţ se roşi nu ca un şcolar, căci, şcolarii nu mai roşesc, ci ca un băiat bun şi nevinovat, care vede prăbuşindu-i-se, dintr-o dată, ideile sănătoase pe care şi le putuse alcătui despre Virtute şi Valoare.

Ludovic cel Îndrăzneţ roşise, dar şi încremenise.

— Pe Notre-Dame! murmură el. Aici e un local de orgii?

De-abia acum zări în peretele din fundul sălii un dulap mare. Acest dulap era de stejar, cu sculpturi delicate care reprezentau o nimfă şi fauni dansînd. El îl deschise şi rămase nedumerit. Era plin cu îmbrăcăminte femeiască.

Luă o rochie şi examinînd-o găsi că s-ar potrivit de minune „Virtuţii” din tablou.

— Să nu mă mai ajute Dumnezeu! murmura el. Acestea sînt găteli de femei desfrînate! Îmi vine să cred că toate cele de la „Champ-Fleur” vin să se îmbrace aici!

Rîdea, dar în acelaşi timp simţea cum se naşte în el ca un fel de nelinişte surdă şi neînţeleasă, un fel de nemulţumire care-l cuprinde pe om, cînd e pe punctul de a fi lovit de o catastrofă morală. Rîdea, dar în acelaşi timp scrîşnea:

— Am mai mirosit, parcă parfumul pe care-l răspîndesc rochiile astea! Dar unde? Poate la Val-d’Amour?…

El dete încet drumul rochiei străvezii, dar la spatele ei văzu o manta de hermină, cum numai o doamnă din înalta nobleţe putea să poarte.

Regele păli. După cum i se păruse că recunoaşte parfumul răspîndit acum de rochie, acum i se părea… că recunoaşte mantia aceea… Şi, deodată, păli! Privirea îi căzuse pe cataramele hainei. Cataramele erau împodobite cu două smaralde… şi smaraldele acelea… regele le cunoştea, le recunoştea… El murmură…

— Să mă înghită Iadul, dacă pietrele acestea n-au fost furate reginei!…

Dar deodată începu să tremure din tot trupul. Se lăsă jos, cu sudoarea pe frunte, cu privirile rătăcite.

Pentru prima oară, un gînd îi fulgera prin cap şi îi lumina mintea, ca un trăsnet care luminează dintr-o dată întunericul nopţii.

Dar gîndul acela, dispăru tot atît de repede, după cum venise şi mintea regelui, luminată un moment, recăzu în întuneric. Începu să rîdă convulsiv şi cu hohote. Nu se poate spune că a respins ideea fulgerătoare, ideea înspăimîntătoare. Ideea de nesuferit, că acea haină ar fi fost chiar a Margueritei de Bourgogne, căci ea nici nu se urzise în mintea lui. În realitate nu fusese decît un fulger care lăsase în urma lui o noapte şi mai adîncă.

Regele încă rîdea, cînd îşi puse întrebarea, de unde îi provenea acest rîs nervos, care-l stăpînea.

În acel moment ochii lui căzură pentru a doua oară pe tabloul „Doamnei Virtute”. Şi atunci i se păru că visează. Femeia, care era dinaintea lui într-o atitudine care-l făcea să se ruşineze chiar pe dînsul, chefliul obişnuit să vadă orice, fără să se ruşineze, acea femeie… ei bine! acum îşi dădea seama că avea ochii adînci ai reginei! Avea părul ei bogat! Avea zîmbetul reginei! Ludovic se sculă şi dintr-o săritură fu în faţa tabloului, cu pumnalul în mînă.

În cîteva clipe, pînza străpunsă zăcea sfîşiată la picioarele lui, iar el, cu o horcăială răguşită, se trase îndărăt, şi căzu pe scaunul de pe care se sculase.

Cu spada în mînă, cu trăsăturile feţei încleştate, cu părul vîlvoi, cu ochii holbaţi, regele era înspăimîntător la vedere…

Apoi, deodată, în mod brusc, izbucni în rîs, şi printre sughiţuri, sau mai bine printre hohote de plîns, urlă:

— Oh! sînt nebun? Ce gînd îngrozitor, ca din iad îmi trece prin minte? Ochii m-au minţit! N-am putut să văd aşa ceva!

El se aruncă în genunchi, şi încercă să reconstruiască pînza pe care o sfîşiase. Încercă să redea viaţă capului, aşezînd bucăţile de pînză una lîngă alta.

Dar pînza era cu totul distrusă. Bucăţile nu se mai puteau alătura. Pînza îşi păstra taina monstruoasă, şi regele murmură:

— Am visat!…

El se ridică, privi lung în jurul lui, apoi intră din nou în antecameră, unde stătu multă vreme nemişcat, în picioare, cu bărbia în mînă, gîndindu-se la tot felul de lucruri, fără a-şi putea înfrîna ideile. Nici o bănuială nu se închegase deplin contra reginei? Nici o presupunere precisă, căci Ludovic s-ar fi străpuns cu pumnalul, dacă ar fi avut vreun astfel de temei. Dar nu-şi putea da seama ce însemna durerea aceea surdă care îi încleştase inima?

Îl sugruma o spaimă, pe care n-o mai încercase niciodată pînă atunci. Apoi, încetul cu încetul, aceste simţăminte se destrămară, se liniştiră, se topiră. Simţea cum redevenea el însuşi. O furie teribilă, însă i se iscă în suflet. Turbarea ţîşnea de pe buzele lui în blesteme furioase. Furie contra cui?

Nu ştia nici el.

Şi voia s-o ştie!

— Caută şi vei găsi! Caută! Ce? Care trădare? Cum să aflu? Dar am să aflu, cu orice preţ! Să ştiu că dărîm tot turnul… piatră de piatră şi le cercetez, pe toate, una cîte una şi tot am să dau de taina trădării!

Furia, se dezlănţuia şi i se manifesta prin gusturile lui obişnuite. Cu vocea răguşită, ocăra fiinţe închipuite. Sfărîma tot ce-i ieşea în cale cu pumnii şi cu picioarele. Fiecare înjurătură ce-i ieşea din gură, era subliniată de cîte o groaznică lovitură cu pumnul în cîte un scrin, în cîte o masă, în tot ce-i cădea sub ochi… Una din aceste lovituri căzu pe o masă mică şi uşoară…

Capodoperă a unei epoci, în care arta de a lucra lemnul era în cea mai mare onoare, măsuţa se prefăcu în ţăndări. Sertarul sări cît colo…

În acel sertar erau o mulţime de hîrtii!…

Ludovic scoase un răcnet sălbatec:

— În fine, am să aflu!…

Se repezi în genunchi pentru a apuca hîrtiile…

În acelaşi moment, o altă mînă le apucă.



*

* *

Ludovic se ridică dintr-o săritură, nespus de înfuriat. Se găsi în faţa unui om… omul care apucase hîrtiile şi le strîngea în mîna lui încleştată.

— Cine eşti? se răsti regele.

— Mă cheamă Philippe, senior d’Aulnay! răspunse omul.

— Ah! Ah! Tu eşti Philippe d’Aulnay! Bine, dar tu ştii cine sînt eu?

— Eşti Ludovic, regele Franţei, al zecelea cu acest nume.

Şi în sufletul lui, Philippe d’Aulnay, urlă:

— Eşti bărbatul Margueritei!

— Şi ştii ce pedeapsă meriţi pentru gestul pe care l-ai făcut faţă de rege?

— Pedeapsa cu moartea, Sire!

— Eşti căutat de prefectul meu pentru crima de răzvrătire. Capul îţi e pus la preţ, Philippe d’Aulnay. Eşti deci de două ori condamnat la moarte.

Palid ca un spectru, Philippe d’Aulnay, salută, înclinîndu-se.

Urmă un moment de tăcere, cînd nu se mai auzi decît răsuflarea violentă şi repede a regelui.

— Dă-mi hîrtiile! reluă regele, dă-mi-le la moment, sau pe Notre-Dame, nu voi mai aştepta călăul, să execute dubla sentinţă prin care eşti condamnat.

Un fel de rînjet alunecă pe buzele lui Philippe d’Aulnay.

— Sire, m-ai condamnat numai la moarte! Insistînd să-ţi dau hîrtiile acestea, vrei să mă condamni şi la dispreţul întregii nobilimi a Franţei, lucru care întrece puterea Măriei Tale. Aceste hîrtii, Sire, nu sînt nici ale Măriei Sale, nici ale mele! Nici Măria Ta, nici eu, n-avem dreptul să le citim. Ele aparţin unei femei!

— Unei femei? urlă Ludovic. Cine e acea femeie?

Philippe d’Aulnay, cu un suspin care semăna mai mult cu un geamăt, răspunse:

— Iubita mea…

Regele răsuflă adînc. Obişnuit cu legendele cavalereşti, căuta în mintea lui, cum ar putea să pună mîna pe acele hîrtii care aparţineau unei femei, fără trădare, cît era el de rege. Apoi, dădu din umeri ca pentru a se scutura de nişte scrupule care se puneau în calea voinţei lui şi reluă:

— Numele acelei femei…

Philippe făcu un semn violent din cap.

— Ascultă! se răsti regele, te las să alegi: sau numele acelei femei, sau hîrtiile! Îmi trebuie sau una sau alta.

— Nici numele, nici hîrtiile, răspunse Philippe d’Aulnay.

O secundă, regele rămase zăpăcit, cu mîna încleştată pe mînerul spadei. Philippe era nemişcat, foarte calm în aparenţă.

Printr-o ultimă sforţare, Ludovic reuşi să bîlbîie:

— Femeia aceasta trădează…

Paloarea lui Philippe se accentua mai tare, şi acelaşi suspin, asemenea unui vaiet de moarte, izbucni încă odată de pe buzele lui.

— Trădează? bîlbîi el cu o voce stranie. Pe cine-l trădează?

— Pe mine!

Philippe fu zguduit de un lung fior şi privirea lui se aţinti, ca nebună, în ochii regelui, pentru a vedea dacă ghicise adevărul.

— Philippe d’Aulnay, urmă regele, o femeie mă trădează. O ştiu! Sînt sigur! Nopţile mele sînt pline de năluciri… Trădarea mă urmăreşte se aşează la masa mea, şi-mi stă la spate, pe calul meu. Philippe d’Aulnay, nu mai ordon… mă rog! Tu ştii numele acelei femei. O vorbă a ta îmi poate da viaţă…

— Sire! făcu hotărît Philippe. Voi înăbuşi în mine amintirea, dacă ar trebui să-mi reamintesc, că femeia aceea trădează! Mi-aş smulge inima dacă aş şti că numele ei trebuie să se suie din ea pînă la buzele mele blestemate!

— Ei bine, mori dar! urlă Ludovic, care, în acelaşi timp, se repezi cu spada scoasă asupra lui Philippe d’Aulnay.

În aceeaşi clipă spada regelui se izbi cu putere de altă sabie, şi cu toate astea Philippe d’Aulnay nu se mişcase.

În minutul cînd se repezea, Ludovic văzu răsărind în faţa lui o figură care nu era deloc a lui Philippe. Şi noul venit punîndu-i în piept vîrful unei spade straşnice, pronunţă cu răceală:

— Vreţi Sire să lăsaţi tronul Franţei vacant unuia din cei doi fraţi ai voştri?

— Buridan! murmură Philippe d’Aulnay.

— Bandiţilor! urlă Ludovic, mă siliţi să scutesc pe executorul meu de lucru!

În acelaşi timp, el atacă pe Buridan cu o furie care nu excludea metoda, căci Ludovic Vicleanul nu era numai primul cavaler al Franţei, era şi unul dintre spadasinii ei de frunte şi deoarece avea spada în mînă, îşi regăsise tot sîngele rece.

— Bigorne! strigă Buridan. Facla!

— Iat-o, monseniore! răspunse vocea răguşită a lui Lancelot Bigorne, care apăru ducînd în mînă o făclie aprinsă.

— Arde, Philippe, arde! urmă Buridan care se apără de o lovitură grozavă, pe care i-o dase în minutul acela regele.

Philippe d’Aulnay se apropie de făclie şi aprinse una din hîrtii.

Regele turbă. El se azvîrli ca un taur asupra lui Buridan nu ca să-l omoare, dar ca să ajungă pînă la Philippe d’Aulnay să-i smulgă, înainte de a fi arse, foile care cuprindeau secretul trădării. Fără să atace, fără să încerce măcar să răspundă, Buridan făcea cu spada un fel de barieră peste care nu se putea trece. Cu mlădierea şi puterea tinereţii, regele sărea în dreapta… în stînga, dar pretutindeni întîlnea vîrful săbiei care-l oprea şi-l făcea să dea înapoi. Şi în spatele acelui zid de apărare, fără să se grăbească, Philippe distruse, una după alta, hîrtiile a cărei scriitură hotărîtă şi aproape bărbătească, nu mai fu în curînd citibilă.

Cum arsese ultima foaie, Philippe cedă neînfrînatei curiozităţi care-l muncea, aruncă o privire arzătoare asupra unei linii pe jumătate arsă şi putu desluşi încă cîteva vorbe. Acele cuvinte erau un nume şi acel nume era Marguerite de Bourgogne!

— Scăpată!… murmură Philippe.

După un ultim şi zadarnic asalt, regele îşi dădu seamă că şi ultima foaie era arsă şi se trase îndărăt, cu un mormăit în care era, poate, mai multă ruşine decît furie. El îşi puse spada pe o masă!

Mîinile îi tremurau.

O clipă, Buridan îl privi cu o seriozitate amestecată cu un fel de milă.

— Sire, zise el, am făcut o crimă, am ridicat arma contra regelui meu!… Capul meu vă aparţine! Luaţi-l!

— Banditule! strigă regele cu glas răguşit, aproape de neînţeles, vorbeşti aşa pentru că nădăjduieşti să-mi scapi. Dar fii pe pace! Dacă a întîrziat, pedeapsa va fi cu atît mai grozavă…

Buridan îşi descinse spada, o puse într-un colţ, îşi încrucişă braţele, şi urmă liniştit:

— Sire, după crima de a fi încrucişat sabia mea cu a voastră, daţi-mi voie să mai adaug şi crima de a vă da un sfat… ca şi cum m-aş numi Valois! adăugă el cu o amărăciune pe care regele n-ar fi putut-o pricepe. Iată-mi sfatul: suiţi-vă pe platforma acestui turn, strigaţi că toţi acei pe care-i urmăriţi să se strîngă aici. Şi la glasul regelui, puteţi fi sigur că, poporul vostru, răspunzînd chemării, vă va cruţa cazul de a ne trimite în temniţele pe care ni le destinaţi. Cît despre mine, vă jur pe Dumnezeul meu, că nu voi opune nici o rezistenţa.

— Nici eu! zise Philippe d’Aulnay, care se apropia de Buridan.

— Mii de draci! strigă un glas. Vorbeşte pentru tine, Buridane! Vorbeşte pentru tine Philippe! N-aveţi decît să vă spînzuraţi, dacă umblaţi turbaţi după moarte! Dar eu, care mor de dragul vieţii, eu Gautier d’Aulnay jur că-l voi înjunghia, chiar aici pe regele Franţei, dacă ar face un pas să cheme pe cineva.

— Şi eu! zise Guillaume Bourrasque.

— Şi eu! strigă Riquet Haudryot.

— Şi eu! încheie vocea lui Lancelot Bigorne.

— Sire, urmă acesta din urmă, înaintînd, vă spusesem să căutaţi şi… veţi găsi. Nu e vina mea dacă n-aţi găsit. Dar v-am făgăduit să vă pun faţă în faţă cu onoratul dumneavoastră unchi, monseniorul de Valois. Urmaţi-mă, Sire! Sau, dacă nu voiţi, contele de Valois, care-mi datorează viaţa, mi-o va plăti cu moartea. Aşa vom fi chit.

Vorbind astfel, Bigorne se uita chiorîş la Buridan care îngălbeni şi şopti:

— Contele de Valois!… Nu-i liber?

Dar în minutul acela Guillaume Bourrasque îl luă de braţ şi-i mormăi la ureche:

— Vino, Buridane! Poate că ai dreptul să faci totul ca să te omoare, dar îţi contest acest drept privitor la noi! Ce zici de logica asta, doctore?

În acelaşi timp, Gautier îl apucă de braţ pe Philippe şi-l tîrî.

— La revedere domnilor, strigă regele cu glas ameninţător.

Buridan se întoarse şi răspunse:

— Cînd veţi avea poftă, Sire!

Apoi urmă pe Guillaume, care-l trăgea după sine, pe scară.

— Condu-mă la contele de Valois, zise regele lui Bigorne. Pe Maica Fecioară! – eşti singurul dintre bandiţi, căruia vreau să-i las viaţa. Eşti un tovarăş de înţeles. Ascultă! Cînd stăpînul tău şi-o lua pedeapsa pe care o merită, vino la mine la Luvru, şi-ţi făgăduiesc că vei găsi un alt stăpîn de care n-ai să ai de ce te plînge.

Văzîndu-se în imposibilitatea de a putea face ceva, Ludovic se liniştise şi îşi amînase răzbunarea pentru o dată mai prielnică. Propunînd lui Bigorne să-l ia pe lîngă el, la Luvru, era sincer. Purtarea lui Philippe şi a lui Buridan n-o putea aprecia. Dar veselia lui Bigorne produsese asupra lui o impresie adîncă. El îl admira pe acest om, care putuse să îndeplinească, rîzînd, acte atît de îndrăzneţe, atît de extraordinare Dar, în faţa propunerilor regelui său, Bigorne se strîmbă disperat şi caraghios totodată, şi răspunse:

— Iată nenorocul meu! În minutul cînd găsesc în sfîrşit o poziţie socială demnă de mine, simt că am să mor. Şi cu toate astea ce mai chefuri i-aş fi tras în Luvrul vostru! O! rege! Sînt sigur că trebuie să se mănînce nişte bucate straşnice acolo, şi trebuie să se bea nectaruri, nu vinuri. Vai, ce rău îmi pare!

— Vei mînca şi vei chefui cît vei vrea! zise regele. Dar… ce te-a găsit… să vorbeşti de moarte, cînd eu te-am graţiat?

— N-aţi spus că Buridan e condamnat la moarte?

— Desigur? zise regele posomorît.

— Ei bine! urmă Bigorne, ascultaţi. Într-o zi eram pe strada Capou cu cîţiva băieţi buni, dintre aceia care, cînd vine seara, păzesc şoselele regelui, de teamă ca, nu cumva, vreun burghez întîrziat să nu se poată înapoia acasă din pricina greutăţii pungii lui. Atunci înţelegeţi, Sire, că noi îl uşurăm pe burghez care, ceva mai sprinten, ne mulţumeşte şi se-napoiază acasă. Deci, în ziua aceea pîndeam ca să ne îndeplinim, cu acelaşi zor, obişnuita noastră slujbă, care nu înţeleg de ce n-a putut fi niciodată aprobată de domnul prefect. Sire, nu vă încredeţi în prefecţi: sînt suflete rele, însufleţite de intenţii crude, faţă de acei care caută să asigure… ordinea publică. Şi după cum zic, tocmai sfîrşeam rugăciunea către sfîntul Barnabé, cînd văzui trecînd o doamnă îmbrăcată luxos şi încărcată de giuvaeruri. Îmi reamintii, pe dată, ordonanţele regale, care o interzic femeilor, şi găsind-o pe netrebnica aceea cam imprudentă să îndrăznească să înfrunte ordinele regale, le făcui un semn tovarăşilor mei; toţi ne repezirăm asupra doamnei cu giuvaeruri, şi era s-o pedepsim cum se cuvine, să nu îndrăznească să se mai arate gătită ca o sfîntă, cînd un fel de nebun furios se aruncă asupra noastră, cu spada în mînă, şi ne puse pe fugă, adică nu-mi puse pe fugă decît tovarăşii, căci rămăsei, singur pe teren. Acel nebun furios, era seniorul Jean Buridan. El mă trînti jos, îmi puse vîrful săbiei în piept şi era să mă trimită de-a dreptul pe lumea cealaltă, cînd doamna grăi aceste cuvinte: „Jean Buridan, îl iert pe omul acesta. Dar cum sînt zînă, îl supun la o pedeapsă de care nu va putea scăpa. Din ziua aceasta, omul acesta e sluga ta, destinul său e legat de-al tău prin acest fir…”. Şi, în acelaşi timp, Sire, femeia care, după cum spunea ea, era o zînă, o vrăjitoare, în sfîrşit o fiinţă drăcească, puse în jurul gîtului lui Jean Buridan un fir de aţă roşie, iar pe celălalt capăt al aţei îl răsuci în jurul gîtului meu şi adăugă: „Cînd această aţă va fi ruptă prin moartea lui Buridan, Lancelot Bigorne chiar în clipa aceea, va muri şi el”.

— Dar nu văd firul! strigă regele cu sinceritatea şi credinţa absolută a secolului său.

— Nici eu, nu-l văd Sire! urmă Bigorne. Nu l-am văzut decît în minutul cînd vrăjitoarea mi l-a pus pe după gît. De atunci nu-l mai văd, dar îl simt oricît de departe m-aş duce, că firul mă leagă de stăpînul meu, Jean Buridan. De aici rezultă, Sire, că, după ce Jean Buridan va fi suferit moartea la care-l osîndiţi, nu voi mai putea să mai merg la Luvrul vostru, deoarece în minutul acela voi cădea mort.

Ludovic Vicleanul dădu din cap şi întrebă:

— Şi vrăjitoarea… ce s-a făcut?

— Pot să v-o spun Sire; în momentul acesta este prizonieră la Temple.

Ludovic tresări.

Ar fi de necrezut dar, cu toate astea, era adevărul exact. În zilele noastre, s-ar putea ca povestea lui Bigorne să pară îndoielnică chiar spiritelor slabe, şi Ludovic era dintre cele, ce dau credinţă la aşa ceva. În evul mediu era cu totul altceva, şi toţi se temeau de zîne, şi ceilalţi agenţi ai puterilor extra-pămînteşti, cum va putea să pară de necrezut în timpurile viitoare că, în vremea noastră, să se fi putut crede în existenţa unui Dumnezeu, concepţie care nu e decît rezultatul tuturor credinţelor vechi, dispărute.

Cît despre Bigorne, probabil că nu povestise acest lucru decît ca Buridan şi cu tovarăşii lui să poată să fugă.

Cu toate astea, Ludovic se adîncise în gînduri pe cît putea creierul său să rumege nişte gînduri adînci. Şi Bigorne îl privea pe sub sprîncene cu ochii lui şireţi.

La ce se gîndea regele în minutul acela?

La Buridan? La tovarăşii lui? La îndrăzneala oamenilor acelora care se încumetaseră să-i ţină piept, cu armele în mînă?…

Nu!

La Marguerite? La bănuiala aceea grozavă care îi trecuse prin minte un minut?… Nu! Regele se gîndea la zînă!… Povestea lui Lancelot îl preocupa atît de tare, încît uită cum şi pentru ce se afla la Turnul Nesle. Şi Bigorne fu acela care, găsind, fără îndoială, că şedinţa ţinuse destul timp, îi aduse aminte regelui de preocupările momentului.

— Sire! zise el, gîndiţi-vă că monseniorul conte de Valois vă aşteaptă.

— Haidem! răspunse regele, smulgîndu-se din gîndurile lui. Cît despre femeia care mă trădează, mă voi înapoia chiar azi, şi voi pune să cerceteze turnul de jos pînă sus.

— Degeaba, Sire! zise Bigorne. Acum e prea tîrziu!

— Prea tîrziu?… Nu e aşa că… din pricina hîrtiilor acelora arse? Pe astea trebuia să le găsesc? Spune? Le citiseşi şi tu?

— Poate, Sire!…

— Şi conţineau numele femeii care mă trădează? Dovezile trădării?… Da, ai dreptate… e prea tîrziu. M-au păcălit, pe mine pe care cei mai şireţi consilieri, ca Marigny, de pildă, şi Valois, nu m-au putut înşela niciodată.

— Sînteţi chiar cuminţenia personificată, Sire!

— M-am lăsat bătut, urmă regele disperat, eu pe care cei mai îndemînateci maeştri, ca Gaucher de Chîtillon şi Geoffroy de Malestroit nu m-au învins niciodată!

— Sînteţi puterea însăşi, Sire!

— Bătut şi păcălit! Aceşti doi oameni îşi vor plăti obrăznicia. Pe Sfînta Fecioară! pentru Buridan… pentru Philippe d’Aulnay acela, mai cu seamă, vreau să născocesc un chin groaznic…

— Sînteţi dreptatea – însăşi – Sire!

— Vreau… Iată!… Vreau să pun să-i jupoaie de vii…

Regele începu să rîdă la gîndul că s-ar putea jupui un om de viu. Şi Bigorne îi ţinu isonul, dar fiorii îi furnicau tot trupul. Regele rîdea, dar sîngele-i năvăli în obraji şi gemea mut:

— Femeia care mă trădează, e amanta lui Philippe d’Aulnay!… Oh! Mi-aş da zece ani din viaţă, numai ca să cunosc numele acelei femei. Dar vrăjitoarea de la Temple, vrăjitoarea pe care trebuie să mi-o aducă la Luvru, acea zînă, care a fost îndestul de puternică să lege viaţa lui Buridan de a lui Bigorne, nu se poate să nu-i ştie numele!… Am s-o silesc să vorbească!… Numele, numele aceleia care mă trădează…

Şi, cu un suspin ca o scrîşnire de dinţi, el repetă:

— Aceea care mă trădează este amanta lui Philippe d’Aulnay!… Haidem! – vorbi regele tare, condu-mă la conte! Lancelot Bigorne dacă din întîmplare trăieşti după moartea stăpînului tău, adu-ţi aminte că te aştept la Luvru! Îmi voi reaminti, eu, că pe cît a fost în puterea ta, ai vrut să-mi faci cunoscută trădarea! Îmi voi reaminti că mi-ai readus pe devotatul meu consilier… Ia ascultă Bigorne, vino cu mine!

— Imposibil, Sire! Firul!… Simt cum mă strînge firul de gît.

Bigorne tuşi, strănută, horcăi, se făcu roşu vînăt, şi în sfîrşit dădu toate semnele unei zdruncinări din ce în ce mai mare.

— Sire, zise el între două sughiţuri, un singur mijloc e, ca să-mi scăpaţi viaţa… să-l iertaţi pe stăpînul meu, pe Jean Buridan!

— Niciodată! strigă regele. Cu atît mai rău pentru tine, sărmane Bigorne!

Lancelot făcu un gest de o resemnare amărîtă şi începu să păşească înaintea regelui, luminînd drumul cu facla care servise să ardă hîrtiile.

Cînd ajunseră la rîndul de jos, Bigorne îl duse pe rege pînă la scara care cobora în subsoluri, deschise, trase zăvoarele sălii unde-l închisese pe Valois şi, cum spusese sus, grăi:

— Aici este, Sire!

Regele intră.

O clipă, Bigorne avu poftă să închidă uşa. Dar dădu din umeri şi murmură:

— Să faci prizonier pe regele Franţei! Ah! Desigur, ar fi o aventură de care s-ar vorbi în secolele viitoare! Dar cu un stăpîn sucit, capricios, generos, ca stăpînul meu ar fi degeaba, cum a fost zadarnic că l-am adus pe rege pînă aici! Cu toate astea, lucrurile n-aveau decît să-şi fi urmat calea şi… ne scăpăm de îndrăcita de Marguerite!… Nu mă mai amestec în nimic!…

După asta Bigorne sui scara, şi ieşi din turn. Zorii începuseră a miji.

La o sută de paşi de Turnul Nesle, sub un masiv de sălcii, el zări un grup, – erau tovarăşii, care-l aşteptau…

Îi ajunse şi porniră cu toţii în tăcere.

— Urmaţi-mă, zise Bigorne. Acum seniorii mei, cei condamnaţi la moarte, nu mai e decît un singur azil pentru voi, şi am să vă duc acolo.

Situaţia fiecăruia dintre ei, le dădea îndestul de gîndit. În tăcere şi cu mintea preocupată, îl urmară pe Bigorne, care-i conduse peste poduri a căror lanţuri fuseseră desprinse la ora reglementară. După o îndelungă rătăcire, cînd încoace, cînd încolo, ajunseră într-o uliţă atît de strîmtă, încît nici doi oameni nu puteau trece alături, şi aşa de întunecoasă încît era învăluită încă în întunericul nopţii… Uliţa dădea într-o curte mare, înconjurată de case dărăpănate…

Pe pragul uşilor grupuri ciudate se ocupau cu nişte pregătiri şi mai stranii.

Un om îşi vopsea sprîncenele şi pleoapele în faţa unei oglinzi în aşa fel încît căpătase înfăţişarea groaznică a cuiva căruia i s-ar fi crăpat ochii. Altul îşi lipea pe picior lucruri false care imitau ulcerele. Un altul punea să-i lege în aşa fel braţul, ca să pară ciung…

Cuprinsul acela era „curtea minunilor”!…

Nimeni nu păruse că lua în seamă grupul oamenilor care pătrunsese în acel loc, mai apărat poate chiar decît Luvrul. Dar Buridan şi tovarăşii săi simţeau toate privirile aţintite asupra lor.

Făcînd fel de fel de semne misterioase în dreapta şi-n stînga şi urmat mereu de toată banda, Bigorne se îndreptă spre locuinţa în faţa căreia era o prăjină înfiptă între două pietroaie.

În vîrful prăjinii se bălăbănea de o sfoară un sfert de bou, sîngerînd şi negricios: era pavilionul curţii minunilor! Şi însemna că acea locuinţă era a regelui acelui fantastic regat!…

În clipa cînd erau să pătrundă în casa aceea scîrboasă, Buridan strigă:

— Philippe!… Unde-i Philippe?…

Toţi se priviră, se numărară cu îngrijorare.

Philippe d’Aulnay nu mai era printre ei!

Philippe d’Aulnay dispăruse!…





XLVIII. PHILIPPE D’AULNAY (II)



În clipele cînd trupa, încrezîndu-se în priceperea, şi, ca să zicem aşa, în instinctul lui Bigorne, se-ndepărta de Turnul Nesle, Philippe era lîngă Guillaume Bourrasque.

Umblînd de-a lungul fluviului, strecurîndu-se pe lîngă zidurile hotelului Nesle, banda ajunse la pod, pe care începură să treacă.

În minutul acela, Philippe era puţin cam în urmă. El se opri de tot, şi cînd tovarăşii nu se mai văzură între casele care se înălţau pe pod, formînd o adevărată stradă, el murmură cu simplitate:

— Îi voi mai găsi oare? Cine ştie?… Dar chiar dacă nu trebuie să-i mai găsesc, chiar dacă nu-mi va mai fi dat să-i văd pe Buridan şi pe Gautier, trebuie s-o scap pe regină, pînă la urmă!

Iată dar ce clocea în mintea lui: S-o scape pe Marguerite!

Se întoarse de unde plecase, în Turnul Nesle, a cărei poartă fusese lăsată deschisă de către Lancelot şi începu să urce scara. Ajuns la etajul unde luptase cu puţin mai înainte împotriva regelui, el se instală într-un fotoliu, şi căzu pe gînduri, cu capul între palme.

Nici regele, nici Buridan, nici fratele său Gautier, nici chiar situaţia lui atît de grozavă, nu-i tulburară o clipă gîndul, concentrat cu totul asupra unei singure fiinţe: Marguerite!

Nu se întreba dacă regele mai era în Turn, ci îşi zicea:

— Desigur ea se va reîntoarce. Şi atunci… Oh! Atunci, e pierdută! Mizerabilul acela de Bigorne s-a gîndit să-l aducă pe rege aici, ca să-l convingă cu probele, că ea-l înşeală…

Privirea lui nehotărîtă se însufleţi. O contracţie dureroasă îi schimonosi faţa.

— Ea îşi înşeală soţul! repetă el cu glas înăbuşit. E adevărat! O ştiu! Am văzut-o cu ochii mei! Şi… o iubesc!… Oh! O iubesc încă, din toată puterea fiinţei mele, şi simt că singura bucurie pe care o mai pot nădăjdui de la acest amor infam şi dureros, e… să mor salvînd-o!

În privirea lui era ceva nebunesc.

În minutul cînd se îndreaptă spre nebunie, omul are priviri de acestea nehotărîte, care parcă rătăcesc pe lucruri, pe care nu le văd ceilalţi oameni.

Figura lui, obişnuit palidă, frumoasa lui faţă cu trăsăturile hotărîte şi delicate totodată, se înţelenise…

Cu toate astea el zîmbi.

— Ce fericire a fost că… am vegheat!… Ce fericire că… n-aveam încredere în Bigorne! Cum nu mă-ncred nici… în Buridan! Cum nu mă-ncred în fratele meu!… Toţi… cu toţii, îi doresc moartea! Dacă n-aş fi fost acolo, dacă n-aş fi ajuns la vreme, Ludovic ar fi citit foile acelea pe care era numele ei, al ei!… Binecuvîntat să fie cerul… că am sosit la vreme! Dar asta-i tot? Cine ştie?… Trebuie să aflu dacă Ludovic se mai înapoiază… trebuie să fac aşa ca nici o urmă să nu-i mai dea vreo dovadă că…

Un suspin groaznic îi încheie gîndul. Privi mult timp în jurul lui şi văzu tabloul pe care regele îl sfîşiase. Tresări.

— De ce bărbatul Margueritei a sfîşiat acest tablou?…

El cercetă cu o adîncă băgare de seamă celelalte tablouri, şi nu găsi nimic care să fi putut da de bănuit regelui Franţei că locuitoarea acelui loc de orgie se numea Marguerite de Bourgogne.

Atunci, cu linişte, cu metoda minuţioasă a asasinilor care se tem totdeauna să nu scape un detaliu care-i poate pierde, şi se căznesc să distrugă orice urmă legată de trecerea lor pe undeva, el se apucă să studieze, una după alta, toate mobilele pe care regele le spărsese; cercetă cutie cu cutie, se convinse că farfuriile, cupele, cănile, diferitele bucăţi de argintărie nu purtau nici un semn doveditor.

Întoarse draperiile pe dos, sondă zidurile, inspectă sculpturile mobilelor.

Năduşeala îi îmbrobonea fruntea… vremea trecea. Fără să bage de seamă că ziua se duce, fără să priceapă că era sleit de puteri, Philippe îşi vedea de treabă.

Cum i se părea ceva suspect, îl spărgea în fărîme în aşa fel, încît să nu mai poată să fie reconstituit. Cînd ajunse la cana de argint, el îngălbeni, observînd o coroană regală gravată în fundul splendidei argintării.

— Ce imprudenţă! şopti el.

Se sui pe platformă şi aruncă cana în fluviu…

Între timp, ajunse la dulapul în care se aflau costumele: rochiile pentru desfrîuri şi orgii, pe care le examinase şi regele. La rîndul său, le inspectă cu o îngrijorare plină de amărăciune. Dar nu găsi nimic care să o poată da de gol, pe Marguerite. Numai smaraldele mantiei îi atraseră atenţia.

Se gîndi mult la acele smaralde şi hotărî să le arunce tot în Sena.

Le desprinse din agăţătoare, le înfăşură într-o foaie de pergament şi se sui iar pe platformă.

Dar, acolo, un alt gînd trebuie să-i fi trecut prin minte, căci îşi izbi fruntea murmurînd:

— Într-adevăr, trebuie să fiu nebun ca să nu mă fi gîndit la lucrul ăsta!…

Înfiorat, el se coborî, învălui mai cu grijă pietrele scumpe, legă pachetul cu o aţă pe care o scoase de la o rochie, şi se coborî pînă jos. Ajuns afară, aşteptă nemişcat un ceas, privind trecătorii, burghezii, studenţii şi soldaţii.

Mai cu seamă privea după soldaţi.

În sfîrşit, îl văzu pe unul care, fără îndoială îi convenea. Se îndreptă spre el, se căută în buzunar, şi dădu peste vreo doi-trei bani de aur. Îi puse în mîna arcaşului, încremenit de atît noroc neaşteptat.

— Prietene, zise Philippe, după mondirul tău, văd că faci parte din garda Luvrului.

— Compania arcaşilor reginei… da, generosul meu gentilom.

— Bine! O vezi cîteodată pe regină?

— Chiar şi de mai multe ori pe zi.

— Bine. Iată un pachet. Dă-i-l Doamnei Marguerite, şi, desigur, vei fi răsplătit în chip regesc. Dar, dă-i-l fără să te vadă cineva.

— E lesne! făcu soldatul bucuros. Dar dacă m-o întreba regina de unde vine acest pachet?

— Îi vei spune că vine de la Turnul Nesle!…

— Şi dacă mă întreabă cine mi l-a dat?…

— Vei răspunde că i-l trimite Philippe, seniorul d’Aulnay.

— O să i-l dau chiar azi, zise soldatul, care salutînd, se îndepărtă vesel, numărînd monedele de aur pe care le ţinea încă în mînă şi gîndindu-se la… alţi bani de aur, care ar mai putea să li se adauge.

Philippe se înapoiase în turn, unde-şi urma cercetările.

Veni un moment cînd întunericul începu să învăluie încăperile turnului. El privi cu mirare în juru-i şi se gîndi.

— Se înnoptează! Îngrozitoare zi am petrecut!… Dar… iată-mă liniştit! Regele se poate întoarce… poate să pună să răscolească peste tot!… Ochii lui n-or să mai dea peste nimic! Marguerite… pentru a doua oară te salvez!… Haidem, urmă el, după cîteva minute de reflecţii posomorîte, acum haidem să vedem dacă voi putea să-l regăsesc pe Buridan şi pe fratele meu.

Se coborî.

În clipa cînd punea piciorul pe ultima treaptă a scării, sala de jos a turnului se umplu de o mulţime de arcaşi, şi zărindu-l, un om, strigă:

— Iacă… măcar unul! Puneţi mîna pe el!… Fără îndoială nici ceilalţi nu trebuie să fie pe departe! Cercetaţi turnul şi aduceţi-mi-i!…

În clipa aceea, Philippe d’Aulnay fu înhăţat. O duzină de arcaşi se năpustiră asupra lui. În cîteva secunde, Philippe fu legat, fără să împotrivească cea mai mică rezistenţă, ridicat, dus afară şi aruncat într-o căruţă care aştepta la poarta Turnului.

Cum agenţii autorităţii procedau şi pe atunci întocmai cum procedează şi astăzi, arestarea aceea neaşteptată se făcuse după toate regulile artei poliţieneşti, adică – în momentul cînd fu aruncat în căruţă, nenorocitul tînăr era pe jumătate mort şi faţa îi era plină de sînge. Philippe leşină. Dar, înainte de a leşina, mai avu timp să i se înfiripeze un gînd:

— O Marguerite! Eşti scăpată… scăpată de mine! Scăpată de acela pe care n-ai să-l iubeşti niciodată şi care te va adora pînă la ultima lui suflare!

Turnul Nesle fu scotocit de jos pînă sus. Dar totul fu zadarnic. Nu mai găsiră pe nimeni. Cu toate astea comandantul arcaşilor poliţiei, îşi frecă mîinile, foarte vesel de arestarea de seamă pe care o făcuse.

— Am pus mîna pe unul! zise el – După aerul lui, după haine, cred că trebuie să fie unul dintre cei mai de seamă… poate-i chiar şeful lor. Nădăjduiesc că regina va fi mulţumită de felul cum am îndeplinit însărcinarea, pe care mi-a încredinţat-o.



*

* *

Cînd îşi veni în fire, Philippe văzu că se află într-o beznă în care nu străbătea nici măcar una din dîrele acelea de lumină, care par ca o pulbere de raze în noapte. Încercă să-şi dea seama de locul unde se găsea, şi voi să se mişte. Dar simţi că gleznele-i erau prinse în inele de fier şi că, fiecare din acele inele, era legat cu cîte un lanţ straşnic de gros. Pipăi zidul de care era lipit şi simţi că pietrele acelea erau umede şi mucegăite.

Respira un aer foarte stricat. I se păru aşa ca şi cum ar fi fost aruncat de viu într-un mormînt, şi, din minutul acela, rămase nemişcat, cu ochii mari, căutînd zadarnic să pătrundă negura, încercînd să audă vreun zgomot, care să-l apropie de lumea vieţuitoarelor. În gîndul lui chiar, nu era decît întuneric şi tăcere. Simţea chiar că şi gîndul i se dezgrădinează şi se fărîmiţează. I se păru că nebunia, ca un flux ameninţător, începe a-i pune stăpînire în creier. Imagini nelămurite, cu contururile şterse, se legănară în faţa ochilor lui.

El le recunoştea şi le chema, una cîte una.

— Tu eşti, Marigny? Tu eşti, asasinul tatălui şi mamei mele? Tu eşti, care vii să mă mai şi insulţi în mizeria în care sînt aruncat?… Apropie-te, dacă îndrăzneşti!… Ah! Iată-l şi pe Buridan!… Scumpe prietene, te rog, ajută-mi să desfac nodurile astea, care mă fac să sufăr îngrozitor… Nu te duce, te rog din suflet! Ajutor! Ajutor, Buridane!… Oh!… El pleacă!… Nu mai e nimic pe lume… nici prietenie! nici frăţie!… Gautier, frate!… Pentru ce mă ameninţi tu pumnalul?… Ce rău ţi-am făcut?… Ştii bine că o iubeam!… Şi tu ai să mă urăşti, pînă la moarte, pentru că am scăpat-o!… Ei, bine!… Loveşte, şi voi binecuvînta pe fratele, care mă scapă, la rîndul lui… de suferinţele mele… Oh!… Şi, mizerabilul acela de Bigorne, îndrăzneşte să rîdă! Cu cine e?… Cu Marigny. Uite-i, cum beau împreună… Vreau să beau şi eu… Nu, nu! Nu e Marigny!… Nu-i nici Bigorne! E… e… putere cerească. Îngeri care mi-aţi auzit vaietele! Cavaleri şi dame care mă auziţi! Gîndiţi-vă dacă poate suporta cineva… atîta fericire!… Ea e!… Vine spre mine!… Îmi întinde braţele!

Philippe căzu în genunchi, în huruitul lanţurilor zguduite.

Toate imaginile pe care le evocase pieriseră ca nişte închipuiri trecătoare de delir, care vin în îmbrăţişări aeriene, şi trec tot aşa, precum au venit… una cîte una… o imagine limpede încercuită… o figură radioasă… o privire iubitoare… o fiinţă care părea că răspîndea o lumină, care străfulgera în ochii nenorocitului tînăr în temniţa oarbă: Marguerite.





XLIX. ZÎNĂ SAU VRAJITOARE?



Înainte de a şti ce s-au făcut Buridan şi prietenii lui, pe care i-am lăsat în Curtea minunilor, este nevoie să facem cunoscut mai întîi cititorilor cele ce se întîmplaseră la Turnul Nesle între rege şi contele de Valois, apoi la Luvru.

Condus de Bigorne, după cum s-a văzut, Ludovic Vicleanul, pătrunsese în sala în care fusese închis contele de Valois după năzdrăvănia îndeplinită de Guillaume Bourrasque, Riquet Haudryot şi Lancelot.

Văzîndu-l intrînd pe nepotul şi regele său, Valois scoase un strigăt de bucurie şi se repezi spre Ludovic, care-l strînse în braţe.

— Oare, trebuia să vin chiar eu, ca să te smulg din mîinile Fillistinilor?

— Ah! Sire, strigă Valois, de-ar trebui să trăiesc mai multe veacuri, niciodată n-am să uit că vă datorez libertatea şi… poate chiar viaţa. Scumpul meu, Sire, puteţi dispune de această viaţă… vă aparţine de acum înainte. Vorbind astfel, într-un moment de reacţie, după orele de îngrijorare şi de spaimă pe care le îndurase, contele de Valois izbucni în plîns. În clipele acelea era sincer, vorbind de recunoştinţa lui, şi un fel de entuziasm îl cuprindea la gîndul că regele îl iubea îndeajuns, ca să vină singur, să-l scape.

Dar contele de Valois era un spirit sucit şi emoţiile binefăcătoare îl stăpîneau puţin timp. Chiar în clipa cînd se gîndea atît de bucuros că regele se interesase de el atîta de mult încît îi venise, în persoană, în ajutor, în clipa aceea, zicem, el drămăluia influenţa pe care o avea asupra regelui şi care socotea că trebuie să fie cu mult mai adîncă decît bănuise chiar vreodată… şi se întreba: ce folos ar mai putea trage din acea dragoste familiară, pe care nici n-o bănuia în inima nepotului său.

— Dar, cum aţi ştiut… Sire? întrebă el, după îmbrăţişările şi demonstraţiile de dragoste care urmară primelor clipe.

— Că erai în Turnul Nesle, onorate unchi? Bigorne… e cel care mi-a vorbit mult de dumneata.

— Lancelot Bigorne, v-a vorbit mult de mine? bolborosi contele, tremurînd. Şi… ce v-a putut spune? Băgaţi de seamă, Sire! Acest om este un mare ticălos!

— Ei aşi! Eu nu-l judec astfel. Mai întîi, acest om mi-a spus ceea ce aveam interes să-mi spună: am pus de l-a arestat, l-am adus la Luvru, l-am speriat (regele minţea, dar ţinea să-şi păstreze meritul în ochii contelui) şi l-am silit să mărturisească… că te ţinea prizonier în Turn. De altfel… îşi va primi pedeapsa pe care o merită: zilele-i sînt numărate.

Încredinţat că Lancelot Bigorne fusese azvîrlit în vreo temniţă şi că, în curînd, va fi executat, Valois, care îşi promitea să vegheze ca această execuţie să se săvîrşească cît de repede, se linişti de ameninţarea destăinuirilor aceluia care îi fusese slugă, pe vremea cînd el era amantul Margueritei de Bourgogne. Şi… nu mai insistă.

— Dar, urmă regele, la rîndul său, spune-mi scumpul meu unchi, cum ai putut să te laşi prins, ca o vulpe urmărit de cîini?

— Sire, făcu Valois, trebuie să vă mărturisesc că, înainte de toate, mi-e dor de aer curat… şi că… mor de foame.

— Mori de foame? Tu, Valois? strigă regele. Dar şunculiţele?

— Şunculiţele? întrebă Valois zăpăcit.

— Şunculiţele… cu care a vrut să te trateze Bigorne?…

— Vai, Sire! drept orice şuncă, n-am avut decît o bucată de pîine neagră, mucegăită, şi, dimpotrivă, lucru şi mai groaznic, eu eram să fiu mîncat de mizerabilii aceia.

— Cum, scumpul meu unchi? Era să te mănînce Bigorne?

— Ah! Bigorne!… Da, Sire! Şi banditul acela de Riquet Haudryot. Şi Guillaume Bourrasque, celălalt păcătos!… Mizerabilii m-au jucat la zaruri…

— Te-au jucat la zaruri?… Ca pe un porc, la tîrgul de la Saint-Denis?

— Da Sire! Mai întîi mi-au pus în joc capul… apoi şoriciul, şi, la sfîrşit, şuncuşoarele! Vreau să zic şuncile… adică, vreau să zic…

Reamintindu-şi scena pe care o evoca, Valois bîlbîia de necaz şi de spaimă.

Nu mai ştia ce spune, şi rămase încremenit în faţa regelui, care pufni în rîs, cu hohote, găsind absolut minunată păcăleala, de a fi vrut să-i mănînce pulpele lui Valois şi zicîndu-şi că neapărat îl va lua în serviciul lui pe Lancelot Bigorne.

— Sire! făcu Valois, nedumerit, vă spun drept că nu aş prea vedea ce e de rîs în faptul că acei mizerabili bandiţi au vrut să mă trateze ca pe…

— Ca pe un porc scos de la opărit! întrerupse regele, care nu-şi reamintea să fi rîs vreodată cu atîta poftă (şi cu toate astea rîdea bine cînd rîdea).

— Da, Sire! zise Valois posomorît, – ca pe un porc!

— Fii pe pace, scumpul meu Valois. Vei fi răzbunat. Haide, vino! Pe dracu! De n-ar fi să mă mai gîndesc la toate emoţiile prin care am trecut, afacerea asta cu şoriciul, îmi dă o poftă de mîncare îndrăcită şi vreau să te poftesc la mine la masă!

Suiră scările, ieşiră din turn şi dacă n-ar fi fost atît de dimineaţă, dacă în minutul acela ar fi trecut pe acolo vreun burghez, ar fi asistat la ciudatul spectacol al regelui Franţei rîzînd, de se ţinea cu mîinile de burtă şi al monseniorului Valois, urmîndu-l, galben, tras la faţă şi posomorît. După o jumătate de ceas, unchiul şi nepotul se instalau în faţa unei mese bogat servită, la care Ludovic ţinuse să figureze şi o şuncă enormă.

— Domnilor, întrebă el pe seniorii, care, după obicei, asistau la masa lui, ce credeţi că mănînc în minutul ăsta?

— Sire, răspunse Gaucher de Chîtillon, dacă nu greşesc, asta-i carne de porc.

— Ei bine! nu, n-ai ghicit, e carne de Valois.

Şi regele porni pe un astfel de rîs, încît Geoffroy de Malestroit îl bătu pe spate, binişor, o familiaritate pe care n-ar fi îngăduit-o regii care i-au urmat.

— Mulţumesc, Malestroit! zise regele venindu-şi în fire, pe cînd în faţa acelei glume, curtenii se priveau şi se-ntrebau dacă Valois mai era în favoarea de odinioară, sau dacă acea glumă, care semăna mai mult o insultă, nu era semnalul unei dizgraţii a puternicului personaj.

Cu toate astea, pe la nouă de dimineaţă, pofta de mîncare a regelui se potoli, şi trebuie să spunem că Valois chiar, care-şi regăsise voia bună şi cu toate că în el, era furios pe năzdrăvăniile regescului său amfitrion, nu pierduse nici o îmbucătură.

Regele lăsă lumea să plece.

— Acum, Valois, că sîntem singuri, istoriseşte-mi cum ţi s-a întîmplat această păţanie neînchipuită, să fii făcut prizonier în chiar palatul tău, păzit precum eşti şi de trei sute de soldaţi?

În cîteva cuvinte, Valois istorisi cele petrecute în hotelul său, şi povesti cum Buridan şi Lancelot Bigorne, profitînd de întunericul care era în galeria, unde se petrecuse învălmăşeala, putuseră să pună mîna pe el.

Cît despre felul cum izbutiseră să pătrundă în palat, el nu spuse nimic, ţinînd să lichideze singur acasă această chestie cu Simon Maligne.

— Ştii tu, zise regele cu admiraţie, că sînt nişte oameni straşnici!

— Da, Sire! răspunse Valois, posomorît, straşnici şi de temut. De-ar fi singuri, n-ar fi nevoit să ne preocupăm de ei decît doar… să punem să-i spînzure. Dar, Sire, nenorocirea e că aceşti oameni sînt inspiraţi de un om mai straşnic decît ei, în mîna căruia ei nu sînt decît nişte instrumente. Acest om mi-a jurat pieirea. Acest om plin de fiere, de gelozie, exasperat de ura contra unchiului regelui, vrea să vă priveze de cel mai bun sfătuitor al vostru, de cel mai devotat, mai dezinteresat… mai credincios servitor al vostru.

— De cine vrei să vorbeşti, Valois? zise regele în care începea să clocotească furia.

Pe chipul lui Valois se încrustă o expresie grozavă. El care vorbea de ură, de gelozia altuia, lăsă să se vadă pe figura lui semnele hidoase ale geloziei şi urii care se dezlănţuia în el şi pe care nu izbutea să le ascundă, cu toată puterea de stăpînire pe care o avea. Se aplecă spre rege, şi cu buzele tremurătoare de turbare, cu vocea năbuşită, el grăi:

— De cine vreţi oare să vorbesc, Sire, dacă nu de acela care, după ce a ruinat pe fratele meu, Philippe al IV-lea, caută să vă ruineze şi pe voi? De cine vreţi să vorbesc dacă nu de acela care mă urăşte, pentru că i-am surprins furturile, pentru că are nevoie de umbră şi de tăcere, fiindcă eu sînt facla care luminează, cuvîntul care acuză? De cine vreţi să vorbesc dacă nu de singurul om care are tot interesul să dispar…

— Crezi, strigă regele, crezi că Marigny ar îndrăzni?…

— Ah! Sire, vedeţi, chiar voi i-aţi pronunţat numele, blestemat! Marigny e Sire, acel care a trimis banda asta de bandiţi, cu însărcinarea să mă asasineze! Bandiţii n-au îndrăznit să meargă pînă la sfîrşit. N-au îndrăznit să mă omoare, dar m-ar fi lăsat să mor de foame şi de sete în temniţa aceea de unde regele meu a venit să mă scoată, asemeni unui înger trimis de Dumnezeu.

— Pe Sfînta Fecioară, bolborosi regele, în care se dezlănţuia furia, dacă aş fi sigur, aş pune să-l, aresteze pe Marigny, aş pune să-l zvîrle în temniţă, da să-l spînzure, măcar că e primul meu ministru… să-l spînzure de furcile de la Montfaucon pe care mi le-a oferit ca dar, de norocoasă suire pe tron.

În momentul acela Valois pricepu că-şi juca pe o singură lovitură de zaruri puterea şi, poate, chiar libertatea şi viaţa.

Simţi că, pornit pe calea învinuirilor, trebuia să meargă pînă la capăt, trebuia să-l zdrobească pe rivalul tău sub una din acele acuzări de care nu te mai poţi scutura.

El închise ochii o clipă, se gîndi bine, îşi adună puterile.

Măsură interesele contradictorii care se ciocneau în capul său, avu o scurtă şi înfiorată nehotărîre, şi se gîndi că, pentru ca să lovească de moarte în Marigny, trebuia să sacrifice pe Myrtille. Ascultă glasul iubirii şi al urii sale, dar ura învinse.

Ura fu mai tare, mai cu seamă că în mintea lui, îşi făgăduise să găsească mijlocul s-o scape pe fată, asasinînd totuşi pe tată.

Faţa i se mai posomorî, vocea i se făcu mai amară.

— Sire, urmă el, dacă v-aş spune adevărul întreg, dacă v-aş spune de ce, de cîteva zile, Marigny, care a dorit întotdeauna pieirea mea, s-a hotărît să mă omoare în sfîrşit, după ce a şovăit atîta vreme…

— Vorbeşte! Îţi ordon! zise regele, văzînd că Valois se oprea.

— E că, da data asta, Sire, urmă Valois, a cărui voce era ca o suflare fierbinte şi necurată aţîţînd un foc, de data asta, nu era vorba numai de mine, de data asta era vorba ca suprimîndu-mă, să ajungă mai sigur pe acela pe care Marigny îl urăşte în fundul inimii lui.

— Şi… pe cine oare? strigă regele. Vorbeşte, conte? Vorbeşte, sau voi crede că e vorba poate să lovească pe vreunul din cavalerii mei cei mai devotaţi…

— Daţi-mi un exemplu, Sire! zise Valois, cu un surîs înspăimîntător.

— Ştiu şi eu? Poate pe Chîtillon, Chîtillon care m-a făcut rege al Navarei.

— Mai sus, Sire! Mai sus!

— Să dea dracii în el! zise regele, potolit deodată şi cu un surîs straniu. Să fie, oare, vorba de unul dintre cei doi fraţi ai mei?

— Mai sus, Sire! Mai sus! răspunse Valois. Dacă Enguerrand de Marigny, adăugă el, vorbind încet, n-ar fi vizat decît pe contele de la Marche sau pe contele de Poitiers, iertaţi-mă, Sire! Dar l-aş fi lăsat pe acest Enguerrand de Marigny să lucreze!

Regele tresări şi îngălbeni, văzînd că i se ghicesc gîndurile cele mai ascunse.

— Căci, atunci, urmă Valois cu glasul lui şuierător, m-aş fi gîndit că Dumnezeu chiar înarma braţul lui Marigny împotriva a doi oameni, care aşteaptă cu o vădită nerăbdare rîndul lor de a se sui pe tron! Dar v-am zis: mai sus! Căutaţi şi mai sus!… Vă văd îngălbenind, văd că aţi înţeles! Da, Sire! este vorba de voi! Pe voi îndrăzneşte Marigny să vă ameninţe direct. Şi dacă Buridan nu e decît instrumentul lui Marigny, cine poate şti dacă Marigny chiar nu e instrumentul celor doi fraţi ai voştri?

Regele tăcu cîteva minute, tăcere mai grozavă decît toată furia lui gălăgioasă.

Pentru că de data asta, în inima lui, cu furia, se strecura şi frica. Ştia fără îndoială că fraţii lui fierbeau de nerăbdare să pună mîna pe coroană, şi că n-ar fi dat înapoi chiar în faţa unui fratricid. Pe de altă parte, Marigny îl înspăimîntase întotdeauna. În inima tînără a lui Ludovic Vicleanul, inimă uşuratică, mai mult înclinată plăcerilor, luptelor în serbări, petrecerilor, decît pregătirilor războinice, sau grijilor diplomatice, Marigny, reprezenta formidabila putere a lui Philippe cel Frumos.

El era aspra incarnaţie a puterii aceleia despotice, exercitată de tatăl lui Ludovic.

El păstra în ochi reflexul tragediilor sîngeroase, care se desfăşurase sub domnia regelui decedat. Marigny era spectrul unui trecut, de îngrijorare şi de groază. Ludovic se temea de el, şi, mai cu seamă, ducea cu greu jugul autorităţii lui morale, pe care îndelungile servicii aduse coroanei i-o dădeau primului ministru.

Dacă crezu, sau nu, învinuirile aduse de Valois, nu însemna nimic. Dar Valois ştia bine că tînărul rege, care îşi ieşea din sărite sub frîul lui Marigny, ar profita de prima ocazie serioasă ca să-l răstoarne pe asprul său îndrumător.

Regele căzuse pe gînduri. Cu surîsul urii satisfăcute, Valois îl privea. De data asta, Ludovic Vicleanul nu se lăsă în voia uneia din furiile acelea tot atît de repede potolită, după cum era dezlănţuită; de data asta se gîndea. O dungă adîncă îi încreţea fruntea lui copilărească, care nu cunoscuse încă nevoile vieţii. Ochii lui albaştri-cenuşii, care obişnuit nu reflectau decît fericirea de a trăi, deveniseră răutăcioşi.

— Marigny e pierdut! se gîndi contele de Valois cu un urlet mut de bucurie.

Regele ridică capul încetişor, roti ochii în jurul lui ca pentru a se asigura că umbra lui Marigny nu era acolo ca să-l spioneze, şi întrebă:

— Cum o să facem?…

Aceasta însemna condamnarea lui Enguerrand de Marigny. Sau, mai bine zis, însemna cea mai desăvîrşită complicitate în vederea unei crime politice.

Valois îl pricepu. Se sculă, înconjură masa şi se aşeză lîngă rege; părea astfel că orice distanţă ierarhică ar fi fost suprimată între ei. Nu mai erau regele schimbînd vederi cu un senior vasal, ci unchiul şi nepotul vorbind de afaceri familiare.

Erau doi complici, apropiindu-se ca să pună la cale crima proiectată.

— Sire, zise Valois, dacă Maiestatea voastră vrea să-mi încredinţeze îndeplinirea acestei afaceri, mă oblig să găsesc un pretext suficient fără să fie nevoie ca poporul să afle adevărul, adică de primejdia care v-a ameninţat zilele. Motivele nu lipsesc! Vom pune să caute în pivniţele castelului lui Marigny, şi le vom găsi pline de aur, pe cînd lăzile regelui sînt aproape goale. Îl vom întreba: de unde provine averea aceea? Îl vom acuza de a fi jefuit şi călcat jurămîntul banilor destinaţi lui Bertrand de Goth{5}. Îl vom acuza, cu dovezi, de a fi primit bani de la flamanzi, pentru ca să trădeze cauza regelui Franţei… Şi, la urmă, Sire, îl vom învinui de o crimă mai grozavă decît oricare alta…

Regele se înfioră. El asculta cu o adîncă băgare de seamă vocea plină de ură, cu care îl pătrundea Valois în lupta cu geniul răzbunării.

Se îmbiba cu fierea pe care i-o strecura sinistrul rival al lui Enguerrand de Marigny. Şi cu un fior de groază ascultă ultima învinuire.

— Ştiţi, Sire, că aţi fost ameninţat de vrăjile unei fermecătoare, a unei ghicitoare, a unei făpturi a iadului, care, fără îndoială, e învoită cu dracul.

Regele făcu semnul crucii şi murmură repede un fel de desfăcătură, făcută ca să îndepărteze de el demonii, sau stafiile invizibile.

— Ştiţi urmă Valois, că eu însumi, Sire, am pus mîna pe farmecul care, printr-o supremă insultă, fusese pus într-un aghiazmatar. Da, acolo, în chiar odaia vrăjitoarei, în acel aghiazmatar profanat, cu mîinile mele chiar, am apucat statueta de ceară făcută după asemănarea voastră şi cu inima străpunsă de un ac, pentru ca inima voastră să vă pleznească în piept. L-aţi văzut… vi l-am adus…

— Mi-aduc aminte, murmură regele galben ca ceara, mi-aduc aminte de seara aceea grozavă…

— Ei bine, Sire, mai amintiţi-vă şi de ţinuta lui Marigny! N-aţi observat tulburarea lui, paloarea sa? Şi pe cînd la grădiniţa cu trandafiri eu scăpam pe regele meu, nu e adevărat că Marigny s-a aruncat la picioarele voastre, el mîndria personificată? Ce voia să spună? Ce rugăminte îi fierbea în inimă, dar n-a îndrăznit să-i iasă din gură? V-aţi întrebat toate acestea Sire? V-aţi întrebat secretul acelei tulburări?…

— Nu m-am gîndit la astea, zise regele cu naivitate. Dar acum, pe Maica Fecioară, groaznicul adevăr mi se limpezeşte înaintea ochilor: Constituţia lui Marigny era chinuită de remuşcări!

— Nu, Sire! Nu de remuşcări, ci de groază. Marigny se temea! Auziţi? Se temea pentru că acea vrăjitoare, fata aceea blestemată care vă pregătea moartea…

— Ei, bine? se cutremură regele.

— Ei bine!… E chiar fata lui!

— Fiica lui? făcu regele cu un accent de spaimă nebunească.

— Fiica lui! Complicea lui! Poate, în fond, o biată nevinovată, căci n-a lucrat decît sub imboldul tatălui său.

Zăpăcit, tremurînd, cu părul ud de năduşeală, copleşit în fotoliul său, Ludovic de-abia mai auzea ultimele cuvinte cu care Valois încerca justificarea Myrtillei.

Mii de gînduri îi treceau prin cap. Cuvintele vrăjitoarei de la Temple, istorisirea lui Lancelot Bigorne, se încurcau în mintea lui şi formau un ciudat amestec de gînduri mohorîte asupra cărora aripile negre ale superstiţiei îşi întindeau umbra. Şi atunci, pe cînd Valois îşi chinuia mintea să iscodească o minciună prin care să explice cum Myrtille nu mai era în Temple, cum o putuse lua de acolo şi cum o ţinea prizonieră în palatul său, regele îşi reamintea înfăţişarea vrăjitoarei pe care o văzuse în carcerele de la Temple şi de care i se spunea, acum, că e fata lui Marigny.

— În numele cerului! bolborosi el, cum Marigny care, să tot aibă patruzeci şi patru de ani, are o fiică care pare aproape de patruzeci şi cinci de ani?

Deodată, se izbi cu mîna peste frunte şi şopti:

— Am priceput!…

Atunci se petrecu o scenă de un caraghioslîc funebru.

Avu loc un fel de încurcătură sinistră, regele gîndindu-se la Mabel şi Valois, gîndindu-se la Myrtille, amîndouă la un loc reprezentînd în acea clipă a conversaţiei pe singura şi unica vrăjitoare care fabricase farmecul.

— Valois, strigă deodată regele cu un aer triumfător, ai mai văzut pe vrăjitoare de cînd ai arestat-o la grădiniţa cu trandafiri şi ai închis-o la Temple? Te-ai dus în temniţa ei?

— Sire… bolborosi Valois care ajuns în momentul critic al acuzării sale făcea o sforţare grozavă ca să găsească o explicaţie naturală a prefacerii Myrtillei în Mabel, fără de care minciuna lui meşteşugită se prăbuşea şi din acuzator el putea deveni acuzat.

— Ai mai văzut-o, nu-i aşa? urmă regele cu înfocare. Şi, spune-mi, e tînără? Nu poate fi decît tînără, deoarece e fata lui Marigny. Poate avea între douăzeci şi douăzeci şi cinci de ani?

— De-abia şaptesprezece ani! murmură Valois cu vocea înăbuşită, mărindu-i-se îngrijorarea din minut în minut.

— Şaptesprezece ani! strigă regele cu aceeaşi înfocare. Acesta este efectul care l-a produs asupra ta? Ţi s-a părut că are vîrsta asta?

— Fără îndoială, Sire! zise Valois mirat. E tinereţea în toată strălucirea ei înfloritoare, adăugă el cu un fior de pasiune, frumuseţea cea mai graţioasă. Ea era cea mai frumoasă roză din grădiniţa cu trandafiri…

Regele privi spre Valois cu milă.

— Aşadar zise el nu numai că ţi-a părut tînără, dar încă ţi s-a părut frumoasă? Ei bine! Ascultă Valois! Iată tocmai ceea ce probează că avem de-a face cu o vrăjitoare adevărată: în faţa mea a luat înfăţişarea unei femei bătrîne şi groaznice!…

Valois rămase aşa de încremenit încît se întrebă o clipă dacă regele nu juca un joc groaznic cu el.

— Sire, bîlbîi el, nu pricep!

— Dar eu, pricep exclamă Ludovic triumfător, Bigorne mi-a spus tot: fata asta, Valois, nu e numai o vrăjitoare, ci şi o zînă.

— Bigorne?… O zînă?… şopti Valois speriat, trecîndu-şi mîna peste fruntea udă de năduşeală.

— Ei da! repetă Ludovic, o zînă! Adică una din acele fiinţe care pot să ia toate înfăţişările, fără îndoială ca să poată scăpa de răzbunarea creştinilor. Ca să încheiem, adăugă el sculîndu-se repede, o să ne ducem împreună s-o vedem; dar cine ştie sub ce nouă arătare ni se va înfăţişa! În orice caz o desfid să-ţi apară tînără şi frumoasă, pe cînd mie mi se va arăta bătrînă şi urîtă. Haide, Valois! să ne ducem s-o vedem şi să controlăm, una prin alta, îndoita noastră viziune.

— Ea e aici oare? bolborosi Valois, înspăimîntat.

— Am dat ordin lui Trencavel să mi-o aducă. Trebuie să fie aici, de astă noapte.

În acelaşi timp regele se repezi spre odaia lui de culcare, urmat de Valois care se clătina, se împleticea şi se întreba chiar spre ce groaznică nenorocire se îndrepta oare?

Regele se opri un moment în antecamera apartamentului său. Hugues de Trencavel, cu sabia scoasă sta în faţa uşii şi doisprezece soldaţi păzeau alături de el.

— Vrăjitoarea? întrebă regele.

— Ea aşteaptă bunăvoinţa regelui! zise căpitanul gărzii. Dar, Sire, după ordinul vostru am adus şi pe maestrul Capeluche şi pe casierul vostru. Sînt aici de la trei de dimineaţă.

Regele îşi aruncă privirea într-un colţ al antecamerei şi, zări pe casierul său care era acolo, în picioare, cu trei saci mari cu galbeni în braţe.

Casierul tezaurului salută, făcînd o reverenţă, surîzînd graţios şi arătă cei trei saci.

— Bine! zise regele, poţi să pleci!

— Cu sacii, Sire?

— Da, cu sacii, de care nu mai am nevoie şi drept amintire a acestui eveniment, vei păstra unul pentru tine..

— Mă pot duce, dar, să mă culc? întrebă casierul înclinîndu-se pînă la pămînt.

— Du-te dracului! strigă Ludovic Vicleanul.

În vremea asta Valois privise în unghiul opus al anticamerei şi îl zărise pe Capeluche, moţăind pe o bancă. Gîdele ţinea în mîna-i încleştată trei funii noi, frumoase şi unse cu îngrijire, ale căror noduri erau deja pregătite.

— Pentru cine or fi funiile acelea? se gîndi Valois, înspăimîntat.

— Să plece şi executorul vostru, Sire? întrebă Hugues de Trencavel, arătînd cu degetul pe Capeluche.

Regele se întoarse spre călău, şovăi un minut:

— Nu! zise el, – lasă-l. Am să am, poate, nevoie de el, şi chiar de cele trei funii ale lui. Pînă atunci… poate să sforăie cît o voi.

Toţi cei care erau de faţă îngălbeniră, începînd cu Trencavel, pînă la ultimul arcaş, fiecare întrebîndu-se cui erau hărăzite cele trei frînghii.

— Trei funii! se gîndi Valois lugubru. Una pentru vrăjitoare, una pentru Marigny, şi una pentru mine!…

Numai maestrul Capeluche nu pălise pentru că el continuă să moţăie ţinîndu-şi strînse cele trei funii cu liniştea şi sonoritatea unei conştiinţe care nu are de ce să se mustre.

— Ai dus-o pe vrăjitoare în odaia mea? întrebă regele.

— Nu, Sire, răspunse Trencavel, am crezut să fac mai bine ducînd-o în cabinetul unde nu e nici fereastră, nici uşă, pe unde să poată fugi.

— Bine ai făcut iscusitul meu Trencavel! Şi regele, urmat de Valois care se ţinea ţeapăn, intră în camera lui de culcare. Acolo erau şase soldaţi de gardă sub comanda unui ofiţer. Cei şase soldaţi erau aşezaţi la rînd, în faţa uşii cabinetului în care Mabel fusese închisă.

Regele îl dădu la o parte cu un semn şi deschise uşa odăii.

— Sînt pierdut! şopti Valois.

În minutul acela se auzi un strigăt. Acel strigăt îl scosese regele intrînd în odăiţă. Toţi putură să constate atunci, că odăiţa era goală!…

— Goală! strigă regele cu glas tremurînd.

— Goală! repetă Valois în gînd, cu mugetul de bucurie al condamnatului care se vede scăpat în ultimul moment.

Şi atunci, pe cînd în tot Luvrul vestea acele întîmplări de necrezut, se răspîndea cu iuţeala fulgerului, pe cînd unii spuneau că e o minune, şi alţii alergau să pună să se tragă clopotele (căci atunci se trăgeau clopotele pentru toate şi chiar pentru nimic) pe cînd lumea venea de pretutindeni să constate că vrăjitoarea fusese furată de vreun drac, regele îi spunea liniştit lui Valois:

— Nu-ţi spuneam eu, că fata asta nu e numai o vrăjitoare, ci şi o zînă!





L. SMARALDELE



Cititorii noştri nu cred nici în zîne, nici în draci care să fure oamenii dintr-o odăiţă cît se poate de bine închisă şi păzită de şase soldaţi şi un ofiţer. E bine, e rău? Nu avem vreme să discutăm aici această importantă chestie, dar e un fapt: cititorii nu cred în zîne, sau cel puţin în zînele în care se credea pe vremea lui Ludovic al X-lea, zis Vicleanul. Poate, vor fi crezînd în altfel de zîne, de o altă esenţă, şi care… dar la ce să întrerupem istorisirea noastră pierzîndu-ne vremea cu consideraţii… filosofice?

Luînd drept neîndoios faptul că cititorul modern refuză categoric să creadă în zîne, noi romancierii sîntem obligaţi să-l introducem în culise şi să-i arătăm uşa secretă. Într-un cuvînt… să explicăm minunea.

Pentru asta, trebuie să pătrundem la regină în acelaşi minut, aproape cînd Lancelot Bigorne, Guillaume Bourrasque şi Riquet Haudryot, aceştia doi îmbrăcaţi în piei de urs şi cel dintîi în pielea unei maimuţe, apăreau în faţa elveţianului, care veghea la uşa regelui.

Pe cînd cei trei tovarăşi începeau vorba cu Ludovic al X-lea, conversaţia la care am asistat, cu toată ora înaintată, Marguerite de Bourgogne, umbla de colo pînă colo, frămîntîndu-se în odaia ei.

Îmbrăcată cu o rochie de lînă albă, cu cute armonioase, cu părul despletit, faţa palidă, mersul legănat şi potolit, ar fi putut chiar ea să treacă drept una din acele zîne de care vorbeam mai sus.

Se trîntea mereu pe cîte un fotoliu mare, greoi şi sculptat, adevărate catedre, pe care civilizaţia noastră meschină şi le-ar închipui cu greu; acel al Margueritei mai era încărcat şi cu perne numeroase de mătase, care îndulcea tăria mobilelor de pe vremuri.

Apoi se scula repede, respira adînc dintr-o sticluţă conţinînd parfumuri care trebuiau s-o liniştească dar care, în realitate nu făceau decît s-o surescite şi mai tare. Apoi, bătea cu un ciocan de argint pe un fel de tobă mică de metal care răsuna puternic. La chemarea aceasta apărea o fată tînără cu ochii şireţi, uşoară, subţirică ca un ţipar. Servitoarea aceea îi cunoştea secretul, şi se bucura de toată încrederea stăpînei sale. Era un fel de Stragildo al Luvrului, mai puţin răutatea. Era un fel de Mabel, avînd în plus tinereţea. Ea avea pe lîngă regină funcţii speciale, şi o vom vedea la lucru în îndeplinirea acelor funcţii.

— Juana, întrebă regina, a răsărit soarele? O să se sfîrşească odată noaptea asta lungă? Ridică perdelele şi spune-mi dacă cerul a început să se lumineze?

— Vai, Doamnă! zise fata, dînd din cap, cerul este încă întunecat. Nopţile par lungi acelor care visează treji. Aurora e încă departe, sub zările negre.

Regina oftă.

— Pentru ce, Doamnă, nu încercaţi să dormiţi? urmă Juana.

— Mă plictiseşti! zise regina. Pleacă!

Servitoarea salută repede şi se îndreptă spre uşă vioaie şi uşurică:

— Nu pleca! strigă Marguerite.

Slujnicuţa făcu o altă reverenţă şi se întoarse.

— Tot n-ai nici o ştire despre soarta lui Mabel? întrebă regina.

— Nici una, Doamnă! Dar de ce să vă tulburaţi? Se va înapoia ea, fiţi sigură…

— Nu eşti bună de nici o treabă! strigă Marguerite.

— Ah! Doamnă, dar cum poate să se ducă cineva să caute un om în acest imens Paris, despre care se zice că e cel mai mare oraş din lume şi care, desigur, e de zece ori mai întins ca Florenţa. Am căutat-o, dar… în zadar; şi Stragildo a căutat-o şi ştiţi, doar, că e un bun spion!

— Nici o veste despre Mabel! murmură regina. Deci nici o veste despre Myrtille… Oh! Numai să se înapoieze, adăugă ea, şi va vedea, de ce e în stare răzbunarea mea! Mizerabila, şi-a bătut joc de mine! Filtrul ei a fost o… minciună! Nici nu l-a făcut mai drăgăstos pe Buridan, nici nu l-a ucis… Oh! Păcălită, batjocorită, dispreţuită de toţi oamenii!… Dacă ar fi văzut cineva ce s-a petrecut în curtea leilor. Juana! Dacă ai fi văzut ce s-a petrecut în hrubele turnului Nesle!

— S-a pus preţ pe capul lor, Doamnă!… Sărmanii tineri. E unul, mai cu seamă, de care ar trebui să vă fie milă, pentru că fără el aţi fi murit. Şi ce moarte! Sfîşiată, mîncată de leul acela monstruos!…

— … Philippe d’Aulnay?… Îl urăsc mai mult ca pe toţi ceilalţi. Mai mult îmi place ura lui Buridan, decît iubirea lui Philippe!… Oh! Oamenii aceia! Mă vor pierde… înţelegi tu? Şi, ştii ce cred? Ştii gîndul care mă chinuieşte, care mă înspăimîntă?… Cred că iubirea acelui Philippe mă va pierde, mai sigur decît furia fratelui său, Gautier. Cînd mă gîndesc că acest Philippe d’Aulnay e blestemul vieţii mele!

— Sărmanul tînăr! murmură Juana, ai cărei ochi se umeziră de lacrimi. „Atît de blînd, atît de politicos, atît de frumos!… şi atît de îndrăgostit!”

— Şi Valois? urmă Marguerite strigînd. Cine ştie ce s-a făcut? Cine ştie ce au făcut cu el, după ce l-au răpit din palatul său?

— Purtaţi mult interes unchiului regelui, Doamnă?

— Îl urăsc, îl dispreţuiesc, Juana. Dar… el ştie lucruri grozave. Îl urăsc mai mult decît pe Marigny. Ah! Am fost prea slabă… Aceşti doi oameni ar trebui să fie cu totul înlăturaţi din drumul meu…

Îşi trecu peste fruntea palidă, ca o marmură frumoasă, mîna nervoasă şi fierbinte.

— Ce face regele? întrebă deodată regina.

— Regele? Fără îndoială că doarme, Doamnă.

— Du-te şi… vezi, Juana…

Tînără fată ieşi repede. Marguerite rămase singură şi îşi urmă plimbarea ei înceată urmărită de stafiile spiritului său, care treceau de la spaimă la sfidare, de la ură la pasiunea dragostei celei mai zvăpăiate… Cîteodată, ridica perdelele grele de la cîte o fereastră de unde ziua ar fi zărit, peste fortificaţii, vîrful plopilor care străjuiau pe malurile Senei. Dar noaptea era adîncă, şi numai stelele împrăştiau o părere de lumină.

— N-o să se mai sfîrşească noaptea asta! strigă Marguerite.

Se îndreptă spre uşă, străbătu două săli şi intră într-o odaie de culcare, unde se aflau două paturi slab luminate de o candelă, atîrnată de tavan.

Într-unul dintre paturi era culcată principesa Blanche şi în celălalt principesa Jeanne. Ele dormeau adînc. Cu un braţ sub cap, Jeanne surîdea nu se ştie cărui vis şi părul ei blond, frumos, îl forma ca un fel de aureolă.

Mai agitată, Blanche şoptea cuvinte neînţelese, de vis şi pe faţa ei frumoasă şi delicată se răsfrîngea un fel de spaimă.

Tăcută ca o stafie, Marguerite se apropie de Jeanne al cărei vis fericit şi surîzător prindea să se înfiripeze tocmai în acel moment, căci şi ea începu să vorbească cu un glas nesfîrşit de blînd.

Marguerite se aplecă să culeagă cuvintele surorii sale şi iată ce auzi:

— Te aştept! Nu-ţi fie teamă!… Te aştept la Turnul Nesle…

Marguerite tresări, ascultă şi mai încordată… dar urmarea se pierdu într-un murmur nedesluşit. Atunci ea se trase înapoi, pînă lîngă patul Blanchei…

— Ele dorm! se gîndi ea. Pot dormi. Nici remuşcarea, nici spaima, nici groaznicele îngrijorări ale zilei care va veni nu le muncesc… Ce spun? Ale ceasului poate!… Căci, cine ştie dacă fiecărui minut care trece, nu-i urmează clipa prăbuşirii?!… Nu, nimic din toate acestea nu le împiedică să doarmă, şi sînt fericite în visurile lor, să-şi prelungească, chiar prin somn, plăcerile vieţii…

În minutul acela, cuvintele, pe care în spatele ei le pronunţa prinţesa Blanche deveniră mai desluşite.

Marguerite se întoarse repede şi se aplecă asupra Blanchei cum se aplecase asupra Jeannei.

Şi, iată ce auzi:

— Nu te duce! oftă Blanche, zbătîndu-se împotriva unor fantasme nevăzute. Oh! Dacă ţii la viaţă, nu te duce! Nu intra la Turnul Nesle!…

Marguerite păli, se azvîrli îndărăt, ştergîndu-şi năduşeala rece, care-i picura pe frunte.

— Tot misterul Turnului Nesle! bombăni ea, urmînd să se-ndepărteze de-a-ndărătelea, trecînd de uşă, îndreptîndu-se mai grăbită şi mai uşoară ca oricînd, spre odaia ei de culcare. Tot misterul Turnului iubirii şi al morţii se desluşea şi în aceste două vise. Amorul!… Moartea!… Oh! urmă ea, cutremurîndu-se, dacă s-ar fi aplecat altcineva decît mine să asculte şoaptele visurilor surorilor mele?… Turnul Nesle! Umbra infamiei care mă apasă în fiecare noapte!… Şi… ce? Cînd mă duceam să-mi întîlnesc amanţii de o noapte, nu ştiam că voi fi silită să-i ucid? Poate fi, oare, bănuită regina? Mai poate trăi acel care s-ar putea lăuda că a ţinut în braţele sale pe regina Franţei?… Remuşcări?… Haida de!… Cine sînt oamenii aceia pentru mine? Ce însemnează acei necunoscuţi?… Ce sînt mai mult decît… o plăcere trecătoare, care dispare, pentru ca să facă loc altor plăceri?… Stafii… vă sfidez!… Turn misterios, turn unde am cunoscut înfrigurarea şi nebunia ceasurilor pasionate, tu eşti adevărata mea locuinţă!…

Ajunsese în odaia ei şi, de data asta, preumblarea-i singuratică deveni mai tulburată.

— Da, urmă dînsa, strîngîndu-şi pieptul cu braţele încrucişate. Mă voi duce în Turnul Nesle pînă ce voi găsi amorul desăvîrşit! Pînă voi întîlni pe acela pe care-l caut… pe acela care va deveni tovarăşul şi stăpînul vieţii mele… acei pe care îi voi alege pentru cîte o noapte, vor trebui să moară, cu toţii!

Un hohot de rîs îi clocoti între buze şi, în rîsul acela, şuieră un dispreţ nemărginit, cel mai nemărginit şi groaznic: dispreţul femeii care nu iubeşte nimic din fiinţa cu care, fără voia ei, îi este legată soarta.

— Regele doarme! zise ea. Regele!… Soţul meu!… Stăpînul meu!… E, oare, un om… regele acesta? Ei aşi! Nici măcar rege!… Un biet ins care nu pricepe încă la ce înălţimi l-a ridicat norocul naşterii lui!… Un rege păcătos, pe care flamanzii, un popor de haimanale, îl insultă şi-l provoacă necontenit!… Cînd a omorît un mistreţ, crede că a făcut o faptă regească. Cînd a stîrnit mirarea celor mai lacomi dintre mîncăcioşi prin vreun chef straşnic, crede că a făcut cine ştie ce lucru mare! Şi… doarme!… Fraţii lui se gîndesc să-l detroneze şi el doarme! Din fericire… îi am în mînă, prin surorile mele!… Marigny îl ruinează, şi… el doarme! Valois pîndeşte ocazia să-i ia cu asalt acest tron, şi… el doarme!… L-am văzut bine ieri, aşa cum e, în acea odioasă mascaradă a sărbătorii nebunilor! Cum urmărea cu o privire invidioasă pe toţi mitocanii tăvălindu-se într-o plăcere de rînd! Cum îşi blestema titlul de rege! Cum s-ar fi amestecat în gloată… dacă ar fi îndrăznit! Ludovic, Ludovic, supranumit Vicleanul de un popor care-şi bate joc de tine… ai făcut din credinciosul tău, episcopul nebunilor!… Ar trebui să fii tu… regele nebunilor!… Flamandul îşi adună puterile; dacă o scăpa de Buridan, Valois o să-l răstoarne; fraţii lui conspiră; Marigny îl fură; nevasta lui trăieşte în Turnul Nesle!… Tăcere!… Regele doarme!…

— Doamnă! Doamnă! gîfîia Juana, întrînd repede, regele a ieşit din Luvru!…

— A ieşit din Luvru? făcu, cu dispreţ, Marguerite. Fără îndoială, ca să se ducă în strada Val-d’Amour: acela-i turnul Nesle al lui.

— Nu, Doamnă! Ca să se ducă…

— Ei bine! sfîrşeşte, nebuno!…

— La Turnul Nesle!…

Marguerite îşi înăbuşi un strigăt de groază. Inima i se strînse. Faţa i se contractă.

Cu un gest de nebunie, îşi duse mîinile la frunte…

— Curaj, Doamnă! Curaj! zise Juana susţinînd-o, regele nu poate găsi nici un indiciu…

— Nenorocită! strigă Marguerite. Sînt pierdută… Blestemul lui Gautier mă urmăreşte!…

Ochii ei, măriţi de groază, răsfrîngeau privirile culmilor spaimei.

Şi, în minutul acela, în ochii ei, imaginea regelui nu mai fu aceea a bărbatului de care-ţi baţi joc, ci aceea a judecătorului nemilos care pronunţă o sentinţă de moarte şi o execută chiar el.

— Doamnă!… Veniţi-vă în fire!… Regele nu poate afla nimic, nu are să găsească nimic!…

— Am scris… bolborosi regina, într-un sughiţ de spaimă.

— Aţi scris?… Oh! Şi aţi lăsat hîrtiile acolo?

— Da!… O sfidare! O nebunie! O inspiraţie a diavolilor îndîrjiţi să mă piardă!… Am scris… lui Buridan!… Scrisori nebune! Scrisori pe care nici chiar o desfrînată nu le-ar fi iscălit…

— Poate că regele nu o să le vadă, doamnă.

— Nefericită ce sînt! Dacă nu o găsi scrisorile, are să-mi vadă mantia de hermelină şi cele două smaralde, pe care mi le-a dat!…

— Ce imprudenţă, Doamnă!

— Zii… nebunie! Spune, mai bine, îndemnul răzbunării dumnezeieşti! Spune, mai bine, că cerul e obosit de crimele mele! Spune, mai degrabă, că Turnul Nesle i-a şoptit gînduri de sfidare. Spune că blestemul lui Gautier d’Aulnay începe să-şi producă efectul…

Marguerite de Bourgogne căzu jos, pradă unui atac de nervi…



*

* *

Cînd îşi veni în fire, se văzu pe pat, unde Juana găsise puterea s-o transporte, Juana sta aplecată asupra ei, pîndind cu îngrijorare, redeşteptarea.

— Doamnă! zise ea de cum o văzu pe Marguerite că deschide ochii. Liniştiţi-vă! Primejdia a trecut!…

— Regele nu a intrat în Turn? bolborosi Marguerite, sculîndu-se în picioare.

— Ba da, doamnă! Dar s-a înapoiat. Rîde. Glumeşte. Mănîncă cu poftă. Tot lucruri pe care nu le-ar face dacă ar fi dat de cea mai mică urmă de bănuială la Turn. Căci, ştiţi, doar pornirea şi violenţa furiilor lui, pe care un lucru de nimic, chiar le dezlănţuie! Ştiţi cît de puţin e în stare să se stăpînească!…

— E-adevărat, e-adevărat! şopti regina într-un lung suspin de uşurare. Dar, atunci, de ce s-a dus la Turnul Nesle? Şi cine i-a putut da ideea să se ducă acolo, el care n-a vrut niciodată să pună piciorul în el, de cînd un vraci l-a prevenit că o mare nenorocire i se va întîmpla acolo?

— Da, Doamnă, regele nu se duce niciodată la Turnul Nesle, şi ştiţi şi voi că am făcut totul, ca să-i mărim groaza şi teama pe care i-o inspira turnul. A trebuit să fie un motiv puternic, pentru ca să-l hotărască…

— Şi motivul acela? întrebă regina, îngrijorată. Lancelot Bigorne? strigă apoi, înspăimîntată din nou. Vezi, Juana, că sînt în mîna sorţii? Vezi că Buridan mi-a jurat pieirea? Dar cum, Lancelot Bigorne, al cărui cap e pus la preţ, a putut să-i vorbească regelui?…

— Lucrul ăsta trebuie să vă liniştească, doamnă! Pentru ce anume? nu putem bănui, dar Lancelot Bigorne a venit să denunţe pe stăpînul său, Buridan. Am auzit totul, doamnă!… El a spus regelui că unchiul său, contele de Valois fusese închis în Turnul Nesle!…

Regele s-a dus să-l ia pe unchiul său, şi acum amîndoi sînt la masă…

— Aşadar, zise Marguerite, care cu ochii măriţi de mirare, ascultase această istorisire, oamenii aceştia au îndrăznit să intre în Turn?…

— Şi, fără îndoială doamnă, neştiind că regele a eliberat pe conte, ei se vor înapoia!…

Marguerite, stătu pe gînduri cîteva minute, tăcută, cutremurîndu-se, socotind şi chibzuind…

— Juana, urmă ea, în fine e sigur că sculîndu-se de la masă regele, o să se ducă în odaia lui de culcare, cum face întotdeauna, după ce mănîncă bine. Du-te la postul tău şi întoarce-te să mă vesteşti. Dacă regele adoarme, după obicei, sînt scăpată!

Juana plecă repede.

Dar, aproape în acelaşi timp, Marguerite o chemă înapoi.

— Rămîi! zise regina, cu vocea tulburată. Vreau să văd şi să aud însumi! Dă-mi cheia…

Juana se supuse, şi ieşind din odaie, regina apucă în lungul unui coridor. Era acelaşi pe care îl urmase Ludovic, Bigorne, Guillaume şi Riquet în sens invers, ca să iasă din Luvru. Am spus că galeria aceea era secretă, adică nu era cunoscută decît de rege, regină, de servitorii intimi şi că făcea legătură între apartamentul regelui şi acel al reginei.

Am văzut că, ajuns pe la mijlocul acelei galerii, regele apucase pe o scară prin care ajunsese în curţile Luvrului.

Marguerite trecu prin faţa acelei scări, fără să se oprească. Douăzeci de paşi mai încolo, se afla o fundătură în zid, sau, mai degrabă, un fel de cuşcă, în care fusese aşezată o statuetă a Sfintei Genevieva, sfîntă la care se închina cu cel mai mare drag regina Marguerite. Statueta era de bronz şi părea înţepenită bine pe soclul, care o susţinea. Dar Marguerite, apucînd statueta de umeri, o întoarse pe loc. Mişcarea aceea descoperi un fel de broască, în care ea introduse o cheie specială, pe care o luase de la Juana, şi un zid întreg păru că se deschide. Sfînta Genevieva şi cuşca ei începură să se mişte şi lăsară liberă o trecătoare îngustă, prin care regina se strecură înăuntru.

Trecătoarea aceea era un secret, pe care numai regina, Mabel şi Juana îl cunoşteau.

Trecătoarea îşi avea istoria ei, şi, dacă poate interesa pe cititor, iat-o, în două cuvinte:

Cu ocazia căsătoriei lui Ludovic Vicleanul cu Marguerite de Bourgogne, după cum se ştie, fuseseră sărbători mari, şi mai cu seamă strălucite lupte de cavaleri. A doua zi, regele Philippe cel Frumos chemase la el pe tînăra nevastă a fiului său mai mare. Domnitorul acela cumplit îşi lua aere de om bun pe lîngă ai săi. Veşnic tulburat de bănuieli chinuitoare, Philippe cel Frumos puse să supravegheze, de aproape, pe cei trei fii ai săi, şi, în special, pe acela care trebuia să-i urmeze la tron, după moarte, adică pe Ludovic. Deci, în taină, şi, după cum zicea La Fontaine îi spuse cam acestea:

— Fiica mea, spune-mi fără înconjur, eşti mulţumită de soţul tău?

E o întrebare pe care în zilele noastre, puţini socri ar îndrăzni s-o spună nurorilor, chiar a doua zi de nuntă, dar atunci ruşinea prefăcută nu făcea încă parte din bagajul civilizaţiei.

— Sire! răspunse Marguerite, cu ceea ce s-ar numi astăzi o oarecare neruşinare, am tot dreptul să fiu mulţumită de tînărul soţ, pe care domnia voastră şi tatăl meu mi l-aţi ales; cu toate astea vă mărturisesc că în tabloul plin de bucurii pe care căsătoria mea îl închipuie în viitor, se ridică o umbră, care mă îngrijorează.

— Şi care e acea umbră? întrebă Philippe cel Frumos.

— Sire! Cred că seniorul Ludovic, nobilul vostru fiu este puţin credincios. După cîte se spune, şi după puţinul pe care-l pot şti eu, mă tem grozav că, în curînd, voi fi cea mai înşelată dintre soţii.

Philippe cel Frumos îşi înfrînă un surîs sardonic, şi urmă:

— Tocmai de asta, fiica mea, voiam să-ţi vorbesc. Tocmai împotriva acelei porniri a lui Ludovic, de a umbla în… ştrengării, voiam să-ţi spun să… te păzeşti. Îţi propun dar un tratat de alianţă ofensivă şi defensivă. Îmi vei spune tot ce face, tot ce zice şi gîndeşte Ludovic, şi asta îţi va fi lesne, căci eşti îndemînatică… iar fiul meu vorbeşte mult. Din partea mea îţi făgăduiesc să fac astfel încît să n-ai să te plîngi cît voi trăi eu că fiul meu s-a închinat altcuiva decît frumuseţii tale.

— Sire! răspunse Marguerite, primesc cu recunoştinţă, dar cum să fac ca să-l supraveghez pe Ludovic? Ziua merge; dar dacă iese noaptea, cum o să ştiu unde se duce, şi cum o să ştiu chiar… dacă iese? Ne-aţi dat, în Luvrul vostru, un apartament splendid, dar camera soţului meu fiind la un capăt şi a mea la celălalt, cum aş putea şti dacă scumpul meu senior a stat acasă, în nopţile cînd n-o avea plăcere să-mi facă o vizită?

Surîsul sardonic care flutura pe buzele regelui se accentuă. El luă mîna Margueritei şi o conduse pînă la trecătoarea de care am vorbit. Îi arătă secretul, şi-i zise:

— Pînă acum numai eu cunoşteam această trecere, după moartea mea, vei fi singura depozitară a secretului, care-ţi înlesneşte să ajungi la camera lui Ludovic. Astfel ai să vezi, ai să auzi tot ce se petrece, fără ca soţul tău să bănuiască ceva!…

După aceste lămuriri regele şi tînără femeie intrară în coridor. Coridorul dădea într-o odăiţă, unde se intra printr-o uşă invizibilă. Odăiţa da chiar în camera regelui şi, printr-un fel de ferestruie, făcută cu multă dibăcie, se vedea şi se auzea totul.

În odăiţa aceea se dusese şi Juana. Acolo surprinsese ciudata întîlnire a lui Bigorne cu regele, şi tot prin odăiţa aceea pornise acum şi Marguerite.

Ajungînd acolo, Marguerite apasă pe resortul uşii secrete şi intră. În acelaşi timp ea se dădu înapoi, înăbuşind un ţipăt. În odăiţa îngustă era cineva, era o femeie, şi femeia aceea era Mabel. Regina o recunoscu îndată; dar, printr-un fel de presimţire, ea îşi amuţi întrebările şi exclamaţiile care-i năvăleau pe buze.

Cît despre Mabel, ea nu manifesta nici o mirare, s-ar fi zis că se aştepta la întîlnirea aceea. Puse un deget pe buze, ca pentru a o face pe Marguerite să tacă. Aceasta încremenise. Apoi, apucînd mîna reginei, ea o tîrî afară din odăiţă, a cărei uşă o închise. Marguerite o urmă neînchipuit de nedumerită.

Mabel străbătu repede galeria secretă, puse statuia la loc şi o tîrî pe regină pînă la odaia ei de culcare.

— Tu? strigă atunci Marguerite, în sfîrşit. Tu în cabinetul secret? Cum? De ce?…

— Vei afla regina mea! zise Mabel. Dar înainte de orice, nu trebuie ca soţul vostru să mă poată recunoaşte, dacă, din întîmplare, vine aici. El nu m-a văzut decît un minut, în fundul unei temniţe…

— În fundul unei carcere, tu?…

— Chiar eu! Şi oricît de puţin m-ar fi văzut, m-a privit îndestul ca să-mi ţină minte îmbrăcămintea.

Regina o conduse repede pe Mabel într-o cameră, în jurul căreia se aflau nişte dulapuri uriaşe. Deschise pe unul şi Mabel zîmbi. După cîteva minute se transformase complet, şi chiar Valois n-ar fi putut s-o mai recunoască. De altfel, masca pe care o purta întotdeauna o făcea şi mai de nerecunoscut.

— Acum explică-mi, urmă regina, cum şi de ce ieşi dintr-o temniţă, unde zici că te-a văzut regele? Cum şi de ce te regăsesc în odăiţa secretă? Şi, mai cu seamă, cum şi de ce filtrul pe care mi l-ai dat şi pe care l-a băut Buridan nu a fost deloc un elixir de dragoste? Cum şi de ce Buridan nu s-a resimţit deloc de acel elixir, despre care mi-ai spus apoi, că ar fi o otravă fulgerătoare? Te previn, onorată Mabel, adăugă regina cu o furie, din ce în ce mai mare, că o minciună, mai mult, te poate costa viaţa. Ştii că nu sînt dintre acelea pe care le poţi înşela!…

— Da! zise cu răceală Mabel. Sînteţi dintre acelea care… înşeală. Dar, ascultaţi regina mea! Dacă nu vă mai plac, aveţi un mijloc foarte simplu să vă scăpaţi de mine: mai adineauri eram chiar într-o temniţă, de unde nu trebuia să ies, fără îndoială, decît ca să fiu dusă la rege. În minutul ăsta, antecamera şi camera regelui sînt pline de păzitori, puşi ca să mă oprească de a fugi din cabinetul, în care mă închiseseră. Reconduceţi-mă în acel cabinet. Ştiţi că, uşa secretă din interior nu poate fi deschisă. Şi soarta mea este hotărîtă! Probabil că, în zori de zi, voi fi arsă.

Marguerite se gîndi fără îndoială că Mabel n-o să se lase să fie arsă fără să vorbească. Poate, îşi zise ea, cuvintele pe care le va grăi Mabel, înainte de a muri, ar fi condamnarea ei. Sau, poate, avea ea, într-adevăr, prea mult nevoie de serviciile lui Mabel ca să rămînă fără ea pentru veci? Orice ar fi fost, regina se îmblînzi.

— Explică-te, mai întîi, şi, apoi, vom vedea.

— Să vedem, zise. Mabel. Să procedăm cu rost regina mea. Ce doriţi să ştiţi?

— Totul!…

Din chiar minutul cînd o văzuse pe regină intrînd în odăiţă, Mabel combinase o poveste a căror elemente le pregătise în fundul temniţei, pentru cazul cînd ar redobîndi libertatea.

— Doamnă, începu Mabel, vă făgăduisem un elixir de dragoste şi vi l-am dat.

— Dar… ai spus că e o otravă fulgerătoare!

— Elixirul meu o… otravă? Am spus adevărul.

— Dar, Buridan n-a murit!

— Şi, cine vă spune că nu e mort, acum? N-am putut, oare, să mă înşel puţin în dozajul acelei băuturi care, în loc să ucidă în cîteva minute, va omorî în cîteva ore, sau… în cîteva zile?… Nu va distruge, la sigur, pe acela care-l va bea? Că acel om va muri, da!… dar va muri de dragoste!

— Aşadar, zise regina, dacă Buridan moare, moare din iubire? Din dragoste pentru mine?

— Fără-îndoială, regina mea. Numai dacă farmecul n-a fost distrus de vreo întîmplare imposibilă…

— Ce fel de întîmplare? tresări regina care o urmărea cu atenţie.

— Spre exemplu, ar fi trebuit, ca Buridan să se fi întîlnit îndată cu regele, soţul vostru. Asta ar fi destul ca să distrugă farmecul vrăjii mele.

Regina rămase pe gînduri. Îndoiala n-o stăpînea. Ea credea orbeşte tot ce-i spunea Mabel. Dar întrebîndu-şi cele mai ascunse gînduri, chiar în momentul cînd credea că-l urăşte pe Buridan, ea simţea o mirare fără de margini găsindu-şi inima înduioşată. Se trezi dorind cu foc ca întîmplarea aceea imposibilă, de care vorbea Mabel, să se fi putut produce, cît mai era încă timpul, anume ca Buridan să se întîlnească cu regele, şi vraja să piară!

— Buridan putea fi salvat?…

— Fără-îndoială, doamnă. Dar atunci, am scăpa din încurcătură dîndu-i să bea încă odată elixirul, acelui pe care l-ai ales… De altminteri, întîmplarea care distruge farmecul nu se poate produce. Liniştiţi-vă! Cum ar putea oare Buridan să se întîlnească cu regele, să-i vorbească, să-l atingă, chiar?…

Puteţi fi sigură că la ora asta răzbunarea voastră este săvîrşită! Dacă Buridan n-a murit, el e în agonie… moare, chemîndu-vă, întinzîndu-vă braţele, invocîndu-vă fierbinte!…

Regina se cutremură.

Şi, Mabel se gîndea:

— O, fiul meu, eşti salvat! Cîtă vreme desfrînata aceasta te va crede mort, eşti la adăpostul morţii prin amorul ei… Dar, ce s-a făcut Jean al meu?… Ce s-a petrecut după plecarea mea de la Turnul Nesle?…

— Scumpa mea regină, urmă ea tare, vă este lesne de altminteri, să asistaţi la agonia lui Buridan. Fără îndoială aţi pus să-l aresteze? Fără îndoială îl ţineţi în vreo carceră a Luvrului?

— Tu nu ştii nimic? strigă Marguerite. Nu ştii că mi-a scăpat! Că erau să mă omoare la Turnul Nesle! Că Philippe şi Gautier d’Aulnay trăiesc… că au vrut să mă sfîşie chiar cu leii mei? Şi că, în cele de pe urmă, au pus mîna şi pe Valois?

— Au pus mîna pe Valois? şopti Mabel, care îngălbeni sub masca ei. De ce a vrut Buridan să-l prindă pe Valois? Oare, Myrtille?… Doamnă urmă ea, nu ştiu nimic. Ieşind de la Turnul Nesle, am fost luată pe sus de o bandă de arcaşi şi dusă la Temple. Acolo, mi s-a spus că eram acuzată de vrăjitorie… Regele a venit, în persoană, să-mi pună întrebări…

— Şi, n-ai spus nimic? întrebă îngrijorată Marguerite.

— Ce aş fi putut spune?… Am văzut deschizîndu-se uşa temniţei mele deodată, noaptea tocmai cînd mă gîndeam la mijlocul de a vă preveni că eram la Temple… că regele avea poate oarecare bănuială, deoarece supraveghează Turnul Nesle…

— Da, da!… desigur!… Are bănuieli… Tu mă vei scăpa, Mabel! Numai tu poţi să mă salvezi!

— Nu vă temeţi! Am fost luată şi condusă în camera regelui, apoi închisă în acea odăiţă secretă, de unde aş fi fugit dacă uşa s-ar fi deschis pe dinăuntru. Eram convinsă că voi fi dusă la rug, în zori de zi, şi mă supuneam, pe cît puteam sorţii, cînd mi-aţi apărut… dar…

— Dar… ce? Vorbeşte dragă. Ai de cerut ceva? Spune-mi! Orice-ar fi?… E adevărat Mabel, îţi doream moartea pentru că mă credeam trădată de tine… şi sînt foarte fericită că te-am regăsit.

În clipa aceea, Mabel putu să măsoare toată influenţa pe care o avea asupra sufletului reginei.

Poate că ura ei contra Margueritei se potolise un moment, cînd aflase, prin Bigorne, că fiul său era în viaţă.

Dar, în fond, ura aceea trăia.

Şi, apoi, trebuinţa de a-l proteja pe Buridan, de a-l scăpa pentru totdeauna, îi poruncea de a nu se da încă pe faţă, şi de a rămîne lîngă Bigorne?

— Doamnă, urmă ea, puteţi să-mi spuneţi ce s-a făcut cu Lancelot?

— De ce l-ai iertat?

— Regină, de ce l-am iertat? Aşa mi-a spus prefectul Précy! Îmi dăduserăţi acel om ca să fac ce vream cu el…

— Nu te mustru. Dar i-ai dăruit viaţa şi libertatea? Poate că ţi-a fost milă de el, buna mea Mabel.

— Nu, răspunse Mabel, dar după ce i-am vorbit, am priceput că, într-o zi sau alta, acel om v-ar putea fi de folos! De aceea l-am iertat.

— Ei bine, ce s-a făcut am să-ţi spun. Bigorne l-a furat pe Valois. Şi chiar Bigorne a făcut ca Valois să fie eliberat de rege. Pentru ce? În ce scop? Iată ce mă întreb mereu, dar, în zadar!…

— Am să aflu! zise Mabel. Scumpa mea regină, văd că în timpul lipsei mele forţate, s-au petrecut lucruri ciudate… Simt că sînteţi ameninţată… Era momentul să fiu eliberată… E vremea să mă ocup de salvarea voastră. Mă duc să iau informaţii, regina mea. Şi, în orice caz, dacă regele, sau Valois, sau oricare altul vă vorbeşte de mine, voi să susţineţi cu îndrăzneală că, de trei zile, n-am ieşit din apartamentul vostru şi că mi-am îndeplinit serviciul obişnuit, de primă camerieră.

Spunînd acestea, Mabel se îndepărtă repede, lăsînd-o pe regină totodată şi mai liniştită dar… şi îngrijorată, îngrijorată de ceea ce spusese Mabel, şi care vorbe se potriveau de minune cu bănuielile ei, mai liniştită, pentru că ştia mijloacele de scăpare ale acelei minţi pricepute care o salvase de nenumărate ori.

Cît despre Mabel, ea tremura de sforţarea pe care trebuise s-o facă ca să vorbească de Buridan cu aceeaşi nepăsare ca şi odinioară. Tremura, mai cu seamă, pentru că mereu îşi punea întrebarea:

— De ce s-a legat Buridan de Valois?

Să fi fost oare pentru că, cu tot jurămîntul lui, Valois ar fi furat-o pe Myrtille?

Şi Buridan a aflat? Dar prin cine? Şi… cum?

Mabel ieşise din apartamentul reginei prin uşa oficială, pentru ca fiecare să constate prezenţa ei în palat.

La uşă se izbi de un arcaş, care se părea că păzea ceva.

— Ce faci aici? întrebă ea, răstit.

— O aştept pe regină, zise soldatul, dîndu-se înapoi cu oarecare spaimă; căci se ştia că Mabel beneficia de favoarea reginei şi era însărcinată să transmită arcaşilor ordinele Margueritei, şi că în tot Luvrul avea o reputaţie îngrijitoare…

— Şi… ce vrei cu regina? urmă Mabel. Regina e obosită. N-o să iasă toată ziua din apartamentele sale.

— Voiam să-i dau aceasta, zise arcaşul arătînd un pacheţel, pe care-l tăinuia în pumn.

Înainte ca soldatul să fi putut închide mîna, Mabel apucase pachetul zicînd:

— Dă-l încoace! îl voi da chiar eu.

— Păi… zise soldatul, făcînd o mutră dezamăgită..

— Ce? întrebă Mabel, cu asprimea cu care se purta cu arcaşii, poate cu intenţia ce avea de a mări acea nelămurită impresie pe care o producea totdeauna.

— Păi, regina avea să-mi dea o recompensă mare… cel puţin aşa mi-a spus gentilomul care mi-a dat acest pachet…

— Nu-i decît atît? Vei fi răsplătit. N-ai grijă! Dar… cine-i acel gentilom?

— Mi-a spus că-l cheamă Philippe d’Aulnay!

Mabel tresări, rămase cîteva minute pe gînduri, apoi căutîndu-şi punga, scoase cîteva monede albe pe care le trecu soldatului.

Arcaşul se strîmbă şi murmură:

— Gentilomul a fost mai generos.

— Ascultă, zise Mabel, asta nu-i decît recompensa mea. Dar regina o să-ţi trimită atîţia bani de aur, cîte ţi-am dat eu de argint… Numai că dacă ai avea slăbiciunea să spui un singur cuvînt despre această însărcinare pe care ai primit-o, ştiu eu ce recompensă îţi rezervă regina.

— Şi, care e acea recompensă?

— Un ştreang! zise Mabel.

— N-am să spun nimic… nici chiar duhovnicului meu! afirmă soldatul urmînd mereu cu jurămintele, pe care Mabel nu le mai auzi, căci dînsa se-îndepărtase grăbită.

Ajunsă afară din Luvru, Mabel desfăcu pachetul.

— Două smaralde? şopti ea. Smaraldele care împodobeau broşa mantalei Margueritei! şi Philippe d’Aulnay le trimite reginei!…

Dar gonindu-şi din minte acest nou subiect şi lăsînd pentru mai tîrziu grija de a căuta explicaţia acestui eveniment, Mabel îşi închise smaraldele în pungă şi-şi urmă drumul spre locuinţa cu stafii din cimitirul Nevinovaţilor.

În curînd ajunse acolo…

―Myrtille! chemă ea, suind scara.

Nici o voce nu-i răspunse.

— Myrtille! repetă Mabel, cu o îngrijorare amestecată cu furie, străbătînd locuinţa de sus în jos.

Nu-i trebui mult ca să se încredinţeze că Myrtille nu mai era în locuinţa cu stafii!…

Mabel se aşeză într-un colţ al odăii care-i servea drept laborator. Simţea o durere adîncă amestecată de o şi mai adîncă mirare.

— Cum am putut să mă lipsesc atît de fata asta?… Şi mai cu seamă, cum adăugă ea cu un surîs amar, am putut fi atît de nebună ca să mă încred într-un jurămînt al lui Valois? Mizerabilul! După ce m-a ridicat din casă, a pus s-o fure si pe biata copilă, desigur! Văd limpede ca şi cum, aşi fi văzut aievea toate! Biata copilă! Sărmanul Jean! Mititelul, care o adoră pe micuţa asta pînă la moarte!

Dar… decît s-o ia cineva… oh! Linişteşte-te Jean! Mama ta e aici! Mama ta veghează asupra fericirii tale!…

Curios e destinul acesta, care pune în luptă tatăl cu fiul!… Ce o să se petreacă în inima lui Valois, cînd îi voi spune: „Fiul tău trăieşte! Şi fiul tău e Buridan?…”

Ce ar fi zis Mabel, dacă ar fi ştiut că Bigorne făcuse deja această destăinuire? Şi încă în ce împrejurări îi fusese făcută! Şi… cu ce inimă o primise Valois!

Oricît de josnic şi de mizerabil îl bănuia dînsa pe Valois, îl judeca încă după propria sa inimă, şi nu-şi putea închipui că tatăl lui Buridan n-ar fi întins braţele fiului său…

Deci nădejdea năpădea în sufletul lui Mabel.



*

* *

Cu toate astea, orele treceau şi, într-o îngrijorare de moarte, trimitea într-una pe Juana să afle veşti noi…

Ce făcea, ce zicea regele? Care era adevărul celor ce se întîmplaseră la Turnul Nesle?

Ce complota dînsul, încuiat în odaie cu Valois?

Nici mai mult, nici mai puţin, regele punea la cale pieirea lui Enguerrand de Marigny şi nici nu se gîndea la regină.

Spre ora patru, Marguerite se mai liniştise, cînd Juana intră repede, zicînd:

— Doamnă, regele vine încoace!

Marguerite nu tresări, nu scoase un cuvînt. În acelaşi moment, ea se aşeză în faţa ferestrei, cu furca în mînă, cu piciorul pe pedala care punea în mişcare vîrtelniţa…

— Regele! Faceţi loc regelui! anunţă glasul puternic al uşierului de serviciu.

Ludovic intră cu repeziciunea lui obişnuită, căutînd-o din ochi pe Marguerite, şi, deodată, se opri cu un zîmbet fericit pe buze, cu ochii plini de dragoste şi privind cu emoţie nevinovata privelişte ce-i răsărea înainte.

Liniştită, albă şi rumenă, melancolică, rezemată de spatele fotoliului, Marguerite apărea în cadrul mătăsii înflorate a perdelei, în pervazul ferestrei şi pe geamurile colorate, care-i formau ca un fond acelei figuri, care părea una din acele Madone, pe care pictorii de pe vremuri le prindeau în reţelele de plumb.

Cu glas blînd şi limpede, cînta un cîntec de leagăn, pe care-l acompania în surdină zbîrnîitul uşor al vîrtelniţei, şi între degete i se învîrtea fusul, pe care se-nfăşura mereu tortul alb.

Regelui i se strînse pieptul, ochii i se umplură de lacrimi de iubire.

— Cum? şopti el, cum am putut să bănuiesc, oare, într-o clipă de rătăcire, tocmai pe acest înger? Ce nebunie m-a biruit ca să-mi închipui, un moment chiar că, acel chip de desfrînată, pe care l-am văzut în tabloul din Turnul Nesle, era figura Margueritei?…

Se apropie încetişor, luă mîna reginei şi o sărută cu patimă.

Marguerite scoase un ţipăt uşor, de fericită surprindere.

— Ah! Scumpul meu Sire! Dumneata eşti? În sfîrşit!… Vai!… Nu te mai aşteptam! Te văd atît de rar!… Vezi? Căutam să mă mai mîngîi, să uit, torcînd un caier de lînă… după cum se spune că făcea şi Penelopa în aşteptarea întoarcerii soţului plecat…

— Iartă-mă, Marguerite! zise Ludovic înduioşat. Vezi tu? Noi, regii, scumpa mea, avem griji de Stat, care ne silesc să fim nenorociţi, chiar cînd în jurul nostru nu-i decît… fericire. Cînd am voi să iubim, trebuie să urîm. Cînd iubirea ne cheamă lîngă o femeie dragă, trebuie să ascultăm glasul sfetnicilor noştri, să căutăm să salvăm Statul, şi să pedepsim trădarea…

— Să scapi Statul? Să pedepseşti trădarea? zise Marguerite, care se cutremură. Mă sperii iubitul meu, Sire!…

— Cu toate astea, asta e îndeletnicirea care m-a ţinut toată ziua departe de tine. Un mizerabil, pe care l-am onorat cu prietenia mea, mi-a urzit moartea…

— Cine, oare, Sire, a putut avea sufletul acesta atît de mîrşav?…

— O să afli, Marguerite! zise regele, credincios îndatoririlor luate faţă de Valois. N-a sosit ceasul să pronunţăm tare numele, şi pedeapsa rezervată crimei lui îl va ajunge.

— Sînt oare, posibile astfel de lucruri?… Mi-ai mai vorbit de o trădare…

— Da! zise regele, a cărei frunte se-ncruntă. Ţi-am spus că o femeie mă trădează şi ţi-am cerut să mă ajuţi s-o descopăr…

— Vai, Sire, n-am găsit nimic!… zise regina, căutînd să-şi alunge îngrijorarea, care părea că pune o tot mai mare stăpînire pe sufletul ei.

Ludovic tăcu cîteva minute.

Marguerite îl observa pe sub sprîncene şi-i vedea faţa mobilă întunecîndu-se din ce în ce, luînd o înfăţişare gravă. Simţea că furia i se suia la creier.

— Nenorocirea, urmă Ludovic, e că singura femeie, care putea să mă lămurească, a dispărut chiar azi…

— A dispărut?… Cum aşa, Sire?…

— Femeia aceea, vrăjitoarea pe care pusesem s-o închidă la Temple…

— Ei, bine?

— Am voit s-o întreb din nou asupra trădării pe care ştiinţa ei infernală îi îngăduise să o ghicească şi să mi-o destăinuiască. Am dat ordin să mi-o aducă la Luvru astă noapte. A fost închisă într-o odăiţă, alături de camera mea, de unde ştii că e imposibil să ieşi. Trencavel pusese paznici în antecameră, şi pînă în faţa uşii odăiţei… şi… ştii ce s-a-ntîmplat doamnă?… Nu, n-ai putea să-ţi închipui niciodată.

— Mă sperii, Sire!…

— Spun drept, că e şi de speriat!… Chiar mie, care cred că am oarecare curaj mi se face părul măciucă! Închipuieşte-ţi că, intrînd în odăiţă, vrăjitoarea nu mai era acolo…

— E mai mult decît îşi poate închipui cineva! zise regina, arătîndu-se înspăimîntată, spaimă pe care regele o resimţea.

— Linişteşte-te, scumpă Marguerite, urmă Ludovic. Nu te speria, sînt aici… şi contra tuturor dracilor, voi şti să le ţin piept ca să te apăr. Cît despre vrăjitoare… a dispărut, a pierit… a furat-o… cine ştie?…

— Iată o întîmplare ciudată, Sire, şi care probează şi mai mult înspăimîntătoarea putere a demonilor, cărora Dumnezeu le îngăduie să-l sperie pe bietul creştin. Cel puţin aşa ne povesteşte Sfînta Scriptură.

— Ai citit lucrurile astea în Sfînta Scriptură? întrebă Ludovic. Ei bine, atunci nici nu mai e vreo îndoială că vrăjitoarea a fost furată de draci, care au vrut s-o scape de pedeapsa care o aştepta… Dar această dispariţie mă pune într-o mare încurcătură.

— Pentru ce, Sire, întrebă Marguerite, care, în toată convorbirea aceea, atît de grozavă pentru ea, îşi păstra o linişte admirabilă.

— Pentru trădarea de care sînt ameninţat. Şi cu toate astea, în noaptea asta chiar, era să pun mîna pe omul care ştie adevărul… omul care mă ameninţă cu trădarea.

— Cine e acel om, Sire?…

— E unul din bandiţii aceia îndrăzneţi, care erau să te omoare în curtea leilor şi care au avut îndrăzneala să ia pe sus, din chiar palatul său, pe bunul meu unchi, Charles, pe care, din fericire, l-am scăpat.

— Am auzit şi eu de întîmplarea asta, zise Marguerite, căreia îi zvîcnea inima.

— Ştii dar că… m-am dus la Turnul Nesle, de unde, l-am putut smulge pe conte din mîinile bandiţilor, care-l ţineau prizonier.

De data asta, Marguerite nu-şi mai putu stăpîni teama şi îngălbeni.

— Aşadar, zise ea, oamenii aceia îşi făcuseră cuibul la Turnul Nesle?

— S-ar putea crede, zise regele, că erau de mult instalaţi acolo. Dar nu lucrul acesta mă interesează. Mai tîrziu, ori mai curînd, oamenii aceştia vor fi spînzuraţi şi n-o să se mai vorbească de ei. Ceea ce mă interesează şi ceea ce trebuie să te intereseze şi pe dumneata, Doamnă, e că la Turnul Nesle, era să aflu secretul trădării mele, şi că fără acel Philippe d’Aulnay…

— Aşadar… Philippe d’Aulnay, şopti regina, e acel care te-a împiedicat să afli numele femeii care te trădează?

Şi mai palidă ca oricînd, Marguerite căzu pe gînduri, pe cînd regele urma:

— Judecă singură Marguerite: în cel din urmă etaj al turnului, orînduit ca pentru nişte orgii secrete, într-o masă am găsit nişte hîrtii, care fuseseră scrise de aceea care se da pradă acelor desfrînări… aceea care mă trădează!

Regele vorbea natural, cu ochii îndreptaţi asupra geamurilor ferestrei ca şi cum acolo ar fi revăzut scena de care vorbea. Marguerite se cutremurase la auzul ultimelor lui cuvinte.

Îşi muşcă buzele, ca să înăbuşe un geamăt de spaimă. Ochii i se holbară de frică, căutînd să afle adevărul pe faţa regelui. Cuvintele regelui se părea că o vizează direct şi se crezu pierdută.

— Ştie tot! se gîndi ea. Mi-a hotărît moartea, împreună cu Valois. Şi acum se joacă cu victima, înainte de a o da pe mîna călăului!

— Hîrtiile acelea, urmă regele, le aveam în mînă. (Marguerite, cu o sforţare grozavă, izbuti să nu leşine). Mă pregăteam să le citesc! Deodată omul acela, acel Philippe d’Aulnay s-a azvîrlit asupră-mi, pe neaşteptate, mi-a smuls hîrtiile, şi pe cînd vreo doisprezece dintre tovarăşii lui mă ameninţau, dînsul le-a ars!

Un suspin grozav umflă pieptul reginei care şopti:

— Am scăpat!…

Şi puterea acelei femei asupra ei însăşi era aşa de mare încît nici o cută a feţei nu-i trăda înspăimîntătoarea emoţie pe care o resimţea în clipa aceea.

— Scumpă Marguerite, trebuie să-ţi cer iertare pentru o adevărată crimă, pe care am săvîrşit-o împotrivă-ţi.

— Contra mea?

— Da, vai! Tu, îngerul nevinovăţiei! Tu, pe care poporul te numeşte Marguerite cea virtuoasă, precum pe mine m-a numit Ludovic vicleanul… am îndrăznit să te bănuiesc un minut…

— Să mă bănuieşti? gemu Marguerite cu vocea înăbuşită. Şi… de ce, Dumnezeule?…

Simţea că o cuprinde iar spaima, că acele valuri ale Oceanului care nu se retrag, o clipă, decît ca să izbească apoi cu şi mai multă furie stînca pe care vor s-o doboare.

Aştepta răspunsul regelui, căci de acel răspuns îi atîrna viaţa, sau moartea. Dar regele nu răspunse numaidecît.

Printr-un fenomen de strămutare a spiritului, el se revedea în Turnul Nesle, în chiar clipa cînd privea tabloul acela, care reprezenta pe doamna Virtute. Şi, în clipa cînd îşi cerea iertare Margueritei, pentru că o bănuise, simţea că, în fundul inimii lui, răsărea din nou bănuiala pe care crezuse c-o învinsese. Şi regele murmură maşinal.

— Doamna Virtute!…

Era numele ce i se dădea de popor Margueritei de Bourgogne, nu în bătaie de joc, ci din prea marele respect pe care i-l păstra.

Grăind acel nume, regele revedea lămurit figura doamnei Virtute, pe care o sfîşiase cu pumnalul său, pentru că i se păruse că semăna cu regina! El repetă bolborosind, înspăimîntat:

— Doamna Virtute!…

Şi, cum privirea-i era aţintită asupra Margueritei, un fel de muget răsună în el:

— Doamna Virtute?… E ea… Marguerite!…

Cam în acelaşi timp, izbucni într-un rîs nervos, şi clătină din cap, cu putere, de parcă ar fi vrut să-şi zică cum că o astfel de monstruozitate era posibilă.

— Sire! Sire! îngînă Marguerite, ajunsă la paroxismul spaimei. Vino-ţi în fire… te rog! Ochii îţi rătăcesc… mîinile îţi tremură!… În numele lui Dumnezeu… ce-ţi trece prin gînd?…

— Ceva îngrozitor, Marguerite! zise nenorocitul tînăr, îndrăgostit de nevasta lui în aşa fel încît, în minutul acela, i se păru dezgustător numai la gîndul că… ar fi putut s-o mai bănuiască. Vreau să-ţi spun tot chinul sufletului meu…

Şi de data asta, regele simţi lacrimi picîndu-i din ochi. În clipa aceea tragică, Marguerite fu admirabilă în îndrăzneala ei, în hotărîrea şi sîngele rece pe care îl păstra. Se sculă repede, se aşeză, sau, mai bine zis, se repezi pe genunchii lui Ludovic, îi trecu braţele pe după gîtul lui şi cu un accent de pasiune, în adevăr sublim, îl îndemnă:

— Vorbeşte, regele meu, iubitul meu Ludovic!… Vorbeşte! Descarcă-ţi sărmanul tău suflet de grijile care-l apasă! Spune-mi taina îngrijorării tale; de-ar fi, uite, de-ar fi să mă acuzi… chiar pe mine, de-ar trebui să aud că m-ai bănuit! Şi de-ar trebui să mor în clipa asta, aflînd că Ludovic a bănuit-o pe Marguerite lui!…

Regele simţi beţia sărutării Margueritei. Mai mult ca oricînd, îşi dădu seama că o adora din tot sufletul şi cu tot trupul. Mai mult ca oricînd, el se dispreţui de a fi bănuit-o. Dar, de asemenea, pricepu că bănuiala tot mai trăia în el.

— Ei bine! zise el tulburat de hohotele de plîns şi de necaz totodată. Ascultă! Acolo, în sala aceea de desfrîu josnic, am văzut un tablou şi mai infam! În acel tablou era o femeie! Şi acea femeie, Marguerite, erai tu !

Marguerite dădu un ţipăt de groază.

— Ce? strigă ea, să fi avut mizerabilii aceia necrezuta îndrăzneală să-mi pună chipul într-un tablou al orgiilor lor?

Aceasta era admirabil.

Explicaţia găsită de Marguerite, într-o clipă, era atît de naturală, atît de potrivită cu orice aparenţă de adevăr, încît regele rămase încremenit.

Apoi, deodată, o luă pe Marguerite în braţe, rîzînd, plîngînd şi bolborosind.

— Cum nu m-am gîndit la lucrul ăsta! Zău!… e adevărat! E adevărul cel mai curat! În bătaie de joc şi dispreţ, bandiţii aceia au făptuit şi sacrilegiul acesta! Şi eu… care-mi închipuiam…

— Vorbeşte! zise Marguerite, surîzînd întristată. Spune-mi tot, acum căci dacă ar trebui să sufăr încă o dată o astfel de tortură vezi tu?… Aş muri!

— Iartă-mă! scumpă Marguerite! Iartă-mă! murmură regele, beat de pasiune. Da, trebuie să ştii totul şi aceasta va fi pedeapsa mea cea mai grea! Ei bine! Mi-am închipuit o clipă, într-un moment de nebunie furioasă, că tu însuţi te duseşi la Turnul Nesle şi că un pictor îţi făcuse acolo portretul. În poza în care am văzut-o pe femeia din tablou…

Marguerite se înfioră pînă în adîncul sufletului, căci cuvintele regelui erau oglindirea exactă a singurului adevăr!

— Şi nu e tot! urmă regele. În nebunia mea aveam poate un fel de scuză… căci, închipuieşte-ţi, că deschizînd un dulap am găsit acolo rochii parfumate cu parfumul tău favorit…

Marguerite simţi că moare.

— Am mai găsit, urmă regele o mantie, prinsă cu două smaralde… Oh! două smaralde întocmai ca acelea pe care ţi le-am dat eu…

Marguerite suspină, cum oftează condamnatul, căruia i se anunţă sosirea ceasului cînd trebuie să moară. Galbenă ca ceara, ţeapănă, cu capul plecat, ea părea că aşteaptă lovitura fatală.

— Într-adevăr, urmă regele cu un rîs ţiuitor, numai dracul m-a făcut să-mi intre în gînd nu ştiu ce funestă inspiraţie. Căci… ce-ar fi fost mai simplu decît să-ţi spun: Marguerite arată-mi acele smaralde pe care ţi le-am dăruit! De nu ar fi decît… de milă! Atunci, nu e aşa? Mi-ai fi arătat smaraldele şi bănuiala mea s-ar fi potolit!

Regele se opri.

El aştepta… ce?… Aştepta ca regina să se ducă să ia smaraldele şi să i le arate.

Regina nu se mişca. Ea nu mai căuta nici măcar minciuna care s-o scape.

Nici nu se mai gîndea.

Era bestia încolţită, care ştie că o să moară şi care aşteaptă, supusă, lovitura morţii.

— În numele Maicii Domnului! îngînă regele cu glasul atît de stins, că de-abia i se mai auzea. Ce aştepţi, Marguerite? Cum? După ceea ce ţi-am spus, n-ai adus încă smaraldele, să mi le arăţi?

Regele se sculase, şi Margueritei i se părea atît de palid, atît de grozav în nemişcarea lui, încît se simţi înnebunind… Se sculă la rîndul ei, gata să zbiere: E adevărat! E adevărat! Femeia din tablou sînt eu! Smaraldele sînt ale mele! Eu, eu, Marguerite de Bourgogne, sînt desfrînata de la turnul Nesle!…

— Doamnă! grăi o voce liniştită, vă aduc mantia ale cărei agrafe au nevoie să fie reparate.

Regina rămase împietrită.

Regele scoase un muget, şi se azvîrli asupra lui Mabel care intrase, ţinînd în mînă mantia regală.

— Oh! iertaţi-mă Sire, murmură, Mabel. Nu ştiam că regele e la regină. Altfel aş fi ales alt moment ca să vin să-i vorbesc de aceste nimicuri de toaletă. Mă retrag, şi…

— Ad-o-ncoace! urlă regele, smucind mantia din mîinile lui Mabel şi examinînd-o cu înfrigurare.

Marguerite îşi aruncă o privire deznădăjduită asupra mantiei. Şi, atunci, căzu leşinată, trăsnită de o mirare nemărginită, de o bucurie mai grozavă decît spaima prin care trecuse. Văzuse smaraldele, agăţate la locul lor obişnuit!



*

* *

Marguerite, care-şi venise în fire, şedea pe un fotoliu. Trecuse o oră. Regele zbierase îndelung, plînsese şi mai mult, şi implorase o iertare, pe care regina, grăbită să fie singură, i-o acordase cu o generozitate nebănuită.

După ce fu iertat, după ce se uşură prin lacrimi şi ţipete, regele plecă fericit, de o fericire zgomotoasă, strigînd că neapărat trebuie să-şi sărbătorească fericirea cu un prînz la care pretindea să poftească, chiar în acea seară, pe toţi cavalerii lui.

Atunci Mabel îi povesti reginei chipul prin care intrase în stăpînirea celor două smaralde, cum ajunsese la vreme ca să audă conversaţia celor doi soţi, cum fixase repede pietrele la mantia reginei şi cum, în sfîrşit, putuse să intervină la timp, ca să scape pe „scumpa ei stăpînă”! Regina o strînse în braţe şi o mîngîie.

— Bine! se gîndi Mabel, am să beneficiez mai mult ca oricînd de încrederea Margueritei. Mai mult ca oricînd sînt stăpînă pe situaţie.

— Dar, urmă Marguerite, zici că unul dintre arcaşii mei ţi-a dat aceste smaralde?

— Da, regina mea! Şi acest om cinstit îşi aşteaptă răsplata în antecamera voastră.

— Juana! strigă regina.

Fata din casă apăru îndată.

— Du-te şi cheamă-l pe ofiţerul gărzii mele!

Juana se repezi şi se înapoie după cîteva minute, cu ofiţerul care comanda garda reginei, sub ordinele căpitanului-general Hugues de Trencavel, şi al cărui nume ne scapă.

— Domnule, zise regina, vei urma pe camerista mea, care-ţi va arăta un arcaş de care am să-ţi vorbesc.

— Du-te, Mabel.

Ofiţerul urmă pe Mabel care îi arătă pe omul în chestie, care aştepta „ploaia de aur”, care-i fusese făgăduită. Apoi el se întoarse la regină.

— Doamnă, zise el, l-am văzut pe arcaş, care e unul dintre cei mai buni soldaţi ai mei şi dintre cei mai devotaţi ai Maiestăţii Voastre.

— Foarte bine, zise regina. Ai să-l arestezi pe omul acela şi să-l duci pe dată într-unul din subteranele Luvrului. Du-te! Şi acest lucru să fie făcut în cea mai mare taină… Acest om a aflat un secret de Stat şi e bine ca nimeni să nu comunice cu el.

Ofiţerul se înclină şi răspunse:

— Doamnă, în subteranele noastre avem douăzeci şi patru de celule. Dintre ele, optsprezece sînt la etajul întîi. Acolo se închid criminalii destinaţi să rămînă veşnic închişi, dar cu care temnicerii pot comunica şi vorbi. Celelalte şase temniţe în al doilea subsol, sînt numerotate de la 1 la 6. În primele patru se închid criminalii de Stat, condamnaţi la închisoare pe viaţă, dar cu care temnicerii nu trebuie să comunice; la numărul cinci şi numărul şase se pun acei care trebuie să fie uitaţi; adică, doamnă, nici nu există temnicerii pentru ei şi, odată închişi, uşa lor nu se deschide niciodată.

— Şi, ce se întîmplă cu ei? întrebă cu nepăsare Marguerite.

— Îi lasă să moară… asta-i tot. A şaptea, ori a opta zi, un temnicer, special intră la numărul cinci sau şase, dacă a fost închis cineva acolo, îi scoate cadavrul, şi noaptea, îl aruncă în apă… Doamnă, unde trebuie să-l închidem pe acest arcaş?

— Ei bine! la numărul cinci sau şase, după cum crezi! zise Marguerite cu blîndeţe.

Ofiţerul salută şi ieşi.

Atunci, Marguerite ridică ochii asupra lui Mabel şi grăi cu glas năbuşit.

— Numai morţii nu vorbesc.

Mabel dădu din cap, aprobînd.

— Dar, urmă atunci regina, a spus de unde avea acest om smaraldele mele?

— I le încredinţase cineva, ca să vi le dea, zise Mabel. Şi acel cineva le smulsese de la mantia Măriei voastre, din dulapul de la Turnul Nesle.

— Şi, cine e acel cineva? întrebă Marguerite, înfiorată.

— El se numeşte Philippe d’Aulnay!…



*

* *

Regina căzuse pe gînduri.

Mabel dispăruse demult, şi Marguerite rămase singură în odaia pe care întunericul începea s-o cuprindă. Vorbea cu sine însăşi, asupra celor ce-i rămînea de făcut, ca să-şi asigure liniştea.

În ea nu era nici o emoţie. Dar acum, cînd trecuse primejdia, voia cu orice preţ să mai retrăiască ceasul de îngrijorare şi de spaimă, prin care trecuse. Fără îndoială hotărîrea ei fu luată, căci îl chemă din nou pe ofiţerul, care sta tot timpul în antecameră.

— Domnule, zise ea, s-a făcut?

— În minutul acesta, omul e închis la numărul şase şi n-o să mai iasă decît pe umerii temnicerului, care, va arunca acel cadavrul în rîu.

— Eşti un servitor credincios şi preţios, zise Marguerite şi primul grad vacant va fi al dumitale. Iar dacă nu e vreo vacanţă vom crea una.

Dacă ar fi îndrăznit, ofiţerul şi-ar fi frecat mîinile de bucurie.

Se mulţumi să salute pînă la pămînt şi să se bucure în sine, zicîndu-şi că i-a picat norocul din cer. Cît despre nenorocitul arcaş, pe care-l aruncase în temniţa adîncă, unde sărmanul era să moară de foame şi sete, nici nu se mai gîndea la el.

— Numai, urmă Marguerite, acest grad pe care l-ai cîştigat pe jumătate trebuie să-l capeţi acum definitiv.

— Ce trebuie să mai fac, doamnă? Sînt gata.

Marguerite se gîndi cîteva minute, se cam codi şi se hotărî:

— Vei lua vreo doisprezece ori cincisprezece, dintre arcaşii cei mai zdraveni şi cei mai tăcuţi. Te vei duce cu ei la Turnul Nesle şi-l vei cerceta de sus pînă jos. Vei aresta pe oricine-l vei găsi pe acolo, bărbaţi ori femei, şi vei veni să-mi raportezi cele ce vei fi făcut. E vorba de o bandă de haimanale, care au atentat la viaţa regelui.

Ofiţerul plecă.

După un ceas, el se înapoie.

— Doamnă zise el, fără îndoială banda se păzea, căci n-am găsit decît unul singur dintre păcătoşii aceia. L-am arestat chiar eu şi am dat ordin să-l pună într-una din temniţele din primul subsol, în aşteptarea ca să dispuneţi cum veţi crede de cuviinţă.

— Ştii cine e acela pe care l-ai arestat? întrebă regina.

— Eu nu-l cunoşteam, dar unul din oamenii mei, care l-a văzut la Montfaucon, l-a recunoscut. Mizerabilul acela care, împreună cu faimosul bandit Buridan, a îndrăznit să ameninţe în public pe monseniorul de Marigny. E dintre aceia ale căror capete au fost puse la preţ. E seniorul Philippe d’Aulnay.

Marguerite se îngălbeni puţin şi buzele îi cam tremurară.

— Ce trebuie să fac cu el, doamnă? urmă ofiţerul.

Cu vocea înăbuşită Marguerite întrebă:

— Unde l-ai închis pe arcaşul de adineauri?

— La numărul şase, doamnă.

— Una din cele două carcere de unde nu se mai iese, decît ca să fie aruncat în Sena! urmă Marguerite, cu vocea şi mai înăbuşită.

— Da, Doamnă! Numărul şase e ocupat, dar rămîne numărul cinci.

— Ei bine! zise Marguerite pune-l acolo pe Philippe d’Aulnay.



*

* *

Cineva auzise acest ordin dat de Marguerite: era Juana, frumoasa cameristă, credincioasa reginei. Obişnuită de stăpîna ei să spioneze, ar fi fost de mirare să nu ştie cum se ascultă pe la uşi. Juana ştia bine asta şi ea se folosea în voie de aceasta în profitul ei, în primul rînd şi apoi în profitul reginei pe care o iubea sincer.

Deci, mica Juana ascultase şi auzise tot.

— Sărmanul tînăr! şopti ea. Va muri dar, şi, încă, de o moarte atît de straşnică! Dacă aş putea înduioşa-o pe regină! Ea nu e crudă decît de nevoie… Nu însă, e imposibil. Din moment ce Doamna Marguerite se teme de acel gentilom, nu se poate aştepta nici o milă din partea ei!

— Să-l scap e şi mai imposibil!… Haide, să încerc să nu mai mă gîndesc la lucrul ăsta!… Totuşi e trist să te gîndeşti că un tînăr atît de viteaz şi atît de frumos e osîndit la moarte şi că nimic pe lume nu-l mai poate scăpa! Nu, nimic!

Juana îşi şterse o lacrimă.

Dacă Philippe d’Aulnay ar fi văzut acea lacrimă, dacă ar fi ţinut la viaţă, poate ar fi tresărit de speranţă. Căci, cine a putut să măsoare vreodată puterea unei femei care plînge în mod sincer.





LI. ROLLER



Juana se înduioşase pentru Philippe.

Dar nu se gîndise, nici o clipă, să plîngă soarta nenorocitului arcaş condamnat la aceeaşi moarte grozavă.

Nu simţea pentru Philippe d’Aulnay vreo dragoste oarecare, ci un fel de admiraţie, care semăna cu amorul, pe cînd bietul arcaş îi era complet indiferent, ceea ce probează, încă odată, că bunătatea, generozitatea, mila, nu sînt, poate, decît forme speciale ale egoismului.

Dar, dacă Juana nu se sinchisea de arcaş, Mabel se interesa, pentru motive pe care le vom cunoaşte, în urmă.

Nimic nu ar putea descrie mirarea nenorocitului soldat, cînd, drept orice recompensă, se pomeni înhăţat de trei-patru dintre tovarăşii săi.

El nu avu vreme decît să strige:

— Dar, ce am făcut?

Şi, în aceeaşi clipă, i se puse căluşul, fu luat pe sus, fără ca cineva să se înduioşeze, căci acele arestări neaşteptate erau cît se poate de dese la Luvru.

Adesea ori se întîmpla ca una sau alta din săli să fie însîngerate de cîte o execuţie sumară.

Nimeni, deci, nu se gîndi să se mire pentru că se aresta un arcaş.

Omul observă că-l duceau spre turnul cel mare al Luvrului, în subteranele în care erau temniţele.

La intrarea pe poarta unde se cobora în subterane, el izbuti să-şi smulgă căluşul şi mai puse jalnica întrebare:

— Ce am făcut?

— Bine! zise ofiţerul. Ai să afli, şi, încă, destul de curînd.

— Spuneţi-mi cel puţin cît trebuie să stau închis?…

— Am să-ţi spun îndată.

Fără să se zbată prea mult, omul fu tîrît şi deschiseră scara la picioarele căreia se aflau temniţele primei categorii. Dar, cînd văzu că nu se opresc acolo şi că se coborau mai jos, nefericitul pricepu toată grozăvenia celor ce i se pregăteau. Se zbătu cu putere şi începu să urle. Dar strigătele sale se pierdeau sub grosimea zidurilor. În curînd, ajunseră la un fel de drum îngust şi infect unde aerul de abia putea fi respirat. O uşă se deschise, omul fu azvîrlit ca un pachet, uşa se închise şi totul se sfîrşi.

În cea dintîi clipă, nenorocitul, înnebunit, turbat, sări în temniţa îngustă în care era închis şi încercă să-şi spargă capul de ziduri. Dar, pesemne, capul unui elveţian e tare, căci nu izbuti decît să-şi facă o mulţime de cucuie straşnice. Încercă să-şi smulgă barba. Dar şi barba lui aspră şi stufoasă, era tot atît de bine prinsă ca stejarii cei de veacuri, care cresc pe povîrnişurile Elveţiei. Cu toate astea, tot lovindu-se cu capul de ziduri, tot smulgîndu-şi părul, bietul elveţian sfîrşi prin a leşina de durere şi căzu lungit într-o băltoacă a cărei răceală îl dezmetici îndată. Atunci se aşeză în capul oaselor şi, fără să dea vreo atenţie animalelor scîrboase care se suiau pe el în tăcere, începu să se jelească în termeni poate mai puţin poetici, dar tot atît de înduioşători ca aceia din legenda lui Jeremia.

— Mii de draci! plîngea el, cu hohote care semănau cu nişte mîrîituri, am murit! Sau, dacă n-am murit… nu mai am mult! Am să crăp aici, ca un cîine, pe care-l ucizi la un colţ de stradă. Am văzut eu la ce etaj ne-am coborît şi că m-au închis în ultima groapă. Ştiu bine, urmă el cu un fior de groază, că acei pe care-i închid aici, nu mai ies niciodată. Niciun temnicer nu se coboară vreodată pînă aici, ca să le ducă de mîncare prizonierilor. N-am să-mi mai văd ţara. N-am să-mi mai văd căsuţa în care m-am născut, nici vacile mele, nici pădurile, nici zăpada munţilor noştri. M-a pierdut numai ambiţia mea. Dacă nu ascultam făgăduinţele recrutorului, dacă n-aş fi vrut să văd curtea Franţei şi minunile ei, aş fi şi azi acolo, printre prietenii noştri cu vacile noastre şi cu părinţii mei. Ah! Biată mamă! Ce ai să zici, cînd vei afla că, Wilhelm al tău, a fost condamnat să moară de foame, şi, ce e mai grozav în toate astea, fără să ştie măcar… de ce?

Omul al cărui prenume îl aflarăm acum, îşi lăsă capul pe genunchi şi începu să urle îngrozitor. Dar, încetul cu încetul, sfîrşi prin a înţelege că strigătele chiar, nu-i serveau la nimic, şi atunci căzu în acel mutism sălbatic, al deznădejdilor cumplite. Nu mai avea nici puterea să plîngă şi, în temniţa numărul 6, nu se mai auzea decît suflarea lui şuierătoare.

Nu mai ştia dacă-i e foame ori sete, nici dacă trebuia să moară. Viaţa-i părea un lucru nelămurit, îndepărtat, nesigur, şi în sfîrşit, după cîteva ore, într-un ultim geamăt, se întinse pe pămînt în aşteptarea morţii.

În acel moment, uşa temniţei se deschise binişor şi se închise tot aşa.

Dar nefericitul care, cu o clipă în urmă, era adîncit într-o negură de nepătruns, băgă de seamă că în carcera lui se răspîndea o lumină slabă.

Îşi ridică capul uimit şi văzu că acea lumină pornea dintr-un felinar, pe care-l ţinea o femeie.

Ochii lui zăpăciţi se îndreptară de la felinar asupra figurii femeii şi o recunoscu.

Era prima cameristă a reginei… Mabel.

— Ce vrei? întrebă bietul om, pe care deznădejdea îl înlemnise într-atît, încît nici nu mai încercă să profite de acest incident.

— Vin să te scap! îl lămuri Mabel.

În clipa aceea, elveţianul sări în sus, tremurînd şi bîlbîind cuvinte fără înţeles. Cu toate astea, s-ar fi putut pricepe că el jura o recunoştinţă veşnică lui Mabel şi că o ruga să facă ce o vrea cu viaţa lui.

— Urmează-mă! zise Mabel, şi dacă ţii să nu fii prins, nu grăi nici un cuvînt, nu face nici un gest.

Elveţianul, căruia nădejdea îi redase puţin sîngele rece, făcu semn că înţelesese ce i se cerea. O urmă, deci, pe Mabel, care ieşi din temniţă şi închise uşa.

Apoi, sui scările, una după alta, şi elveţianul ajunse în aer liber.

După ce închisese uşa temniţei, Mabel închise şi uşa subteranelor. Ajunseră într-o curticică întunecată. În fundul acelei curţi, într-un colţ, aştepta cineva. Mabel se îndreptă spre omul acela şi-i dădu cheile, pe care le avea în mînă.

Cum putuse să-l hotărască pe temnicer să înlesnească acea fugă? E foarte probabil că de mult timp şi pentru multe întîmplări îl cîştigase pe omul acela de partea ei.

Pe drumuri pe unde nu trecea nici o patrulă şi pe care chiar regele n-ar fi putut străbate, Mabel ajunse la o boltă părăsită…

După cîteva minute, arcaşul condamnat la moarte prin foame, ieşise din Luvru. Emoţia, pe care o resimţi, fu atît de mare încît căzu în genunchi, apucă poalele rochiei lui Mabel şi i le sărută cu smerenie, fără să scoată o vorbă.

Mabel primi acest omagiu, al bietului elveţian, şi-i spuse liniştită:

— Haide, vino!

Arcaşul se sculă, şi o urmă ca un cîine. La marginea lumii să-l fi dus, şi el ar fi urmat-o, dar, poate, ceea ce pretindea de la cel pe care-l scăpase era mult mai greu şi mai grozav. Ea se opri lîngă cimitirul Nevinovaţilor, intră în locuinţa cu stafii şi se sui pînă la laborator, unde aprinse o făclie.

Scoase dintr-un dulap pîine, friptură, şi o cană cu vin, puse totul pe o masă şi-i zise:

— Trebuie să-ţi fie foame şi sete. Bea şi mănîncă.

Elveţianul zîmbi ca un copil fericit şi se instală în faţa proviziilor. El nu mîncă: înghiţea pe nemestecate.

Cînd se sătură, Mabel, care-l privise şi-l studiase, îl întrebă:

— Cum te cheamă?

— Roller. Wilhelm Roller!

— De unde eşti?

— Din Unterwalden.

— E în Elveţia, nu e aşa?

— Da.

— Mi s-a spus că elveţienii uită cu greu o binefacere. E adevărat?

— Dumnezeule! Vă spun că viaţa mea e a dumneavoastră. Faceţi ce vreţi cu ea.

— Mi s-a spus, urmă Mabel, că elveţienii uită şi mai greu o injurie.

Elveţianul scrîşni din dinţi şi zise:

— Drace! Dacă vreodată mi-o cădea în mînă ofiţerul care m-a vîrît în carcera numărul 6, îi frîng gîtul ca unei raţe.

Mabel notă cu o satisfacţie posomorîtă semnele de furie şi de răzbunare, care se încrustaseră pe faţa aceea. Wilhelm Roller trebuie să fi avut vreo douăzeci şi cinci de ani. Era alb şi rumen, cu ochii albaştri şi o barbă blondă, pentru care fusese înrolat cu trei ani în urmă în garda decedatului rege Philippe cel Frumos. Era înalt, lat în spate, masiv, pătrat, enorm ca toţi cei din gărzile cărora, pe vremea aceea, li se cerea să fie, mai cu seamă, oameni frumoşi.

— Aşadar, urmă Mabel, dacă ţi-ar cădea în mînă ofiţerul care te-a închis, l-ai ucide?

— L-aş omorî. Şi pentru asta nu e nevoie să-mi cadă în mînă, căci voi şti eu să-l găsesc.

— Eh! zise Mabel, acum zici tu aşa, dar peste cincisprezece zile, sau peste vreo lună ai să uiţi, fără îndoială.

— Niciodată! gemu elveţianul cu atîta hotărîre, cu o astfel de siguranţă, încît Mabel se convinse că într-adevăr, sub acea înfăţişare liniştită, bătea o inimă însetată de răzbunare.

— Dar, urmă ea, se poate să te prindă iar şi să te osîndească la moarte pentru asasinarea unui ofiţer al regelui, şi, de data asta, n-am să mai fiu acolo, ca să-ţi mai pot deschide uşa temniţei.

Elveţianul scutură din cap şi răspunse cu aceeaşi linişte sălbatică.

— De data asta, îmi va fi egal să mor. Nu-mi e necaz pe ofiţer, că a vrut să mă omoare, dar mi-e ciudă că m-a condamnat fără de vină. Chiar în ajun, îmi spunea că eram cel mai bun arcaş al companiei. Dacă voia să laude pe cineva, pe mine mă lăuda. Dacă era vreo însărcinare grea de îndeplinit, la mine se gîndea. Cînd m-a arestat, l-am întrebat: „Ce am făcut?” Şi dacă mi-ar fi răspuns, dacă mi-ar fi explicat crima, pe care am săvîrşit-o, m-aş fi resemnat, aş fi murit iertîndu-l. Dar, să mă fi azvîrlit ca pe un trădător, într-o carceră, în fundul pămîntului, unde ştia bine că o să mor… să mor fără pricină? Asta, vezi dumneata, nu pot s-o uit. Acest om va muri de mîna mea. Şi, apoi, să facă ce-or vrea cu mine!

Elveţianul vorbise cu o linişte straşnică. El înghiţi la repezeală un ultim pahar cu vin şi, fără să se mai tulbure, strînse în mînă paharul de metal.

— Aşa am să-l apuc de gît, zise el, şi am să-l strîng… cum vezi.

În cîteva clipe, paharul se turti sub puternica presiune a cleştelui aceluia viu, care era mîna lui Wilhelm Roller.

Mabel zîmbi din nou.

— Dar, în sfîrşit, urmă ea, după ce l-ai ucide pe omul acela, nu ţi-ar plăcea mai bine să te întorci în ţara ta? N-ai pe nimeni care te aşteaptă acolo?

Ochii elveţianului se umeziră şi vocea îi tremură puţin.

— Acolo, pe dealurile Unterwald-ului, e o femeie bătrînă, cu părul alb, care trebuie să se gîndească la mine în fiecare zi, şi care, desigur, cînd înserează, cînd văcarul aduce cireada acasă, nu adoarme niciodată fără să se fi rugat la Dumnezeu, la Sfînta Fecioară şi la toate Sfintele, pentru Wilhelm. Aceea-i mama mea.

— Mama ta? zise Mabel, mirată să se simtă şi ea mişcată.

— Da! făcu elveţianul. Cînd am plecat, ea mi-a spus că o să mi se întîmple ceva rău în pămînturile care se află dincolo de Bourgundia şi care se cheamă regatul Franţei, în acel oraş misterios, de care auzise vorbind pe nişte călători, şi care se numeşte Paris! N-am vrut s-o ascult, dar, acum văd că avea dreptate bătrîna Marguerite!…

— O iubeşti mult pe mama ta? întrebă Mabel cu glas ciudat.

— Ea mă iubeşte mai mult decît o iubesc eu, răspunse Wilhelm.

— Da, oftă Mabel, cu un fior, aşa-i soarta tuturor mamelor bătrîne, să-şi iubească feciorii, mai mult decît sînt ele iubite. Ascultă, nu vreau ca mama ta să moară de mîhnire, aflînd că fiul ei a pierit în oraşul misterios, de care se temea, pentru zilele lui. Ştiu prea bine ce suferă o mamă, cînd află de moartea copilului pe care l-a alăptat. Wilhelm, vei revedea-o pe mama ta, şi vei pleca spre ţara ta.

În ochii elveţianului se oglindi o bucurie adîncă, lacrimile îi alunecară pe obraji, de-a lungul bărbii lui stufoase, şi-şi împreună mîinile murmurînd:

— Vreţi, dar, să vă ador, cum nu m-au învăţat să ador nici chiar pe Maica Domnului?

— Îţi voi da atîţia bani, pentru ca să te poţi înapoia în Elveţia. Îţi voi asigura plecarea, în aşa fel, încît să scapi de orice cercetare. Şi, cînd vei fi ajuns în satul tău, cu toate cheltuielile pe care le vei fi putut face, îţi va rămîne destul din aurul pe care ţi-l voi fi dat ca să asiguri o bătrîneţe fericită mamei tale. În schimb îţi voi cere numai să recomanzi bătrînei Marguerite să se roage în toate serile, nu pentru tine, care n-o să mai ai nevoie de aşa ceva, dar…

— Dacă trebuie să se roage pentru dumneata, zise elveţianul cu atîta căldură cît era el în stare să pună în cuvintele lui, n-ai nevoie, căci eşti un înger al lui Dumnezeu, şi te vei duce, desigur, în Rai.

— Sau poate în Iad! şopti Mabel cu glas înăbuşit. Nu pentru mine urmă ea, ci pentru o mamă… o mamă ca a ta. Ea se numeşte Anne de Dramans.

— Anne de Dramans? gemu Wilhelm Roller, lovindu-şi fruntea pătrată, care părea săpată într-un bloc de granit, smuls din vîrful Jungfraului. Numele acesta e întipărit aici!

— Bine! zise Mabel. Acum ascultă-mă. Ofiţerul pe care vrei să-l omori nu e vinovat de închiderea ta. N-a făcut decît să se supună unui ordin, cum te-ai fi supus şi tu. Căci, ca şi tine, el e soldat, e un om plătit, ca să execute ordinele pe care le primeşte. Lovind în acest om, ai săvîrşi o crimă de neiertat.

— Aşa-i! oftă Wilhelm, gînditor. Ofiţerul a primit ordinul să mă azvîrle în temniţă. Dacă gîndul de a mă face să pier de foame nu vine de la el, n-am dreptul să mă răzbun. Ar fi nedrept. Dar, atunci, cine mi-a vrut moartea! Pe cine trebuie să-l lovesc şi să-l urăsc? Oh! Ai să-mi spui, simt eu… ghicesc că nu m-ai adus aici, decît pentru ca să-mi spui lucrul ăsta!

— Într-adevăr, răspunse Mabel cu o linişte care-l făcu pe arcaşul reginei să se înfioare, oricît de liniştit ar fi fost. Am să-ţi spun cine a vrut şi a ordonat, cu atîta sînge rece, moartea ta; dar jură-mi, mai întîi, să nu faci nici o mişcare pînă nu ţi-oi spune eu: „A venit vremea!”

— O jur, da!

— Şi, vei sta ascuns aici!

— Jur!

— De două ori pe săptămînă îţi voi aduce proviziile, de care vei avea nevoie; şi, acum, mai jură-mi că, atunci cînd îţi voi zice „A venit ceasul”, vei lucra fără şovăire şi cum ţi-oi zice eu.

— O jur! repetă elveţianul. Şi acum la rîndul dumitale, spune-mi numele infamiei?

— Marguerite de Bourgogne! zise Mabel.

— Regina? gemu Wilhelm Roller. Oh! Presimţisem aceasta… citisem că femeia aceea, pe care toată lumea o adoră şi o respectă, nu e decît un demon ieşit din Infern. Îi băgasem de seamă privirile, care mă înspăimîntaseră. Şi dacă aş îndrăzni…

— Ţine-ţi gîndurile pentru tine! mormăi Mabel, văzînd că Wilhelm se opreşte. Dar acum, cînd ştii numele, spune-mi dacă hotărîrea ta de răzbunare e aceeaşi.

— Aceeaşi? Nu!… Căci, cîtă vreme nu era vorba decît de ofiţer, nu mă gîndeam decît să-l omor, pe cînd pe această regină, vezi dumneata, înainte de a o ucide, aş vrea s-o văd suferind puţin cele ce m-a făcut pe mine să sufăr. Dar, dacă puteam nădăjdui să lovesc un ofiţer, pe care-l pot întîlni în orice moment, pe străzile oraşului… cum voi putea nădăjdui să mă răzbun pe regina Franţei? Cum să mă apropii de ea? Cum să pătrund pînă la ea? Ştiu prea bine, cît e de păzit Luvrul.

— N-o să trebuiască nici s-o loveşti, nici chiar să te apropii de ea. Şi, cu toate astea, o vei ucide mai sigur decît cu o lovitură de pumnal inimă.

— Cum o să fac, oare?

Mabel îşi fixă, o clipă, privirea ei adîncă pe faţa aceea liniştită, pe care se oglindea o hotărîre neînduplecată.

Şi, fără îndoială, ea fu mulţumită, căci adăugă:

— Mi-ai spus că un gentilom te întîlnise şi-ţi încredinţase un pacheţel să-l dai reginei?

— E curatul adevăr.

— Îţi mai aduci aminte, îţi vei mai reaminti cînd va veni momentul, figura şi numele acelui gentilom?

— Numele lui, zise elveţianul, este Philippe d’Aulnay. Şi, cît despre figura lui, nu cred c-am să i-o uit vreodată, căci mi s-a părut aşa de stranie, atît de sfîşiată de o durere atît de tainică, încît va fi una din acele figuri a cărei întipărire îţi rămîne, fără de voie, în minte.

— Bine! făcu Mabel, căutînd în sacul ei. Iată pachetul, pe care Philippe d’Aulnay te însărcinase să-l dai reginei care trebuia să te răsplătească. Ai văzut care a fost răsplata găsită de Marguerite de Bourgogne.

Elveţianul se înfioră, luă pachetul, care era neatins, întocmai cum i-l dăduse Philippe d’Aulnay, şi-l privi mirat.

— Deschide-l! zise Mabel.

Wilhelm Roller o ascultă şi cu o mirare şi mai mare, şopti:

— Două pietre scumpe!

— Două smaralde, zise Mabel. Ei bine! cînd va veni vremea, cu aceste două smaralde vei putea să te răzbuni fără ca nimic pe lume s-o scape pe aceea, care te-a răsplătit, după cum ştii… Păstrează-le cu sfinţenie. Şi cînd va sosi momentul, va fi destul ca să te duci la cineva, pe care ţi-l voi spune eu. Şi dacă acea persoană te-ntreabă, atunci, cine ţi-a dat acele smaralde… ce ai să răspunzi?

— Philippe d’Aulnay.

— Şi, dacă acel cineva te mai întreabă unde l-ai întîlnit pe Philippe d’Aulnay… ce ai să răspunzi?

— Lîngă Turnul Nesle!

— E destul! zise Mabel. Acum nu mai ai decît să aştepţi.

Şi după un ultim semn, Mabel se îndepărtă, coborî scara, ieşi din casa cu stafii, pe cînd elveţianul, adîncit în gînduri grozave, căuta să priceapă în ce dramă groaznică se încurcase dintr-odată.





LII. LOGODNA GILLONNEI CU SIMON MALINGRE



Cititorul n-a uitat, poate, că i-am lăsat pe Simon Malingre şi pe Gillonne într-o situaţie tot atît de grea pentru amîndoi, sau, dacă a uitat, trebuie să ne reamintim noi.

Deci, cînd Gillonne anunţa, triumfătoare, lui Simon Malingre că era să pună mîna pe comoara îngropată în fundul grădiniţei cu trandafiri, Simon, întinzînd braţele, le strînse deodată şi Gillonne se pomenise prinsă în cursă. Această captură se manifestă prin două urlete, unul de triumf al tui Simon şi altul de spaimă al Gillonnei.

Simon Malingre izbucni într-un rîs groaznic, se ghemui în colţul unde era înlănţuit şi o aşeză pe Gillonne pe genunchii lui. O învîrtea ca pe o pană, puterile fiindu-i înzecite de disperare şi de bucurie. Într-o convulsie, Gillonne izbuti să-şi ridice capul, apucă cu dinţii braţul Simon şi dinţii se încleştară cu furie.

Simon simţi o durere groaznică, dar rîse, înainte. Pumnul rămas liber îi lovi, ca o măciucă, capul Gillonnei. Gillonne gemu şi căzu leşinată.

— Aşa! zise Simon. Acum, ai să stai liniştită, maimuţă bătrînă. Ia să văd ce să fac cu tine? Să te omor de tot? Hei! E puţin lucru. Drace, ce rău mă doare braţul! Trebuie să mi-l fi străpuns maimuţa!… Să te strîng de gît?… Hm! Îmi pare că e o moarte prea uşoară pentru o pocitanie turbată… Mai avem timp… Să ne gîndim. Hei! Ce idee bună! Ascultă dragă. Nu m-auzi? Nu face nimic, ascultă totuşi! Ştii ce am să fac cu tine? Am să iau cheile lacătelor pe care ai binevoit să le aduci, să deschid lacătele astea drăgălaşe, aşa de frumos lucrate, şi să-mi scot lanţurile. Apoi, maimuţico, am să te pun în locul meu, înlănţuită aici unde sînt, cu lacătele bine închise, şi apoi, înainte de a pleca, voi aştepta să te deştepţi ca să văd puţin ce mutră faci. Iată ce numesc eu o păcăleală straşnică. Ce zici, blînda mea logodnică, Gillonne?

Vorbind astfel, Malingre rîdea cu poftă şi o zguduia cu furie pe Gillonne care nu-i putea răspunde pentru foarte binecuvîntatul cuvînt că… era în nesimţire.

— Şi aşa, urmă Malingre, te vor arde pe tine, în locul meu. Frumos spectacol, la care… regret că nu am să pot lua parte. Nu-i nimic! Mă voi duce în tîrgul de porci, să văd arzînd pe cea dintîi scroafă vrăjitoare, care va fi condamnată şi-mi voi închipui că eşti tu. Deocamdată, după cum îţi spuneam, mă voi mulţumi să văd strîmbătura pe care ai s-o faci, cînd te-oi deştepta. Şi, slavă Domnului! că… ştii să te strîmbi, cînd vrei. Am să aştept… Hm! Merită oare s-o mai şi aştept?… Cum mă mai arde de îndrăcit gîtul! Turbez de sete! Socotind bine, mai bine ar fi să plec îndată. Cheile lacătelor! Să vedem, unde sînt cheile?

Simon Malingre o cotrobăi în grabă pe Gillonne, o căută prin buzunare cu înfrigurare. Apoi cu furie.

Şi, în sfîrşit, adevărul îi apăru în toată grozăvenia lui: cheile, cheile acelea pe care Gillonne i le arătase, ei bine, nu mai erau la dînsa! Malingre aruncă în juru-i priviri rătăcite, cercetînd lespezile temniţei, pe care făclia adusă de Gillonne le lumina slab, dar suficient.

Deodată scoase un urlet: zărise cheile!

Atunci, înaintă cît putu, atît de departe cît îi îngăduia lanţurile, dar tot fără să dea drumul Gillonnei pe care o ţinea strîns în braţele lui.

Un suspin de groază îi umplu pieptul; cît de departe ar fi putut să se tîrască, tot nu izbutea să ajungă cheile, care străluceau în umbră, nelămurit, şi-i apăreau ca cea mai rîvnită comoară pe care sufletul lui de zgîrcit ar fi putut să dorească vreodată.

Atunci se întinse pe jos, de-a lungul, în speranţa că o să poată întinde mîna spre cheile liberatoare, şi înnebunit, dădu drumul Gillonnei, pe care nici nu se mai gîndi s-o supravegheze.

Lungindu-se pe lespezi, după cum am spus, încercă să întindă mîna şi un vaiet jalnic i se stinse pe buzele vinete, cînd se încredinţă că, nu numai că nu-şi putea întinde mîna, dar amîndouă braţele, din contra erau trase îndărăt, prin poziţia lui chiar, de lanţurile prea scurte care le încătuşau.

Şi, cheile… erau la un lat de mînă de el!

Atunci nenorocitul începu să tragă lanţurile care-i intrau în carne.

Gîfîind, horcăind, încercă să le apuce cu gura! În sforţarea pe care o făcea, din ce în ce mai cu obidă, prin săltăturile lanţurilor, se ridica de la pămînt şi apoi cădea pe nas, cu faţa pe lespede. Şi lupta aceea în fundul temniţei, luminată de făclie, lîngă o femeie leşinată, lupta aceea a omului în spasmuri, care se tîra pe lespede şi-şi întindea deznădăjduit buzele însîngerate şi noroioase… avea ceva hidos, fantastic şi înspăimîntător.

În sfîrşit, Simon Malingre înţelese că-şi sleia puterile în sforţări deşarte. Se întoarse înapoi, scrîşni un blestem, şi se ghemui în colţul lui, trăgînd-o iarăşi pe Gillonne lîngă el.

— Cel puţin îşi zise, ai să crăpi şi tu cu mine!

Aproape în aceeaşi clipă, Gillonne deschise ochii.

Rămase încremenită, văzîndu-se vie în mîinile lui Simon. Pe urmă ea observă cu mirare că Simon Malingre plîngea cu hohote.

Simon plîngea, dar din ochii lui, înfundaţi în orbite, o privire plină de o nădejde şireată se îndrepta spre Gillonne. În clipa cînd Gillonne îşi venise în fire, o idee neaşteptată îi trecuse prin minte lui Simon.

Stăpînindu-se, Gillonne studia cu sînge rece figura lui Malingre, şi, în minutele acelea, nu se auzi decît plînsul lui Simon care se înteţea din ce în ce şi care ajunse la diapazonul durerii celei mai extravagante.

— De ce plîngi, dobitocule? îl întrebă în fine Gillonne.

— Dobitoc! Mă mai face şi… dobitoc! se boci Malingre. Numai aşa mă face… de cînd mă iubeşte! Dumnezeule prea sfinte. Doamne milostive! Se poate, oare, ca Gillonne mea să mai aibă ceva în suflet pentru Simon al ei?

— Ce va să zică asta? şopti Gillonne, cu atenţia încordată.

Hohotele de plîns ale lui Malingre se înteţiră şi bîlbîi:

— Mă întrebi de ce plîng?… Poţi să mai întrebi aşa ceva, cînd inima mi-e zdrobită de durere?… Ah! Gillonne, se poate ca tu, pe care te iubesc atît de mult, ca tu, logodnica mea, să mă fi osîndit la o moarte atît de grozavă?… Şi… ceea ce e mai înspăimîntător, vezi tu? nu-i că am să mor… ci să ştiu că nu mă iubeşti.

— Să fi înnebunit de frică? se gîndi Gillonne.

— Şi, cînd mă gîndesc că o să mori cu mine, nu simt numai durere, ci chiar deznădejdea! Căci vei muri cu mine, sărmana mea Gillonne.

— Nu, e nebun! se gîndi Gillonne. Cum o să mor cu tine? Spune-mi lucrul ăsta, micuţul meu Simon? zise ea tare.

— N-ai ghicit! Deoarece or să vină să mă ia ca să mă ardă… deoarece Monseniorul conte mă va întreba, fără îndoială, n-o să trebuiască – oare ca eu, care nu mint niciodată, să-i spun tot adevărul şi să te arăt drept complicea mea?

— Mizerabilul! E în toate minţile! se gîndi Gillonne, înfiorîndu-se, căci nu se mai îndoia că Valois, în furia lui, nu o s-o supună la acelaşi chin ca şi pe Malingre.

— Vezi? urmă el, cît de jalnică e soarta mea? Nu numai că trebuie să mor, dar să mori şi tu cu mine.

Simon începu să plîngă iar, pe cînd Gillonne căzuse pe gînduri.

— Ia să vedem, zise ea în sfîrşit, e oare nevoie să mori?

— Vai! Da! Deoarece l-am trădat pe stăpînul meu! Am introdus în palat o bandă de bandiţi, cărora voiam să le-o dau pe mînă pe drăgălaşa Myrtille. Asta e crima mea, nu e aşa Gillonne? Şi această crimă, unde aş putea s-o ispăşesc mai bine decît pe rugul pe care mi l-ai pregătit tu?

Gillonne se cutremură, căci, în minutul acela, ea bănui că Malingre, ca s-o poată răpune mai sigur, se resemnase şi el să moară.

— Simon! strigă femeia. Scumpul meu Simon, nu vreau să mori!

— Dar eu, vreau să mor! urlă Malingre.

— Cum, de nu m-a omorît adineauri? se gîndea Gillonne. De ce n-a deschis lacătele cu cheile, pe care i le-am arătat? Ascultă Simone, zise ea tare, ar fi prea grozav ca doi logodnici, ca noi, care, cu toate certurile lor se iubesc atît de mult, să se osîndească prosteşte, la moarte! Iartă-mă, că te-am denunţat Monseniorului! Vrei? Iartă-mă că te-am adus aici! Îţi jur, Simon, că voiam să te sperii numai cum mă speriaseşi şi tu. Dar, te-aş fi scos de aici, înainte de a se fi luminat de zi. Şi, drept probă, adăugă ea privindu-l în ochi pe Malingre, e că adusesem cheile de la lacăte.

Simon se şterse la ochi cu o mînă, pe cînd cu cealaltă ţinea bine pe Gillonne.

— Spui drept? întrebă el, ai vrea să-mi dai drumul?

— N-am venit decît pentru asta! zise Gillonne. Tot ce ţi-am spus adineauri e o nebunie. Viaţa ta mi-e prea scumpă, ca să mă gîndesc s-o răpun. Amîndoi vrem să ne îmbogăţim. Malingre, nu pot nimic fără tine şi tu nu poţi nimic fără mine… Uite, vrei? Să lăsăm deoparte orice ipocrizie. Să fim sinceri unul cu altul, măcar o singură dată în viaţa noastră. Ascultă-mă cu băgare de seamă şi vom pecetlui o pace definitivă, căci am un proiect cu care trebuie să ne îmbogăţim la sigur, fără să socotim cele ce-am pus la cale cu privire la Buridan.

De astă dată, Simon Malingre îşi curmă văicărelile. Socoti că lucrurile deveneau serioase.

— Te ascult! zise el cu răceală.

— Da, jură-mi însă pe sfînta grijanie că… niciodată nu vei mai pune la cale nimic împotriva mea.

Malingre rămase mirat, auzind-o pe Gillonne cerîndu-i să nu mai încerce nimic împotriva ei, atunci cînd, din contră, ea încercase pînă în acea zi totul împotriva lui. Această mirare probează numai că oricît ar fi fost de şiret, Malingre nu cunoştea însă tactica obişnuită femeilor, a cărei grijă e de a se schimba întotdeauna în acuzatoare. Cu toate astea el răspunse:

— Pe grijanie, îţi jur!

— În cazul ăsta, zise Gillonne, sîntem salvaţi amîndoi, şi în noaptea asta, cînd trebuia să murim, ne vom logodi. De acum înainte sîntem legaţi unul de altul, căci şi eu îţi jur să-ţi vin în ajutor şi să-ţi fiu credincioasă. Şi acum, ascultă-mă! Am să încep, prin a deschide lacătele şi să te scap.

— Bine! mormăi Simon Malingre. Şi apoi?

— Apoi, ne ducem sus şi o luăm cu noi pe drăgălaşa Myrtille.

— Unde o ducem? întrebă Malingre mirat.

— La grădiniţa cu trandafiri, unde ne vom instala, eu ca s-o supraveghez pe micuţă, şi tu ca să-ţi năzuieşti comoara. După aceea dăm de ştire lui Buridan şi-ţi pot spune că va avea destulă încredere în mine ca să creadă tot ce-i voi spune. Şi mai bine, îi ducem pe Myrtille, şi începem prin a primi din partea aceasta o bună răsplată.

— Admirabil! zise Malingre. Ghicesc restul. Dăm de ştire apoi Monseniorului de Valois, şi din partea asta primim nu numai iertarea noastră, nu numai ne redobîndim încrederea, dar şi o recompensă, cu atît mai sigură, cu cît vom avea grijă să ne-o dea înainte de a-l conduce pe Monsenior la Myrtille… Admirabil!

— Pînă la Myrtille, da! urmă Gillonne. Şi cu aceeaşi ocazie, pînă la Buridan, dovedindu-i că e fiul lui! Astfel că Monseniorul, făcînd o dublă lovitură, va recăpăta pe Myrtille şi se va scăpa de un fiu supărător! Aşa că avem dreptul la orice răsplată dorim!…

— Sublim! strigă Malingre, sublim!

Şi, entuziasmat, Malingre care ajunsese să uite situaţia grozavă în care se găsea, strînse în braţe pe Gillonne şi o sărută pe amîndoi obrajii, pe cînd Gillonne zîmbea ruşinoasă. Şi aceasta fu scîrboasa sărutare a acestei logodne groaznice.

— Ei bine! urmă Gillonne căutîndu-se prin buzunare ca să găsească cheile, să ne grăbim acum şi să lucrăm cum trebuie.

— Da, zise Malingre, începe prin a deschide lacătele pentru că ai cheile.

— Mi-or fi căzut, zise Gillonne după un minut, căci nu le găsesc…

— Ah! Iată-le…

Şi Gillonne, care cercetase cu privirea temniţa de jur, împrejur, voi să se scoale ca să se ducă să ridice cheile.

— Mai aşteaptă un minut! zise Malingre fără să-i dea drumul.

Gillonne tresări.

Dintr-o aruncătură de ochi, ea socoti distanţa care o despărţea de cheile lui Malingre, şi înţelese!…

Cu toate astea, nu zise nimic, dar, cu toate că Simon jurase pe grijania lui, ceea ce era un jurămînt grozav, ea hotărî să-l supravegheze bine.

— Cum au ajuns acolo? Zău, că nu le-aş fi văzut singur, căci încep să nu mai văd.

— Orice-o fi, Simon, dacă vrei să ieşi de aici, dacă vrei să ne executăm planul, trebuie să deschid lacătele, şi, dacă ţii numaidecît să le descui, trebuie să iau cheile, şi, dacă vrei să iau cheile, trebuie să-mi dai drumul. Iată cheile, zise ea, arătîndu-le lui Malingre.

— Judeci admirabil! făcu Malingre. Am fost într-o zi la Sorbona să ascult cum discutau doi doctori. Unul din ei argumenta întocmai ca tine, şi studenţii ziceau că aceasta e un silogism. Sînt deci, din toate punctele de vedere, de părerea ta, afară de unul singur, şi anume… nu văd nevoia de a-ţi da drumul… Din contră, dacă te-aş lăsa din mînă ai putea să cazi şi să te loveşti. Şi cum ţin grozav la tine, m-ar durea în suflet, dacă te-ai răni, încercînd să mă salvezi. Deci, nu-ţi dau drumul. Iată un alt silogism, Gillonne!

Gillonne zîmbi şi se făcu că dă crezămînt logicii lui Malingre. Ea înaintă deci spre chei, pe cînd Malingre o ţinea de o mînă atît de zdravăn, pe cît poate să ţină scîndura de care se agaţă un om care se îneacă.

Peste cîteva clipe Gillonne deschise lacătele şi lanţurile căzură. Simon Malingre era descătuşat.



*

* *

Cînd contele de Valois, eliberat chiar de rege, se duse în palatul său, după convorbirea cînd fu hotărîtă pieirea lui Marigny, primul lui gînd fu să întrebe de Simon Malingre şi de Gillonne. Căpitanul său de gardă, după ce-l felicită de fericita lui reîntoarcere, îi anunţă că, din fericire, putuse să pună mîna pe Simon, chiar în noaptea cînd Monseniorul fusese luat pe sus de banda de tîlhari.

— Şi, unde e? întrebă Valois, satisfăcut.

— Într-o temniţă a castelului, înlănţuit straşnic.

— Să mi-l aducă pe dată! Să-l ducă la turnul cel mare al palatului ca să-l spînzure, şi trupul lui să rămînă în spînzurătoare pînă cînd ciorile şi bufniţele s-or sătura. Sau, mai bine, nu! Să-l ducă în camera de tortură, să se aprindă focul, şi să-l pună să ardă încet!… Sau, mai bine… nu! Să mi-l aducă aici, căci, mai întîi, vreau să-l întreb pentru ce m-a trădat?

Căpitanul ieşi repede, pe cînd Valois, plimbîndu-se – în lung şi în lat în sala cea mare de arme, lovea furios, cu tocul, lespezile şi chibzuia tot felul de torturi, dintre care cea mai mică chiar, l-ar fi făcut pe Malingre să cadă jos, de spaimă, dacă ar fi cunoscut-o.

În sfîrşit, uşa se deschise şi Valois se opri, cu sprîncenele încruntate, întorcîndu-se într-acolo. Apoi îngălbeni.

În locul căpitanului său, aducînd pe Malingre, zări intrînd o femeie, îmbrăcată în doliu, cu faţa mascată cu negru, şi pe care, cu toate astea, o recunoscu pe dată.

Femeia înaintă spre el.

Cu faţa descompusă, Valois se trase îndărăt şi se căznea să-şi reamintească vreo rugăciune.

Se dădu înapoi pînă la tronul aşezat sub un baldachin, în fundul sălii, şi acolo, lîngă acel fotoliu unde îşi da verdictele de judecată în faţa oamenilor lui de arme, el se opri.

Mabel se aşeză în fotoliu, ca şi cum dînsa ar fi fost judecătorul de data asta.

Şi Valois murmură:

— Aşadar… e adevărat că eşti o vrăjitoare sau o zînă? Tu, pe care te-am văzut moartă la Dijon, şi pe care o văd în viaţă acum! Tu, care ai fost închisă într-o odăiţă fără uşi, şi care ai ieşit prin nu ştiu ce vrăjitorie! Tu, în sfîrşit, care ai putut pătrunde în această locuinţă şi să ajungi pînă la această sală unde nimeni, sub pedeapsă de moarte, nu poate intra pînă nu e chemat de mine! Vii din fundul iadului? În numele Satanei?…

— Vin în numele Domnului! răspunse Anne de Dramans, cu glas liniştit. Vin, Valois, să-ţi reamintesc învoiala noastră. Nu-ţi imput laşitatea cea din urmă, de la Dijon. Nu-ţi imput că ai lăsat să mă omoare sub ochii tăi, şi că ai consimţit să-l ucidă chiar pe fiul tău. Aceasta e în seama dreptăţii dumnezeieşti, şi vei da seama înaintea lui Dumnezeu. Dar ceea ce depinde de judecata mea, fie ce-oi fi… fantasmă, zînă, sau vrăjitoare, e… ultima ta trădare.

— Ultima mea trădare? bolborosi contele înspăimîntat.

Nu-i venea în gînd să ceară ajutor.

Era absolut încredinţat că, dacă ar fi intrat gărzile lui ca s-o aresteze pe acea femeie, ea ar fi pierit ca un fum, care se împrăştie în aer.

Simţea acea groază sacră, de care vorbeşte Vergilius.

Atît de aproape de o fiinţă supranaturală, de o fiinţă extrapămînteană, el era prada unei ameţeli a trupului şi a minţii.

Se agăţă cu o mînă de una din armurile care stau rînduite lîngă tron, ca nişte militari tăcuţi.

Cît despre Mabel, ea nu juca nici o comedie.

Nu se gîndea să profite de spaima superstiţioasă, pe care o vedea întipărită pe faţa fostului ei amant.

Venise să se răfuiască, fără să-i pese dacă Charles de Valois o lua drept o vieţuitoare, sau drept un demon.

Ce fel intrase în hotelul lui Valois?

Cum ajunsese pînă în sala acea unde, nimeni nu îndrăznea să pătrundă fără să fie chemat de stăpîn?

E foarte cu putinţă că, de lungă vreme, Mabel studiase intrările şi olanul acelei fortificaţii, în care ştia bine că va trebui să intre într-o zi ori alta. Doar că cele aflate, le tăinuise pînă în ziua cea mare a răzbunării, spre care ea se îndrepta pe căi piezişe, dar sigure. Şi Mabel renunţă deodată la orice beneficiu a vreunei puteri supranaturale. Ea-i probă contelui că-i era posibil să intre în palat oricînd avea poftă. Astfel, ea-l punea în situaţia de a se păzi. Mabel ar fi renunţat la răzbunarea ei ca s-o scape pe Myrtille! Căci Myrtille era viaţa lui Buridan.

— O învoială ne lega, zise ea. Trebuia o vrăjitoare care să fie azvîrlită în temniţa de la Temple, o nefericită care trebuia arsă. Eu voiam ca tînăra care era condamnată, şi care trebuia să moară, să trăiască. Cînd ai venit la locuinţa de la cimitirul Nevinovaţilor, m-am oferit ca să înlocuiesc pe cea pe care o căutai. Ai primit, ai jurat ca Myrtille să rămînă liberă. Cînd ai venit să mă vezi în închisoarea de la Temple unde m-am arătat ţie, te-am prevenit că voi găsi mijlocul să aflu dacă te-ai ţinut de jurămînt. Şi cînd am aflat că, şi de data asta, ţi-ai călcat jurămîntul, mi-am pierdut răbdarea. Am ieşit de la Temple. Am ieşit din cămăruţa, în faţa căreia vegheau gărzile regelui. Am trecut peste şanţurile şi zidurile castelului tău şi am venit să te întreb: „Valois unde e Myrtille?”

Dacă Valois ar fi putut să-şi păstreze puţin sîngele rece, şi-ar fi zis, în superstiţia lui chiar, că era ciudat ca o zînă sau o vrăjitoare, să aibă nevoie să-l mai întrebe ceva… ca să afle ce s-a făcut cu fata.

Cu toate astea, Valois nu era un fricos ca regele, şi nu admitea, fără discuţie, poveştile pe care, în mare parte, contemporanii lui le credeau orbeşte.

Dar ultimele întîmplări îl tulburaseră mult. Prinderea lui de către Buridan, în condiţii care i se păruseră foarte ciudate, şederea lui la Turnul Nesle, şi, în sfîrşit, minunata dispariţie a vrăjitoarei, dispariţie de care se tulburase şi se speriase tot Parisul, tot acel amestec de întîmplări, făcuseră asupra lui o puternică impresie. Intrarea neaşteptată a lui Mabel în sala de arme desăvîrşise opera.

În acel moment, Valois nu mai judeca, sau, cel puţin, judecata lui era complet stăpînită de o logică, specială superstiţiei. Încercă să se dumirească: în ce fel vrăjitoarea sau zîna izbutise să afle de răpirea Myrtillei, şi deodată şopti:

— Gillonne! … Oh! mizerabila! Va fi arsă ca şi Malingre!

Într-adevăr, cînd Valois se coborîse în temniţa unde era Mabel, aceasta îşi scosese masca. Cînd el recunoscu pe aceea pe care o credea moartă de mult, cînd se-napoiase tremurînd din închisoarea unde era Anne de Dramans, Malingre îi dăduse ideea să se scape de ea, omorînd-o. Otrava fusese aleasă. Malingre dăduse sticluţa cu otravă Gillonnei, însărcinată s-o ducă Annei de Dramans. Gillonne se coborîse (sau se făcuse că se coboară în temniţă), şi se înapoiase garantînd că vrăjitoarea o să moară în curînd.

Numai atunci Valois, împins tot de Gillonne, se întorsese în palatul lui, ca să descopere trădarea lui Malingre, organizată de aceeaşi Gillonne.

În minutul acela, contele putu crede că nu numai că Gillonne nu o otrăvise pe Anne de Dramans, dar încă o şi înştiinţase de cele ce se petreceau.

— Îţi mai rămîne un ultim mijloc de a-ţi salva trupul şi sufletul urmă Mabel. Fata este aici, în hotelul tău. Dă-mi-o, şi-ţi jur pe Dumnezeul meu, că restul va fi iertat, uitat.

Valois tremura spasmodic.

— Din contră, urmă Mabel, dacă refuzi această reparaţie, îţi ordon să apari în faţa lui Dumnezeu, ultimul tău judecător, şi aceasta în termen de trei zile.

Mabel se sculă, întinse braţul. Cu vîrful degetului atinse pe Valois la inimă.

— Sînt pierdut! strigă în el însuşi Valois, care se clătină ca trăsnit, la atingerea degetului, femeii.

Căci, după toate ideile admise, omul atins la inimă, de o vrăjitoare, era chiar prin asta condamnat la moarte, şi s-a văzut că vrăjitoriile uneltite contra unei persoane în viaţă erau cu inima străpunsă cu un ac.

— Şi, dacă… ţi-o dau pe Myrtille? gemu el.

— Pe Dumnezeul meu, răspunse Mabel, eşti scăpat cu trup şi suflet!…

— Bine! De-ai fi o fiinţă, sau o simplă arătare drăcească, cred în cuvîntul tău. Ascultă şi priveşte!

Charles de Valois se repezi spre uşă. Dar, înainte de a o deschide se întoarse spre Mabel ca pentru a o lua drept martoră a bunei sale voinţe. Şi nu o mai zări pe Mabel în locul unde era.

Obişnuit deja cu idei supranaturale, Valois nu se miră.

— Zîna s-a făcut invizibilă, dar e aici, să pîndească, să asculte, să privească.

Nu avu vreme să se mai gîndească. În clipa aceea căpitanul arcaşilor deschise uşa, şi galben, tremurînd, se opri în faţa contelui fără să îndrăznească să zică vreun cuvînt.

— Ei bine? strigă Valois. Unde-i omul? Unde-i Malingre?…

— Monseniore… Nu ştiu… Nu îndrăznesc…

— Vorbeşte, zise Valois cu un fel de linişte deznădăjduită. Am văzut lucruri aşa de ciudate, încît orice nenorocire mi-ai vesti, nu mă mai poate mira…

— Dacă e aşa, monseniore, zise căpitanul cu un suspin de uşurare, sînt aproape liniştit. Îl închisesem pe acel Malingre într-o temniţă; el era înlănţuit de picioare şi de mîini. Numai că sînt stafii în palat şi că un drac l-a răpit pe servitorul vostru… altfel nu pricep nimic, căci am fost chiar eu în temniţa lui Malingre… Ei bine! Malingre nu mai e acolo; nu mai sînt decît lanţurile!

— Bine! făcu Valois, cu atîta linişte, încît îl miră şi pe căpitan. Atunci, să mi-o aducă pe Gillonne, chiar acum!

Ofiţerul dispăru şi Valois rămase singur, nemişcat, cu obrazul acoperit de o sudoare rece pe care nici nu se gîndea s-o şteargă.

Trecu aproape o jumătate de ceas fără ca Valois să se mişte.

În fine, ofiţerul se înapoie cu următorul răspuns:

— Monseniore, Gillonne a dispărut!

Valois tresări. Dar, spre marea mirare a căpitanului, nu manifestă nici o supărare.

— Bine, zise el. Acum, ascultă: îţi reaminteşti bine locul unde ne-am ciocnit de Buridan în noaptea trecută?

— Desigur, monseniore! În podul locuinţelor pelerinilor. De cîteva zile nimeni nu îndrăznea să intre acolo, avînd în vedere, ordinul ce-l dăduserăţi.

— A fost cercetată clădirea aceea?

— Da, monseniore!

De data asta, Valois îngălbeni.

— Întîlnirea s-a făcut, zise el cu vocea înăbuşită, în faţa uşii camerei în care auzeam vocea unei fete tinere cerînd ajutor. Să se mai cerceteze locuinţa aceea şi să se pătrundă mai cu seamă, în apartamentul de unde venea glasul. Să mi se aducă fata, care se va găsi acolo.

Căpitanul plecă din nou, apoi se reîntoarse… şi răspunsul fu că uşa acelei odăi fusese sfărîmată iar casa fusese cercetată de sus pînă jos şi că nu se găsise nici suflet de om…

Valois făcu un gest, şi căpitanul plecă.

Rămas singur, contele închise uşa, apoi se-ndreptă spre fotoliul, sau mai bine tronul, în care şezuse Anne de Dramans.

Dacă ar fi văzut-o în locul acela nu s-ar fi mirat de loc. Dar… fotoliul era gol. Sala cea largă, cu draperiile cu ciucuri de aur, cu zidurile acoperite de panoplii, care erau nu ca o podoabă, dar ca un depozit de arme, de unde se puteau lua după nevoie, era deşartă şi tăcută. De-a lungul chenarului de pe pereţi erau agăţate armuri complete: coifuri, pieptare, armuri de braţe, de picioare, mănuşi, aşa că păreau nişte cavaleri neînsufleţiţi care priveau spre Valois. Ajuns în faţa fotoliului, el întrebă:

— Eşti aici? Mă vezi? Mă auzi? Te conjur să mi te arăţi…

Tremură cîteva minute.

Dar fotoliu rămase gol, sala deşartă.

Valois întrebă iar cu glas răguşit:

— Orice-ar fi, ai văzut că, de data asta, m-am ţinut de jurămînt. De bună credinţă am vrut să-ţi dau pe Myrtille, şi nu trebuie să-mi atribui dispariţia ei…

Spectrul, dacă era acolo, tăcu.

— Deci, consider valabil jurămîntul tău: că dacă-ţi dau pe Myrtille, voi fi mîntuit trup şi suflet, cu toate că m-ai atins la inimă; dacă te ascunzi, dacă mă va chema Dumnezeu în faţa lui pînă în trei zile, după cum m-ai ameninţat, îl voi ruga să te pedepsească pe tine, pe vecie. Şi Dumnezeu e prea drept ca să refuze de a da dreptate unui senior ca mine!

— Monseniore! strigă în clipa aceea căpitanul arcaşilor întorcîndu-se repede. N-am găsit-o nici pe Gillonne, nici pe Malingre, nici pe fată; dar în schimb, o femeie… o femeie străină de casă, îmbrăcată în negru şi mascată…

— Ei bine! unde-i aceea femeie? urlă Valois, care după descriere recunoscu pe vrăjitoare.

— O santinelă a zărit-o cînd străbătea curtea din dos spre uşa secretă dinspre est. Unul din ai noştri o urma. Santinela i-a strigat să se oprească, dar a dispărut pe uşă. E o trădare, Monseniore!

Cîteva momente Valois rămase înlemnit. Cînd îşi veni în fire, primul lui gînd fu că avusese de a face nu cu o stafie, ci chiar cu o fiinţă.

Puse să smulgă draperiile de la baldachin. Porunci să dea tronul la o parte. Şi atunci, în dosul draperiilor, apăru o uşă veche care da într-o cămăruţă, care, la rîndul ei, da pe o scară.

Cămăruţa aceea, Valois o ştia. Astupată, cum era, de draperii bătute-n cuie, şi demult nefrecventată, cum ar fi putut bănui că Mabel dispăruse pe acolo? I se păruse mai lesne să admită minunea.

Dar, îşi dădu seama de realitate, cînd văzu că uşa aceea nefrecventată se deschidea perfect…

Nu fusese nici o minune, ci o trădare, ceea ce era şi mai grav! Probabil că Mabel se ascunsese în cămăruţa aceea, propunîndu-şi să se arate sau să se ducă de acolo după cum circumstanţele o vor hotărî-o, sau nu, să-l facă pe Valois să creadă, că era o vrăjitoare, sau o stafie.

Tot atît de probabil e, că, din momentul cînd îl auzi pe căpitan spunînd că Myrtille dispăruse, ea se hotărîse să plece…

Rezultatul acelor întîmplări fu, că, în aceeaşi zi, trei, patru arcaşi suspecţi fură închişi, apoi, Valois necrezîndu-se în siguranţă, eliberă gărzile sale şi-şi angajă altă companie.

În afară de asta, nu mai locui în palat, ci se instală definitiv la Temple al cărui guvernator era. În sfîrşit, dădu prefectului semnalmentele foarte exacte ale Gillonnei şi ale lui Malingre, cu ordinul să-i găsească, şi să îi aducă vii sau morţi.





LIII. CURTEA MINUNILOR



Am lăsat pe Buridan cu tovarăşii lui în faţa unei uşi, dinaintea unei căscioare dărăpănate, din Curtea Minunilor. Lîngă prag se afla un par, în vîrful căruia atîrna o ciosvîrtă de vită moartă, însîngerată.

Acest par, era pavilionul Curţii Minunilor. Şi însemna că era locuinţa regelui. Şi acolo stăpînea un rege, ca şi la Luvru.

De cum se întrunesc oamenii în societăţi, oricare ar fi scopul acelor societăţi, s-ar crede incapabili să răsufle dacă nu s-ar pune sub tutela unui stăpîn. Ar fi multe de spus despre aceste lucruri, dar cum aici istorisim o epocă şi nu ţintim să facem filosofie, care n-ar schimba întru nimic priceperea acelor care ne citesc şi care ar avea în plus neplăcerea de a-i plictisi, ne mulţumim să spunem numai atît:

Şi la Curtea Minunilor era un rege.

Acel rege se numea Hans. Era o brută, de o putere herculeană. Cînd se tăia vreun bou, sosea Hans şi îşi sucea mînecile, îşi legăna pumnul, şi lovea în frunte vita care cădea moartă – mai întotdeauna – de la prima lovitură. Era temut de toată cerşetorimea; dar şi respectat.

Teama respecta puterea. Respectul însemna că… nu se prea ştia ce gîndea el. Era posomorît. Cîteodată rînjea în chip îngrozitor. Alteori surîdea cu milă, sau cu dispreţ.

Lua parte la toate chefurile de la Curtea Minunilor, dar dacă era acolo, era ca să facă rînduială. N-o să spunem că niciodată nu-l ridicase beat mort de pe jos, dar totuşi se părea că avea oarecare noţiune despre demnitatea, care era suficientă ca să-l ţină deasupra acelei lumi scîrboase, pe care o stăpînea.

Făcînd semn lui Buridan să-l urmeze, Lancelot Bigorne intrase în casă, adică în Luvrul lui Hans.

La parter, era o sală mare plină cu tot felul de arme.

Mai era acolo, o vatră, unde fierbea nu se ştie ce amestec, într-o căldare imensă, agăţată de un lanţ de fier deasupra focului. În faţa vetrei, o babă torcea un fuior de cînepă, cu capul bălăbănind şi tremurînd.

— Unde e Hans? întrebă Bigorne.

Baba ridică degetul spre tavan ca să arate că regele era la primul etaj.

— O să se dea jos? întrebă Lancelot.

Baba făcu semn că da.

— Ei bine! zise atunci Lancelot, fără să se mai sinchisească de bătrînă, putem să ne instalăm aici. Cînd Hans s-o da jos, o să vedem ce e de făcut. Hans este un personaj pe care nu trebuie să-l deranjezi. Ceea ce avem mai bun de făcut, e ca Majestăţii Sale Cerşetoare, să-i vină poftă să ne viziteze.

Din fundul vetrei, baba bombăni aprobînd. Deja Guillaume Bourrasque şi Riquet Haudryot se instalaseră pe nişte scaune de lemn, şi primul mormăi:

— Găsi-vom oare să bem ceva în această ţară de cerşetori?

— Curaj! îi şoptea în vremea asta Buridan lui Gautier, care cu capul în mîini plîngea cu hohote.

— Sărmanul meu frate a murit! suspină Gautier.

Durerea acelui uriaş era grozavă.

Într-adevăr, nu era altă explicaţie faţă de dispariţia lui Philippe d’Aulnay: Philippe ieşise odată cu ei de la Turnul Nesle, şi numai cînd ajunseseră la Curtea Minunilor, observaseră că tînărul nu mai era printre ei. Ce i se putuse întîmpla?

Numai Bigorne cunoştea perfect starea sufletească a lui Philippe, şi credea că trebuia să se fi înecat, ca să sfîrşească cu o pasiune fără nici o speranţă. Asta era părerea lui; dar o păstra pentru el. Buridan credea că, într-un fel de acces de nebunie, Philippe, trebuia să se fi dus la Luvru ca să încerce s-o vadă pe Marguerite. În fine, Gautier credea că îndepărtîndu-se, pentru vreun motiv oarecare, Philippe se întîlnise cu vreo patrulă, care-l arestase.

Dar fiecare din acele supoziţii ajungeau fatal la aceeaşi concluzie: moartea lui Philippe.

Şi Gautier care cu cîteva ore mai înainte era necăjit pe fratele său, care nu-l lăsase s-o ucidă pe Marguerite, Gautier care era gata să tragă spada împotriva lui, îl plîngea amar şi şoptea:

— Dacă aş şti măcar… în ce carceră a fost tîrît sărmanul meu frate!

— Ce ai face? întrebă Buridan.

— M-aş duce după el! răspunse plîngînd Gautier.

— E altceva mai bun de făcut, spuse Buridan cu răceală. Sîntem cinci. Şi cinci oameni hotărîţi să-şi dea viaţa, dacă e nevoie, fac cît o armată.

— Într-adevăr! zise Gautier. Ah! Buridan! Ce nu poţi face tu, atunci cînd vrei! Oare un om ca tine, n-ar trebui să fie în locul lui Marigny?

Buridan zîmbi, gîndindu-se ce bine se potriveau cuvintele lui ciudate cu propunerile pe care i le făcuse Marguerite de Bourgogne.

— Pînă să ajung prim-ministru, zise el, iată-ne nevoiţi să ne căutăm un adăpost în Curtea Minunilor.

— Într-adevăr, zise Guillaume. Noi cinci avem onoarea să ne luptăm contra Parisului întreg: regele, regina, Enguerrand de Marigny, Contele de Valois, prefectul poliţiei, străjile, arcaşii oraşului, cei de la Chîtelet! Toţi ne pîndesc, ne aşteaptă şi vor să ne spînzure! Nesocotind că în minutul ăsta, nu e parizian care să nu viseze să cîştige galbenii şi argintul făgăduit pentru capetele noastre.

— Insulţi Parisul, Guillaume! zise Buridan.

— Bine! bine! bombăni împăratul Galiléei. Îmi cunosc eu Parisul, Buridane! Te desfid să găseşti o locuinţă unde să îndrăzneşti să intri, o uliţă pe unde să poţi trece, un prag pe care să-ţi odihneşti capul.

Guillaume Bourrasque era necăjit, pentru că-i era foame şi sete. Dar, ceea ce spunea nu era decît adevărul. Desigur că cei cinci tovarăşi n-ar fi putut să se arate nicăieri în Paris, fără primejdia să fie denunţaţi de vreun amator al primei anunţată cu sunete de trîmbiţe, sau chiar de vreun denunţător, poliţist amator, cum au fost pe toate vremurile, ca şi acum… în special.

— Fără să fiu aşa de pesimist ca tine, urmă Buridan, recunosc că situaţia noastră e destul de încurcată…

— E vina noastră! zise Lancelot Bigorne. Ce fel?… Guillaume, Riquet şi cu mine am făcut minuni de viclenie! Îl prindem pe Valois, şi… voi îi daţi drumul! Oh! Ştiu bine, maestre Buridane, ce ai putea să-mi răspunzi (Buridan se cutremură) dar, în sfîrşit, cruţînd sentimentele familiale…

— Ce sentimente de familie? tresăriră Guillaume şi Riquet, miraţi.

Buridan îngălbenise grozav.

— Lucruri pe care Buridan o să vi le istorisească într-o zi, dacă o avea poftă, urmă Bigorne. Îmi pare deci că tot ai fi putut să-l iei de gît pe Valois şi să profiţi de situaţia în care erai la Turnul Nesle. Dar nu e totul! Am primit să fac pe maimuţoiul şi… iată doi onorabili parizieni care au binevoit să facă pe urşii.

Guillaume şi cu Riquet mormăiră.

— Am asistat la procesiunea episcopului nebunilor. Am pus mîna pe jupîn Baheigne, feciorul regelui. Şi, fiindcă veni vorba, maestre Gautier, ce ai făcut cu acel Baheigne?

— L-am lăsat în cîrciumă, unde l-am îmbătat bine, după cum ne înţeleseserăm. Cînd l-am părăsit, sforăia sub masă. Să fie al dracului! De ce n-am avut grijă de soarta fratelui meu, cum m-am îngrijit de acea a lui Baheigne?

— Aşadar, am intrat la Luvru, urmă Lancelot, am avut ideea genială de a-l duce pe Ludovic chiar la locul unde trebuia să se convingă de trădarea Margueritei… Marguerite pierdută, dumneata erai salvat! Nu vorbesc de mine, care nu însemn nimic!… În minutul cînd regele are probele în mînă, te apuci să-l ajuţi pe Philippe să le distrugă! Era generos, poate. Dar primul efect al acestei generozităţi e că Philippe d’Aulnay la ora asta e, probabil, în vreo temniţă, de la Temple sau de la Chîtelet, şi că noi sîntem urmăriţi ca nişte vulpi hăituite de o haită de cîini, compusă din două sute de mii de parizieni. Dacă mai merită lucrul ăsta să fac… pe maimuţoiul? Ca să ajungem la un astfel de rezultat, puteam să rămîn… om.

— Bine! Ai dreptate! îl curmă Buridan care nu-şi putu opri rîsul. Altă dată cînd voi mai pune mîna pe rege, am să profit să-i cer dreptul de viaţă pentru toţi… şi, pentru tine Bigorne… ce aş putea să-i cer?

— Pentru mine?… Locul primului-ministru şi pentru seniorul Philippe d’Aulnay locul de… măscărici!

În minutul acela, scara de lemn, ale cărei trepte se zăreau în fundul sălii întunecoase, scîrţîia sub pasul greoi al lui Hans, care apăru.

Văzîndu-i pe străini, îşi încruntă sprîncenele.

— Cine sînteţi? întrebă, uitîndu-se la ei cu priviri bănuitoare. Ce vreţi? Cum aţi îndrăznit să intraţi în Curtea Minunilor?…

Lancelot Bigorne făcu un semn misterios, probabil de înţelegere, care servea vagabonzilor să se recunoască unii pe alţii.

Hans îl privi cu băgare de seamă, şi atunci, pe figura aceea bestială, s-ar fi putut observa o licărire de inteligenţă lipsită de viclenia pe care o exprima, de obicei.

Hans luă un scaun, se aşeză serios şi zise:

— Bine aţi venit… Bătrîno, adu-ne de băut, sînt prietenii noştri.

— Admirabil rege mai au şi cerşetorii! şopti Riquet, dînd cu coatele în Guillaume.

— Vorbeşte minunat! răspunse Guillaume.

Pentru moment, Gautier îşi uitase necazul cu fratele său, şi-l examina pe Hans, şi, ca un om priceput, îi admira umerii laţi, gîtul de taur, pumnii ca nişte măciuci.

— Hans! zise Bigorne. Să-ţi explicăm vizita noastră…

— Îndată! îl urmă Hans. După ce-om bea.

Se făcu tăcere. Bătrîna apăru, aducînd o oală cu bere şi cîteva pahare de metal. Ea umplu paharele. Apoi, Hans, cu o demnitate sălbatică, vorbi:

— Nu sînteţi de-ai noştri! Înainte de a bea cu cineva şi de a întări prieteşugul, aici e obiceiul să-l întrebi: cum îl cheamă!… Cine sînteţi?…

Buridan făcu semn lui Bigorne să vorbească.

— Eu zise cel ce le servea drept călăuză, sînt Lancelot Bigorne. Acesta gros, pe care-l vezi colo, Hans, este Guillaume Bourrasque, împăratul Galiléei! Celălalt? cu nasul ascuţit, e Riquet Haudryot, regele Basochei! Acesta care ar putea să se lupte cu tine fără să piardă ceva, e seniorul Gautier d’Aulnay, şi celălalt e Jean Buridan. Iată cine sîntem!

La fiecare din acele nume, fizionomia sălbatică a lui Hans se luminase din ce în ce. Cînd ultimul nume fu pronunţat figura lui se întunecă iar. Hans fixă mult pe tînăr şi zise:

— Dumneata eşti Jean Buridan?

— Eu sînt! – răspunse Buridan.

Atunci Hans, apucă masa pe care erau paharele de metal şi o azvîrli afară; oale şi pahare se rostogoliră în noroi.

Apoi, Hans făcu un semn bătrînei care deschise un dulap. Din acel dulap scoase şase cupe de aur masive pe care le aşeză pe o altă masă.

Apoi, ea mai scoase dintr-un scrin, trei sticle de vin. Şi, Hans grăi serios:

— Orice om urmărit, este primit în această casă ca un prieten. Dar, pe voi, nu vă pot considera ca pe nişte prieteni, căci onoarea ar fi prea mare pentru mine. Deci, vă consider ca pe nişte oaspeţi iluştri, pe care trebuie să-i servesc.

De data asta, Hans umplu singur cupele de aur, produs probabil al vreunui jaf. El turnă vinul cu coajă de ceapă, a cărui aromă o miroseau Guillaume şi Riquet, pe cînd Gautier îl privea holbînd ochii.

Turnînd vinul, Hans, urmă să privească în ochi pe Buridan.

— Binevoiţi să primiţi acest vin adus acum douăzeci de ani din Bourgogne şi să-l beţi în aceste cupe, păstrate pentru evenimentele de seamă…

Buridan salută şi cel dintîi bău vinul dintr-odată.

Cînd se goliră cele trei sticle, Hans urmă:

— Acum a venit şi clipa să ştiu motivul marii cinste care mi se face azi?

— Hans, răspunse Buridan, am auzit vorbindu-se de tine ca de un bandit grozav şi fără milă; am auzit că oricine îţi cade în mîini trebuie să-ţi dea punga, sau viaţa. Noi, Hans, seniori, burghezi sau studenţi, sîntem oameni care nu mai au nici un adăpost, unde să-şi odihnească capul, nici masă la care să se aşeze. Hans, ştiu că, dacă m-aş duce să cad la picioarele regelui sau ale reginei, aş căpăta iertarea tovarăşilor mei şi a mea. Ştiu că, dacă aş spune unele lucruri primului-ministru Enguerrand de Marigny, sau unchiului regelui, contele de Valois, am fi scăpaţi. Ei bine! Eu, Buridan, în numele meu şi al tovarăşilor mei, vin să cer adăpost lui Hans banditul, regele cerşetorilor şi regentul Curţii Minunilor.

Hans se sculă şi zise serios:

— Vă primesc ca pe oaspeţii mei, în Curtea Minunilor… „Poftiţi”.

El ieşi din locuinţă şi se îndreptă spre o casă cu înfăţişarea păcătoasă ca şi cele dimprejur. Toţi îl urmară în tăcere.

Hans intră în casă.

Şi atunci, văzură că acea cocioabă, pe dinăuntru era o locuinţă frumoasă, burgheză, cu mai multe odăi, bine mobilate, şi cu o sufragerie împodobită cu dulapuri frumoase, în care erau farfurii splendide.

— Aici sînteţi la voi! zise Hans. Acum ascultaţi: capul vostru e pus la preţ. Aveţi contra voastră cele mai formidabile puteri ale lumii coalizate. Ei bine! Cîtă vreme veţi fi oaspeţii mei, n-aveţi să vă temeţi de nimic, de-ar pune regele Ludovic chiar o armată să asedieze Curtea Minunilor. Mai am să vă mai spun ceva, urmă Hans, ai cărui ochi scînteiară. Vă primesc ca oaspeţii mei, nu numai pentru că sînteţi izgoniţi, dar încă, şi mai cu seamă, pentru că sînteţi revoltaţi. Puţin îmi pasă că mi se zice Hans banditul. Eu ştiu că mă numesc Hans răzvrătitul. Urăsc tot ce comandă, şi dispreţuiesc tot ce se supune…

Hans suflă greu, apoi urmă:

— Urăsc pe cei care comandă, pentru că se cred superiori celorlalţi oameni. Dispreţuiesc pe acei care se supun, pentru că se cred inferiori. Eu zic că oamenii sînt animale orînduite să petreacă cîţiva ani în stare de vieţuire, şi că, în timpul ăsta, omul n-are decît o obligaţie: să trăiască atît cît s-o putea mai bine, să caute toată fericirea, pe care o poate dobîndi fără a lua partea celorlalţi. Aşadar, cei care comandă, fură cea mai mare parte a fericirii şi aceia sînt adevăraţi tîlhari, acei care se supun sînt susţinătorii puternici al tîlharilor, regi, miniştri, conţi, duci, episcopi şi alţii. Iată ce gîndesc! Iată de ce sînt răzvrătit. Mai bine îmi place să mă gîndesc că am să mor cu un ştreang de gît, şi nesupunîndu-mă vreodată, decît să mor în patul meu, ca un burghez onorat, dar care ar fi trăit în mîrşăvia supunerii. Iată de ce m-am retras aici. Căci aici, să ştiţi, nu e numai reşedinţa cerşetorilor, ci şi regatul revoltei. Mulţi cu care am vorbit aici, cred că trebuie să trăieşti liber, sau să mori.

Guillaume Bourrasque, Riquet Haudryot, Gautier d’Aulnay şi Buridan ascultau cu o nemaipomenită mirare cuvintele acelea pe care Bigorne le aproba prin semne făcute cu capul. Nu, că Buridan n-ar fi putut pricepe revendicările acelui bandit, cu figura bestială, nu, că regele Basochei şi împăratul Galiléei nu se gîndiseră de mult chiar, poate în chip mai nelămurit, la acele lucruri. Dar erau vremuri cînd putea să pară extraordinar ca un om, un golan, să se creadă egal cu un… nobil.

Orice ar fi, să ne daţi voie să afirmăm că acele idei erau foarte în trecere la Curtea Minunilor, şi, poate, din pricina asta era şi ura pe care mulţimea o nutrea împotriva Curţii Minunilor. Căci atunci, ca şi acum, nimic nu se părea mai de nesuferit şi mai condamnabil decît să umbli după libertate.

Creierul mulţimii, obişnuit cu robia, nu va pricepe libertatea decît peste vreo cinci şase secole şi… încă şi atunci…

— V-am urmărit, Jean Buridan, Lancelot Bigorne, Guillaume Bourrasque, Riquet Haudryot. V-am urmărit în faptele voastre, şi, fără să vă cunosc, fără să vă fi văzut, mi-am zis: aceia sînt nişte răzvrătiţi! Mai curînd sau mai tîrziu, or să ajungă la Curtea Minunilor, pentru că, mai curînd sau mai tîrziu, tot Parisul îi va urî. Deci… vă aşteptam. Aici sînteţi oaspeţii lui Hans banditul. Aici sînteţi la voi acasă.

Cu un gest domol, Hans arătă camera în care se aflau: mobilele, jilţurile, produsele furtişagurilor şi jafurilor lui; cu acelaşi gest, păru a cuprinde casa şi Curtea Minunilor întreagă. Apoi, chipul acela care se însufleţise încetul cu încetul, pînă să scînteieze de o inteligenţă trufaşă, se întunecă treptat şi, în faţa tovarăşilor miraţi şi gînditori, nu mai fu decît o figură monstruoasă de dobitoc.

Hans ieşi încet din casă şi se înapoie în locuinţă, la uşa căreia atîrna un sfert de vită sîngerîndă.



*

* *

Trecuseră trei zile. Guillaume, Riquet şi Gautier jucau table, mîncau şi beau.

Lancelot Bigorne dormea.

Buridan umbla, de colo pînă colo, prin Curtea Minunilor, făcea cunoştinţă cu lumea aceea fabuloasă, pornea noaptea pînă în fundul ulicioarelor întunecoase şi infecte. Cerceta văgăuni sinistre, unde, la lumina făcliilor, îi apăreau figuri ciudate, ca şi cum s-ar fi plimbat printre viziunile fantastice care, pe vremea aceea, treceau prin închipuirea lui Dante. Asista la scene de desfrîu înspăimîntătoare. Se amesteca printre locuitorii acelui loc de groază, de unde se părea că lua fiinţă o spaimă misterioasă. Capete sălbatice, figuri ca acelea pe care Callot trebuia să le facă nemuritoare, fiinţe care parcă apăreau de pe altă lume, femei de o frumuseţe tragică, sau mîrşavă, îl priveau cînd trecea. El vorbea cu oameni, la care căuta să surprindă o rază din ideile mărturisite de Hans… În cele trei zile încercase să iasă din Curtea Minunilor.

Dar, i se păruse că, puţin cîte puţin, un cerc se strîngea în jurul acelei mahalale. În străzile învecinate, patrule furnicau tot mai numeroase, tot mai puternice. Observă că se puseseră santinele. I se păru că pricepe pregătirea unui lucru formidabil.

Se gîndea la Myrtille. Se gîndea la Valois. Se gîndea la femeia aceea care era mama lui şi despre care Bigorne îi spusese cu siguranţă că… trăia.

Mii de gînduri nelămurite îi clocoteau în minte. Simţea nevoia nespusă de a iubi, şi de a fi iubit.

Într-o noapte, îl puteai auzi şoptind:

— Cu toate astea, contele de Valois, sînteţi tatăl meu!

Suferea grozav de nehotărîrea în care se găsea, şi toată suferinţa asta se manifesta prin gîndul acela care nu-i dădea pace:

— Contele de Valois e tatăl meu! Şi contele mi-a spus că o iubeşte pe Myrtille!… Myrtille se află în mîinile contelui de Valois!…

El fierbea!

În dimineaţa zilei de-a patra, pe la orele zece, el chemă pe tovarăşii săi ca să le propună o nouă încercare.

În minutul cînd era să vorbească, se deschise uşa, şi apăru o femeie.

— Gillonne! strigă Buridan, beat de bucurie, de îndoială şi de speranţă.

— Eu sînt, seniore! zise bătrîna cu un zîmbet tot atît de scîrbos ca şi dînsa.

Buridan tremura şi nu îndrăznea s-o întrebe nimic pe bătrînă.

— Sfinte Dumnezeule! urmă Gillonne cu iuţeală. Ce muncă am avut pînă să nimeresc aici! În fine, graţie unui prieten de-al meu, care e ciung, guşat şi bubos de meserie, am putut ajunge pînă la voi… Am aflat că aţi fost la întîlnirea pe care v-o fixasem la palatul Valois. Am aflat că, din nenorocire, nu aţi izbîndit nimic… Da, dar eu vegheam!…

— Ce vrei să spui? bolborosi Buridan.

— Că am făcut ceea ce n-aţi putut face!

— Myrtille!…

— Am salvat-o!…

— Să mergem iute!… Prieteni, scumpii mei prieteni… scumpă Gillonne…

— Nu e nevoie să vă duceţi prea departe! strigă Gillonne.

În clipa aceea Simon Malingre intră.

Şi, Simon Malingre o ţinea de mînă pe Myrtille!

În momentul care urmă, cei doi îndrăgostiţi căzură unul în braţele celuilalt. Cîteva clipe nu se auziră decît plînsul de fericire al fetei, care simţea că se sfîrşeşte, şi exclamaţiile lui Guillaume Riquet şi Gautier.

Lui Buridan şi Myrtillei li se părea că visează.

Cînd Buridan îşi veni în fire din acest extaz, căută pe Gillonne ca să-i mulţumească.

Gillonne şi Simon Malingre dispăruseră.





LIV. CURTEA FRANŢEI CONTRA CURŢII MINUNILOR



La Luvru, în oratoriul Margueritei de Bourgogne, cameră severă împodobită numai cu cîteva mobile cu sculpturile înnegrite de vremuri, cu covoare închise, cu un Christ care se distingea pe unul din panourile, care erau deasupra scaunului de rugăciuni, se aflau trei personaje: Marguerite, Ludovic cel Viclean, Charles, conte de Valois.

Era un fel de Consiliu de Stat şi în acelaşi timp, un consiliu de familie.

Dar alte personaje invizibile asistau la acea scenă: Juana, după o uşă şi Mabel, ascunsă în fundul unui cabinet, de unde putea vedea şi auzi totul.

În acel consiliu de familie se hotărîse o lovitură de Stat.

Arestarea lui Enguerrand de Marigny.

Ajungem în oratoriul reginei tocmai în momentul cînd fusese hotărîtă arestarea puternicului ministru. Cele trei personaje îl urau la fel pe Marigny.

Valois care încarna, în această afacere şi în realitate, geniul urii, Valois care ajunsese la apogeul triumfului său, Valois era sigur din clipa aceea de zdrobirea rivalului său. Dar Valois tremura.

Marguerite care de pe vremea depărtată de cînd fusese amanta ambasadorului Franţei la curtea Bourgognei, Marguerite care de cînd era regina Franţei strîngea şi distrugea unul după altul, proiectele destinate să asigure pieirea amantului său, Marguerite sigură, în sfîrşit, că se va scăpa de Marigny… tremura!

Ludovic Vicleanul, care încetul cu încetul simţise dezvoltîndu-se în sufletul său gelozia, pe care i-o inspira puterea lui Marigny, Ludovic care trecuse de la gelozie la ură, aţîţată cu pricepere de Valois, Ludovic care de trei zile se hotărîse la asasinatul politic al celui mai devotat servitor al tatălui său şi al monarhiei, regele acesta tremura.

Acum, că se hotărîseră, cînd erau siguri că execuţia se va săvîrşi, se temeau de vreo supremă rezistenţă a lui Marigny, şi, ca acei cîini de vînătoare în faţa mistreţului încolţit, ei se întrebau care din ei trei va fi străpuns de ultima lovitură a fiarei.

La un orologiu sună încet ora zece.

Toţi trei tresăriră.

Era ora cînd se dase întîlnire la Luvru lui Enguerrand de Marigny.

Regele se duse, repede, să deschidă uşa oratoriului, care dădea în galeria cea mare.

Galeria era plină de o mulţime de cavaleri, de căpitani, care se mirau că au fost chemaţi la Luvru aşa de dimineaţă.

În acea mulţime răsună un murmur surd de îngrijorare, ca un fel de zăngănit de arme care se ating. O formidabilă impresie de putere se împrăştia din acel grup de oameni: feţe aspre, oacheşe, piepturi largi, panaşuri fîlfîitoare, săbii grele, ale căror mînere în cruce erau gata să fie apucate de mîini puternice. De fiecare parte a galeriei erau rînduiţi cîte patruzeci de arcaşi nemişcaţi, ca nişte statui, şi lîngă uşi, Hugues de Trencavel sta cu sabia scoasă.

Regele aruncă o privire asupra acelei înscenări care simboliza puterea lui şi se simţi electrizat. Zîmbi liniştit, şi nu putu să nu salute cu un gest larg acea întrunire războinică.

Un vuiet ca tunetul răsună:

— Trăiască regele!…

Ludovic şopti, cîteva cuvinte la urechea căpitanului de gardă care îngălbeni.

— S-a făcut. Ordinul arestării lui Marigny s-a dat. Cînd o ieşi din oratoriu! zise regele. Ai auzit! Trencavel. Voi striga: Notre-Dame! Atunci va fi momentul.

— Loc primului ministru! strigă uşierul din fundul galeriei. Loc monseniorului Enguerrand de Marigny!

Mulţimea se dădu la o parte; Marigny înaintă spre oratoriu, liniştit, grav, impunător şi sever.



*

* *

Marigny cunoştea admirabil Luvrul.

De la puntea intrării, după ţinuta unei santinele, după umbletul şi fizionomia oamenilor de serviciu, ghicise pasiunile care se zbăteau, dacă era bucurie, linişte, sau tulburare.

De cîte ori se ducea la Luvru, Marigny nu înainta decît studiind, pas cu pas, figurile şi cele mai mici amănunte, întocmai ca marinarul care se aventurează pe o mare plină de primejdii şi care, înainte de a porni, studiază cerul.

Marigny, deci, pricepuse pe dată că se pregătea ceva grav. Cînd ajunse în galeria cea mare, se convinse şi mai mult de bănuiala asta. Dar, poate, în ziua aceea el avea vreun motiv puternic de preocupare personală, căci nu luă în seamă, ca de obicei, starea cerului şi direcţia vîntului, adică privirile şi murmurele.

Intră repede în oratoriu a cărei uşă i-o deschise chiar Trencavel şi văzu cele trei figuri palide ca ceara.

Dar, fără îndoială, acea preocupare de care am vorbit, trebuia să fi fost foarte puternică, căci nu întrebă de ce regele, regina, şi Valois, erau întruniţi acolo? De ce îl priveau toţi trei cu un aer ciudat? De ce, în sfîrşit, regele tăcea, cînd, de obicei sta atît de expansiv?

Marigny se îndreptă repede spre rege.

Un fel de furie îl tulbura, şi el vorbi cel dintîi, cu glas necăjit:

— Sire! zise el. Tocmai veneam spre Luvru în clipa cînd m-aţi chemat. Am de spus noutăţi grave.

Valois se dădu înapoi cu un pas.

Regina se cutremură.

— Ce veşti? întrebă regele cu răceală.

— Sire, e în Paris un loc îngrozitor, care formează un stat… un regat în regatul vostru. E focarul răzvrătirilor, tulburărilor, şi dezordinilor. E tabăra întărită a viciului şi a crimei. De acolo se recrutează acea armată de cerşetori, de scamatori, de bandiţi… drojdia societăţii, o adunătură a tuturor vagabonzilor din lume…

— Curtea Minunilor! strigă regele tresărind, căci Curtea Minunilor era unul din visele lui de groază, după cum era să fie şi acela al urmaşilor lui.

— Da, Sire! Curtea Minunilor! zise Marigny. Era să fie fatală regelui, tatăl vostru. Şi adeseori, în consiliu, v-am spus: „Băgaţi de seamă, Sire! Feriţi-vă de cerşetorii aceia! Nu vă uitaţi la Flamanzi. Flamanzii nu înseamnă nimic. Adevărata primejdie e în Paris, şi ea e Curtea Minunilor?” V-am spus: „Cîtă vreme această armată n-o găsi un şef, care să priceapă puterea formidabilă de care poate dispune, putem încă să ne gîndim şi să luăm măsuri, ca să stingem acel focar de răzvrătire. Dar, în ziua cînd se va găsi acel şef, o să tremuraţi Sire, căci în ziua aceea, tronul Franţei va fi direct ameninţat!”

Regele şi Valois se priviră cu un fel de spaimă, căci ştiau tot atît de bine, ca şi Marigny, ce însemna Curtea Minunilor. Şi dînşii, în visele de spaimă care tulbură somnul celor puternici, avuseseră la fel, adesea, viziunea bandelor turbate, pornind să jefuiască Parisul cu o ciosvîrtă de stîrv drept drapel.

În mintea regelui, dacă nu într-a lui Valois şi a Margueritei, arestarea lui Marigny începuse să treacă pe al doilea plan.

Grozavul vis, care-l urmărea de mult, apărea ameninţător.

— Vom lua măsurile cele mai grozave, dacă va trebui, zise Ludovic. Vom arde tot Parisul dacă e nevoie ca în cenuşa lui să fie îngropată şi Curtea Minunilor. Înainte ca să se fi găsit acel şef, de care vorbeşti, armata răzvrătiţilor va fi…

— E prea tîrziu, Sire! zise Marigny. Şi-au găsit şeful.

— Şeful? bolborosi regele, în care spaima şi furia se dezlănţuiau deodată. Care şef?…

— Buridan!…

Acest nume răsună ca un tunet.

Marguerite îngălbeni ca o moartă.

Valois scrîşni din dinţi şi, în minutul acela, el pricepu cît îl urăşte pe Buridan, pe fiul său… Ah! Îl ura pînă a-şi uita chiar vechea lui ură împotriva lui Marigny!

— Buridan? strigă Ludovic Vicleanul. Buridan? Mizerabilul care ne-a insultat la Montfaucon? Care a ridicat stindardele la Pré-aux-Clercs? Care era s-o ucidă pe regină, în curtea leilor? Care a îndrăznit să pătrundă în palatul lui Valois, şi să pună mîna pe veneratul meu unchi? Ce zic eu?… Care a îndrăznit să-şi încrucişeze sabia lui infamă cu a mea, şi să mă ameninţe pe mine… regele?

Se făcu o tăcere grozavă. Şi în acea tăcere, dacă n-ar fi fost ieşiţi din minţi, din cauza diferitelor gînduri care le treceau prin cap, ar fi putut auzi zgomotul unui hohot de plîns.

Hohotul acela venea din cămăruţa din care Mabel asculta şi de unde vedea totul.

Mabel căzuse în genunchi şi şoptea:

— Fiul meu! Jean al meu!…

Cu glas înăbuşit, Marigny urmă:

— Curtea Minunilor l-a ales pe Buridan ca şef şi rege. Buridan are în jurul lui locotenenţi straşnici, căci acei oameni ale căror capete le-aţi pus la preţ, Sire… nu mai au nimic de pierdut, şi sînt în stare să facă ceea ce la voi nu e decît o vorbă, adică să ardă Parisul, să ardă Luvrul! Oamenii aceia sînt fraţii d’Aulnay, e Guillaume Bourrasque, e Riquet Haudryot!

Noi fiori de îngrijorare străbătură pe Valois şi pe Marguerite.

Marigny urmă, şi se părea că un fel de ciudă îl întărîtă, din ce în ce:

— Am pus să înconjure Curtea Minunilor, Sire! Am luat măsuri de pază. Am făcut tot ceea ce era în puterea mea, ca să încerc să vă scap tronul, dar… poate că e prea tîrziu!… Ştiu că steagul infam al răscoalei a fost înfipt în mijlocul Curţii Minunilor, care e semnalul că oamenii aceia pregătesc cine ştie ce formidabilă lovitură! Şi… asta nu e totul!… Am aflat că de data asta, Buridan a hotărît cel mai îndrăzneţ atac; ştiu că e hotărît să învingă, sau să moară! Căci nu mai e vorba de viaţa lui pe care ar fi voind să şi-o scape, ci de dragostea lui, pe care o azvîrle ca pe-o sfidare primului vostru ministru, vouă chiar, Parisului, lumii întregi!

Marguerite îşi ţintui asupra lui Marigny ochii holbaţi de groază: Regina pricepuse!

Înfioraţi amîndoi, Valois şi regele se aplecară spre primul ministru. Şi Marigny, dîndu-şi drumul, ca şi cum furia ar fi făcut explozie în pieptul lui:

— Şi înţelegeţi Sire, pînă unde merge deznădejdea mea? Veţi pricepe cele ce sînt în stare să întreprind în clipele astea împotriva lui Buridan, cînd vă voi spune că acea pe care o iubeşte… acea pe care o ţine prizonieră în Curtea Minunilor, cu o îndrăzneală nemaipomenită… ei bine, Sire, e chiar fiica mea!…

Dacă în minutul acela, cineva ar fi intrat în cămăruţa de alături, ar fi văzut-o pe Mabel sculîndu-se, şi ieşind iute, ca o nebună, se repezi afară din Luvru.

— Auziţi, Sire? urlă Marigny. Auziţi regină, auzi şi tu Valois? Fiica mea e în mîinile lui Buridan, şi Buridan e regele Curţii Minunilor!

Valois îşi muşcase buzele pînă la sînge, ca să înăbuşe urletul geloziei feroce care clocotea în el împotriva lui Buridan.

Palidă ca o moartă, Marguerite se gîndea.

— Da, mai bine să ardă Parisul, decît să-i ştiu unul al altuia!

Şi, Marguerite de Bourgogne era mama Myrtillei!

Şi, Charles, conte de Valois, era tatăl lui Buridan!

Astfel, toate interesele vitale şi pasionale ale regelui, reginei şi ale lui Valois erau concentrate în jurul capului lui Enguerrand de Marigny, care fusese chemat la Luvru ca să fie arestat!

Numai Marigny putea să scape tronul lui Ludovic Vicleanul. Numai Marigny putea să salveze pasiunea lui Valois şi amorul Margueritei.

Aceste trei fiinţe se priviră îndelung şi, fără îndoială, îşi dădură acelaşi răspuns. Îndreptîndu-se repede spre uşa în dosul căreia se afla Hugues de Trencavel, regele grăi cîteva cuvinte la urechea căpitanului său…

Arestarea era contramandată!



*

* *

— Vino, regină! strigă Ludovic al X-lea. Vino conte de Valois, vino Marigny! Ascultaţi cu toţii, nobili, vasali, seniori feudali!…

Marigny, Valois şi regina intraseră în sala cea mare.

Din fundul Luvrului, de pretutindeni, ofiţeri şi cavaleri soseau grăbiţi, aflînd că se petreceau lucruri extraordinare.

În cîteva minute, mai bine de cinci sute de persoane se strînseră în galeria nesfîrşită, luminată de razele soarelui care pătrundeau prin vitraliile numeroaselor ferestre, agăţîndu-se de fluturii de aur şi de argint, de armurile scînteietoare, broderiile mantalelor. Se părea că o adiere arzătoare făcea să se clatine penajurile ca un vînt vijelios. Regele se aşeză pe estrada lui. La picioarele lui, regina, Enguerrand de Marigny, contele de Valois, conetabilul de Chîtillon, Geoffroy de Malestroit, duci, conţi, cavaleri, fiecare la locul lui, toţi în picioare, rezemaţi pe spadele lor, cutremurîndu-se, îşi ţintuiau privirile asupra regelui.

O tăcere groaznică stăpînea întrunirea aceea de oameni, ostaşi puternici, cu costume strălucitoare, încercuiţi de şirul arcaşilor şi al purtătorilor de baltage, înşiraţi de-a lungul zidurilor. Ludovic privi mulţimea aceea splendidă şi mohorîtă. În acelaşi timp şi cu glas tare, grăi:

— Am declarat război!…

La aceste cuvinte, un vuiet groaznic zgudui zidurile sălii, făcu să tremure geamurile, şi se repercută în depărtare, peste tot Luvrul, pînă în Paris.

— Trăiască regele!

— Război! Război!

— Bătălie! Pe ei! Pe ei! Ucide! Jefuieşte!

— Saint-Denis! Saint-Denis! Pe ei! Pe flamanzi!…

— Montjoye! Moarte flamanzilor!…

Încetul cu încetul larma se potoli în mormăituri din ce în ce mai slabe.

Atunci, Ludovic Vicleanul, care ascultase cu un fior de bucurie acele strigăte războinice, strigătele de moarte care răspundeau ţintirilor firii lui bătăioase, urmă:

— Nu e vorba de flamanzi. Un duşman mai apropiat ne ameninţă! Nu trebuie să ne războim la hotare, ci în inima Franţei, chiar… în acest oraş! În centrul Parisului se va da lupta! Duci, seniori şi cavaleri, e lupta monarhiei împotriva răscoalei… războiul nobililor contra haimanalelor! E vorba să vă apăraţi drepturile voastre, să-mi salvaţi tronul! E lupta Curţii Franţei contra Curţii Minunilor.

— Curtea Minunilor?

De data asta nu mai izbucni nici un strigăt de bucurie. De data asta nu se mai auzi strigătul vesel al soldaţilor, fericiţi să se războiască la drumul mare…

Cavalerii, nobilii, seniorii, ducii şi conţii, se priviră îngălbenind:

— Curtea Minunilor?…

Mai întîi porni un murmur înăbuşit, ceva… ca un mormăit de nemulţumire şi de spaimă care se mări, apoi se întinse ca vuietul tunetului prin nori, şi în sfîrşit, izbucni într-un straniu zăngănit al săbiilor trase din teacă, într-un groaznic amestec de blesteme, care se învolburau într-o dezlănţuire a furiei omului nobil împotriva nenorocitului răzvrătit…

— Pe ei! Pe tîlhari! Pe tîlhari!…

— Să se adune vreascuri în jurul Curţii Minunilor.

— La spînzurători, haimanalele!…

— La ştreang! La foc, la foc!…

Vestea înspăimîntătoare trecu peste zidurile Luvrului şi se răspîndi în Paris. Prăvăliile se închiseră, burghezii se zăvorîră prin case. Lanţurile fură întinse. Pe străzi nu mai umblau decît patrulele de cavalerie şi arcaşii. Zgomote groaznice se răspîndiră cu o iuţeală neînchipuită, de care par însufleţite toate veştile rele. Trupele se îngrămădeau în jurul Luvrului.

În citadelă se făceau pregătiri, se curăţau armele, şi un consiliu de război se ţinea în apartamentul regelui.

Patru mii de oameni stăteau gata să pornească. Clopotele începură să sune în toate parohiile.

Era războiul! Lupta nobililor împotriva cerşetorilor! Şi pretutindeni, în Paris, un nume zbura din gură în gură, glăsuit cu spaimă, printre blesteme, însoţit de ameninţări de moarte:

— Buridan!… Buridan!…

Întreg Parisul se ridică împotriva lui Buridan!…



*

* *

În Curtea Minunilor, în fundul locuinţei unde-l dusese Hans, Buridan era singur, singur cu Myrtille. Şi, acolo, din adîncul fiinţelor tinere, pline de viaţă şi de şoapte, şi care se apropiau, din privirile care se încărcau una din alta de fericiri nemărginite, se înălţa încet, ritmat, murmurul celor două nume glăsuite cu înfrigurare:

— Buridan!

— Myrtille!…





LV. FIECARE SE PREGĂTEŞTE DE LUPTA



Seniorul de Marigny fusese împuternicit de Ludovic Vicleanul să comande trupele însărcinate cu această curioasă expediţie în chiar mijlocul Parisului. Zicem curioasă, din respect pentru ideile noastre moderne şi pentru viziunea specială, pe care ne-o dă Parisul de azi. Dar, pe vremea din care am încercat să schiţăm cîteva trăsături esenţiale, o luptă dusă împotriva „Curţii Minunilor”, nu putea să surprindă pe nimeni. Bandiţii şi cerşetorii, înarmaţi de privilegii, uniţi în bresle, trăiau în chiar inima Parisului, ca într-o ţară duşmană, şi fiecare din aceste două categorii sociale luptau în felul lor: banditul cu violenţa, cerşetorul cu viclenia. Ei alcătuiau adevărate armate, cu şefii lor, cu generalii, generalisimii, şi cronicarii, de bună credinţă, socotesc nu mai puţin de cincisprezece mii, numărul soldaţilor lor care puteau să se strîngă sub acelaşi steag cînd se ivea ocazia. Cincisprezece mii de inşi, în Parisul modern, e puţin, însă cincisprezece mii, în Parisul lui Ludovic al X-lea, care pe acea vreme număra două sute de mii de locuitori, era enorm. Pe timpuri, cînd o armată era alcătuită din douăzeci de mii de oameni, era considerată drept formidabilă.

Deci, nu e de mirare ca Ludovic să-şi fi pregătit explicaţia contra Curţii Minunilor, cu aceeaşi îngrijire, ca pe una împotriva unui puternic duşman din afară. Contele de Valois care, în oricare altă ocazie, ar fi fost ros de gelozie şi de necaz, îl privi cu satisfacţie pe rivalul său pus în capul expediţiei. El studie situaţia morală a lui Marigny în afacerea asta, şi socotind-o îngrijorătoare, se bucură. În adevăr, învingător sau învins, la Curtea Minunilor, unde era închisă fata lui, Marigny nu putea să găsească decît durerea şi disperarea.

Şi, apoi, arestarea primului ministru nu era decît amînată.

Deci, pus sub ordinele potrivnicului său, Valois se gîndi la toate pericolele luptei care se pregătea, şi-şi făgădui să dea o mînă de ajutor în acele primejdii.

O săgeată rău ţintită, o lovitură de pumnal în învălmăşeală, putea să îndrepte multe lucruri şi să suprime, poate, nevoia arestării care ar fi fost riscată, dacă lui Marigny i-ar fi venit poftă să se închidă în palatul său, din strada Saint-Martin, o adevărată fortăreaţă, unde putea susţine un lung asediu.

Cît despre rege, acesta era nebun de entuziasm. Îşi inspecta arcaşii. Se bucura grozav că avea prilejul să se învîrtească de colo pînă colo, în zgomotul acela de arme, care-l încînta. Făgăduia cîte un premiu de fiecare cap de bandit; Valois, îl convinsese cu greu ca să nu se amestece în luptă, dar Vicleanul îşi puse în minte să se aşeze în aşa fel încît să poată vedea tot, cînd o începe bătălia.

Din cele dintîi momente, Enguerrand de Marigny puse să se ocupe toate drumurile care dădeau în Curtea Minunilor. Era, poate, singurul care lucra cu sinceritate în această împrejurare. El dorea moartea lui Buridan. Îşi zicea că, sau tatăl Myrtillei, sau căpetenia răzvrătiţilor, cel atît de iubit de aceştia, unul din doi, trebuia să cadă pe cîmpul de luptă.

Pe dată ce fu sigur că nimeni nu mai putea ieşi din Curtea Minunilor, şi cu toată nerăbdarea regelui, Marigny voi să ia măsuri ca nimeni să nu scape de măcel.

Astfel orînduite treburile, ne vom întoarce la două personaje, care, în clipa aceasta a povestirii, ne interesează îndeosebi: Mabel, pe de o parte, Marguerite de Bourgogne, pe de alta.

Cînd se încredinţă că Myrtille nu mai era în mîna lui Valois, Mabel, reîntoarsă la Luvru petrecu ore de nedumeriri şi de îngrijorări sfîşietoare. Apoi, veştile războinice o înştiinţară că se pregăteau evenimente noi. Ascultă, spionă, întrebă şi află numai că regele pregătea pieirea Curţii Minunilor.

După consfătuirea care avu loc între Marguerite, rege şi Valois, după sosirea lui Marigny, care se zvonise că ar fi arestat, Marguerite se înapoiase în apartamentul său, clocotind de furie. Mabel o vedea, cînd umblînd de colo pînă colo, cînd trîntindu-se pe jilţul ei, cel mare. Ea o studia tăcută, căci îi cunoştea caracterul, şi se păzea s-o întrebe ceva… Numai că, sub un pretext sau altul, era întotdeauna acolo, gata să prindă mărturisirea, care tremura pe buzele reginei.

— Roller!… şopti regina deodată. Soldatul… care a adus smaraldele…

Mabel tresări… Dacă i-o veni poftă reginei să-l vadă pe Wilhelm Roller?… Scăpat acum, Roller era la locuinţa de la Cimitirul Nevinovaţilor!…

Dar se linişti, pe dată.

— Eşti sigură, urmă regina, că n-a putut vorbi cu nimeni?

— Neîndoios, doamnă! îi răspunse Mabel. Acest arcaş n-a destăinuit nimic, şi e foarte probabil că, din clipa asta, nici nu ne va mai putea vorbi vreodată!

Marguerite încuviinţă, dînd din cap, şi cum camerista sa părea că voia să se retragă, o opri:

— Rămîi! Stai cu mine!… Sînt îngrijorată, Mabel. Mă roade ceva…

— De ce vă temeţi? Regele nu are şi nu poate avea nici o bănuială.

— Nu e vorba de rege! făcu, într-un geamăt, Marguerite. Buridan m-a batjocorit, Mabel… El îmi tulbură mereu gîndurile amărîte… mai amărîte ca oricînd… de cînd ştiu…

— Ce ştiţi, doamnă?…

— Nimic… Sau mai bine, iată! Poate-mi vei da vreun sfat… Buridan e la Curtea Minunilor…

Mabel se înfioră şi simţi că se sfîrşeşte de spaimă. Dar, stăpînindu-şi cu o sforţare slăbiciunea, mama lui Buridan urmă cu o voce în care regina n-ar fi putut ghici nici o emoţie:

— Aşadar, contra lui se pregăteşte expediţia?

— Împotriva lui! zise regina. El va muri…

Mabel se oţeli contra durerii. Nici nu suspină, măcar.

— Ei bine! zise ea cu un accent straniu, dacă moare, veţi fi răzbunată, şi… soarta se va îndeplini.

— Ce vrei să zici?

— Nimic, doamnă! Doar că m-am gîndit întotdeauna că Buridan va fi ucis de voi, prin otravă, prin pumnal sau înecat în vreun rîu!… Vedeţi bine că destinul se îndeplineşte, deoarece va muri.

— Da! zise regina a cărei faţă se întunecă şi mai mult. Va muri, simt o bucurie groaznică, şi în acelaşi timp o durere sfîşietoare…

— O durere? Voi?… Nu pricep, doamnă!

— Oh! strigă regina, dar tu nu înţelegi că îl urăsc pe Buridan, pînă a-i dori chiar moartea şi că-l iubesc destul, ca să fiu deznădăjduită de această moarte? Pricepe cel puţin tortura care mă roade, deoarece…

Regina tăcu.

Cu vocea pierdută, cu o scînteie de speranţă în fundul inimii, Mabel întrebă:

— Oare vă gîndiţi acum să-l scăpaţi?…

— Eu? tresări regina, într-un hohot de rîs strident. Eu? Dar dacă aş putea… dacă aş fi unul dintre arcaşii cărora li-e dat să asalteze Curtea Minunilor… aş vrea să intru cea dintîi, şi să-l înjunghii, chiar cu mîna mea, de-ar fi, apoi, să mor de durere peste trupul lui!… Nu vezi tu?… Ceea ce mă ucide e… să ştiu că dînsa e a lui! E că… dacă el moare, va închide ochii în braţele ei!… Că el o s-o iubească pînă la sfîrşit, are s-o adore… pe cînd, pe mine…

— Myrtille e la Curtea Minunilor?… bîlbîi Mabel.

— Acolo!…

— Cu Buridan?…

— Da!… Chiar tatăl Myrtillei, Enguerrand de Marigny, m-a făcut să aflu nenorocirea care mă izbeşte.

Marguerite de Bourgogne se sculă, şi dreaptă, palidă, cu ochii scînteietori, zise:

— Voi avea, cel puţin, o mîngîiere. Voi şti că au pierit amîndoi!

Se făcu o tăcere lungă în care amîndouă femeile rămaseră adîncite în gînduri, fiecare în felul ei.

— Da! zise, în sfîrşit, Mabel. Va fi o mîngîiere grozavă pentru voi… Căci nimic nu-l poate scăpa!… Nu e aşa, doamnă?

— Nimic! Nimic pe lume. I-am condamnat pe amîndoi!

— Pe amîndoi? Şi pe Buridan şi pe Myrtille? Nu e aşa? Şi nimic, nici măcar dacă v-aţi îndrăgosti din nou de el, nici măcar o licărire de milă, nimic nu poate face ca Buridan şi Myrtille să nu moară laolaltă?

— Fii pe pace: or să moară împreună!…

Mabel ieşise din apartamentul reginei.



*

* *

Juana, care o zări trecînd, se îngrozi văzînd-o atît de palidă, cu o înfăţişare atît de grozavă. Mabel nu se opri, ci coborî pe scara obişnuită, care-i era, aşa zis, rezervată ei, străbătu diferite curţi, şi în sfîrşit, ajunse afară din Luvru.

— Or să moară amîndoi! murmura ea mereu.

Nici o nouă îndrăgostire! Nici o licărire de milă! Nimic! Nimic pe lume nu-i poate scăpa. Ei bine! Să piară, dar, şi ea!

Se îndreptă grăbită spre „casa cu stafii”. Roller o aştepta mereu, cu răbdarea urii.

— A sosit momentul? întrebă arcaşul.

— Nu încă, dar… în curînd! zise Mabel. Ascultă! Aici, în odaia asta, e un sul de pergament. Dacă regele citeşte aceste hîrtii, Marguerite va fi dizgraţiată, condamnată… executată! Răzbunarea ta va fi atît de grozavă, cît nici nu ţi-ai fi închipuit-o. Voi lipsi cîteva ore… poate cîteva zile… Cînd m-oi înapoia, îţi voi spune ce e de făcut. Dacă, pînă în trei zile, nu mă întorc, vei lua singur…

— Bine, zise Roller. Unde e pergamentul?

— Am să-ţi spun. Şi dacă n-oi fi aici ca să-ţi spun, vei căuta: îl vei găsi tu singur. Reaminteşte-ţi numai atît: un sul de pergament. E mai bun decît otrava, mai bun decît pumnalul. Hîrtiile acelea vor răpune-o pe Marguerite.

Apoi, ea se îndepărtă, şi se îndreptă spre Curtea Minunilor.

Ce voia? Să încerce să-i scape, pe fiul ei şi pe Myrtille? Sau numai să moară cu ei? Nici ea nu ştia.

Dar ceea ce voia, cu orice preţ, era să-l mai vadă o dată, şi… să-i spună:

— Sînt mama ta!…

Două zile, Mabel rătăci împrejurul Curţii Minunilor. La început crezuse că va răzbi uşor acolo.

Dar cea dintîi santinelă pe care o întîlni, o respinse cu mojicie, ameninţînd-o cu lancea. Pe toate căile pe care încercă să ajungă, se ciocni de aceleaşi străji şi de aceleaşi posturi: era cu neputinţă de trecut.

În aste două zile, de-abia mîncă atît cît să se ţină pe picioare. Cu cît trecea vremea, înfrigurarea şi disperarea ei creşteau.

În seara de-a doua, trăgînd cu urechile la sfatul unor arcaşi, înţelese că asaltul va avea loc a doua zi. Atunci plecă.

Lîngă biserica Saint-Eustache, se aşeză sub streaşina unei porţi, pe o treaptă de piatră, şi rămase acolo două ore, cu creierul sleit, încăpăţînîndu-se să găsească un mijloc de a răzbi pînă la feciorul ei, însă nu găsi nimic. Ce suferi în răstimpul acela, fu îngrozitor… Două sute de prăjini abia o despărţeau de Buridan. Şi Buridan era fiul ei. Şi niciodată, din vremurile îndepărtate de la Dijon, ea nu-l putuse strînge în braţe.

Dimpotrivă, căutase să-l atragă în Turnul Nesle!… Cînd se gîndea că vorbise cu Buridan, fără să-l recunoască, începu să-şi muşte pumnii. O apuca un fel de turbare. Şi mereu îi revenea gîndul:

— Cum să fac, să-l mai văd?…

Deodată, se sculă şi începu să fugă înspre Luvru.

Găsise mijlocul?…

Cel puţin nădăjduia! Iată: ea se va duce să se azvîrle la picioarele reginei. Îi va destăinui tot ce se petrecuse de la întîlnirea de la Dijon. Îi va striga că Buridan e fiul ei, fiul lui Valois… copilul pe care trebuia să-l înece Bigorne…

Şi pentru fiul său va cere graţierea!

Erau aproape unsprezece ceasuri.

O tăcere adîncă se întinsese demult asupra oraşului; dar acum tăcerea aceea era întreruptă de vuiete neaşteptate, care, cînd se iscau, cînd se potoleau.

Pe urmă, zgomotele acelea venite din diferite puncte ale oraşului începură să se împreune într-un singur zgomot neîntrerupt, şi Mabel văzu că grupuri de arcaşi, de arbaletieri şi de stegari, se îndreptau de pretutindeni spre Curtea Minunilor.

La Luvru, toate uşile erau închise, punţile fuseseră ridicate şi şanţurile umplute de apă noroioasă; ele despărţeau cetatea regală de restul lumii.

Turnurile, crestate pe margini, se înălţau, tainice şi ameninţătoare în întuneric, dar Mabel, cunoştea, fără îndoială, mijlocul să intre, chiar cînd nimeni nu mai putea pătrunde în Luvru, căci nu mult după ce plecase de la biserica Saint-Eustache, ajunsese în apartamentul reginei.

Îndată, cu familiaritatea pe care i-o da nu numai funcţia ei, dar chiar complicitatea care o lega de regină, ea intră în odaia de culcare a Margueritei.

Camera era goală. Tot aşa şi oratoriul… Goale… toate galeriile.

Cele două prinţese, Jeanne şi Blanche, dormeau în odaia lor comună; servitoarele şi damele de onoare plecaseră. Numai Juana aştepta.

Fata părea foarte tulburată.

Ochii îi erau roşii, de parcă ar fi plîns foarte mult.

Mabel nu-i observă tulburarea.

— Unde e regina?

— A ieşit! îi răspunse Juana. Se pare că se petrec lucruri grozave.

— Da… Atacul Curţii Minunilor!… gemu Mabel, cu un fel de linişte sălbatică.

— Nu… nu… nu asta!… Ci, aici… la rege…

Mabel o privi mai cu luare aminte pe Juana. Pricepu că micuţa ştia un secret, care o strîngea de gît.

Voia să vorbească şi nu îndrăznea.

— Ia să vedem, zise Mabel. Ai tu încredere în mine? Nu-i aşa? Ştii că pot să pun la cale multe lucruri!… Nu a aflat ceva, Ludovic?…

— Nu! zise Juana oftînd. Regele nu o bănuieşte, încă, cu nimic pe regină. Dar… oh! Maică Precistă!… E grozav… Ce e de făcut?

— Ce este? Vorbeşte odată!

— Seniorul d’Aulnay… Sărmanul Philippe… zise Juana, cu jumătate de glas.

— Ei bine?

— Ei bine! zise Juana, voi vorbi. Da, dumneata poţi mult. Doamne, ştii cît o iubesc pe regină şi că-i sînt devotată, dar… nenorocitul acela de tînăr!… Trebuia, oare, să-l las să moară?… În fine, l-am văzut…

— L-ai văzut pe Philippe d’Aulnay? Tu?

— Da!

— În subterane?…

— Da!… Şi mi-a ordonat să spun regelui că e acolo!… Şi… i-am spus regelui!

— Şi regina nu ştie?…

— Regina ştie. Numai că ceea ce nu ştie, e că l-am vestit pe rege. Atunci… oh! E îngrozitor!… Scapă-l! Oh! Scapă-l!…

— Pe cine să-l scap?… Vorbeşte dar, mizerabilo!

— Pe Philippe!… Regina s-a dus la Stragildo. Şi Stragildo o să se coboare în subterane… Pricepi?… Regina nu vrea ca Philippe să vorbească!…

Deja Mabel nu mai asculta. Se repezi afară.

— Îl va scăpa, ori nu? se gîndea Juana, convinsă că Mabel se ducea să împiedice pe Stragildo să-l ucidă pe Philippe d’Aulnay, căci în starea de spirit în care se afla, ea se agăţa de orice nădejde, oricît de slabă ar fi fost.

Mabel nu se gîndea la Philippe. Din tot ce-i spusese Juana, nu-i rămăsese în minte decît un singur lucru: că regina se afla la Stragildo. După zece minute ajunsese la curtea leilor. Un fecior, pe care-l pusese acolo, şi care era servitorul ei, îi spuse că regina fusese pe acolo şi că vorbise mult cu Stragildo, în taină, şi că pe urmă plecaseră împreună.

Mabel nu se miră. Ştia foarte bine că de mai multe ori, Marguerite de Bourgogne străbătuse noaptea uliţele Parisului, cu Stragildo, drept escortă.

— Unde s-o fi dus? La Luvru, nu… căci de acolo vin… Nu!… Nu s-au îndreptat spre Luvru! Trebuie să fi luat barca.

Luntrea era legată, întotdeauna, aproape în faţa Turnului Nesle. Nimic n-o deosebea din numeroasele bărci de pescari. Ea îi servea Margueritei ori de cîte ori se ducea la Turnul Nesle.

— Ce au făcut la Turn, într-o noapte ca asta? se întreba Mabel. Dar, zorită, se îndreptă repede spre fluviu. Deodată îşi lovi fruntea cu mîna. Şi atunci, schimbînd direcţia, ea se îndreptă spre „Cimitirul Nevinovaţilor”.

— Dar… dacă refuză? strigă ea. Şi, în acelaşi timp, ştiind că sînt mama lui Buridan, pune pe Stragildo să mă omoare? Va rămîne nepedepsită?… Va săvîrşi şi această ultimă infamie, şi eu voi muri deznădăjduită, blestemată, fără să ajung la nimic?… Nu! oh! nu! Dacă mor, trebuie ca după mine, să o poată lovi altcineva! Trebuie să mă pot răzbuna chiar din fundul mormîntului, deoarece n-oi fi putut să mă răzbun cît eram în viaţă!

Îl găsi pe Roller tot îmbrăcat. În aşteptarea desfăşurării evenimentelor, arcaşul nu se dezbrăcase, ci dormea întins pe un cufăr de lemn.

— Urmează-mă! îi zise Mabel.

Roller se înfioră de nerăbdare şi de speranţă, şi porniră. Pe drum, în cîteva cuvinte, Mabel explică elveţianului ce aştepta de la el. Trecură fluviul şi se coborîră lîngă Turn.

Roller se duse să se pună de pază sub salcia unde, de atîtea ori, pîndise şi Philippe d’Aulnay. Acolo, Mabel îi mai vorbi ceva.

Roller scoase pumnalul şi zise atît:

— Foarte bine!…

Mabel intră în Turn.



*

* *

Pe cînd Marigny se pregătea să-l atace pe Buridan, Valois îşi făcea pregătirile să-l răpună pe Marigny, Roller o pîndea pe regină ca s-o omoare, iar Marguerite de Bourgogne punea la cale asasinarea lui Philippe d’Aulnay…

Cînd Mabel se despărţise de Marguerite, ea rămăsese singură în apartamentul ei, cu sufletul întreg numai la Buridan şi netrecîndu-i prin gînd Philippe d’Aulnay.

De ce s-ar fi gîndit la el?

El era în temniţa de sub pămînt.

Nimeni afară de temnicer şi soldaţii care-l tîrîseră acolo, nu ştia că tînărul senior murea încet, acolo. Dar soldaţii şi temnicerul acela erau de o credinţă oarbă: cel puţin aşa credea ea… Cei mari, cred întotdeauna că au devotamentul celor care-i servesc.

Pentru ea, Philippe d’Aulnay nu era decît o umbră, un fel de amintire care se va şterge în curînd… Regina nu se mai temea de nimic. El nu mai exista.

Deci Marguerite se gîndea numai la Buridan… şi acum îi dorea moartea, acum se gîndea să-l scape…

În clipa aceea regele intră la ea.

O vizită a regelui era totdeauna o primejdie penibilă pentru Marguerite, dar, de cîteva zile, mai cu seamă de cînd bănuielile regelui păreau că s-au deşteptat, primejdia aceea se făcea şi mai simţită.

Chiar în clipa cînd regele intră în camera ei, Marguerite încetă de a gîndi la Buridan, la Myrtille, la dragoste… Din mintea ei, pieri totul, şi cu hotărîrea şi curajul unui suflet îndrăzneţ, ea îşi jucă rolul de soţie duioasă şi devotată, cu o energie stranie.

— Pe Maica Precista! începu Ludovic, intrînd. Vestea e de necrezut, dar e sigură; am trimis la temniţele de la Turnul cel mare, şi ghiceşte cine e acolo?

— Sire, bolborosi Marguerite, de unde aş putea şti?

— Seniorul d’Aulnay! făcu regele, pufnind de rîs. Dracul ştie cum o fi ajuns acolo! Cine l-o fi arestat? Unde? Nimeni nu mi-a putut-o lămuri. Dar, oricare ar fi cel care mi-a dat pe mînă pe răzvrătitul acesta, îl voi îmbogăţi! Pe toţi dracii!… Am vrut să te înştiinţez, scumpă prietenă, cunoscînd îngrijorarea ta.

— În adevăr, Sire, e o veste cum nu se poate mai bună. Unul din duşmanii voştri…

— Nu, nu, Marguerite! zise regele, dînd din cap. Seniorul d’Aulnay n-a fost niciodată duşmanul meu.

— Ce? N-a avut, oare, îndrăzneala să se bată în duel cu tine?

— Da! Dar în adevăr, precum e un Dumnezeu şi o Sfîntă Fecioară, Philippe d’Aulnay nu e duşmanul meu. Numai…

— Numai ce, Sire? tresări Marguerite tremurînd de spaimă.

— El ştie! făcu Ludovic. Ştie numele femeii care mă trădează. Şi acum, cînd îl am în mînă, îl voi sili să vorbească, de-ar fi să întrebuinţez chiar supliciul…

Marguerite clătină din cap şi tăcu.

În ea, însă, urla spaima şi, nebună de groază, căuta un mijloc să îndepărteze primejdia care-o pîndea.

Ludovic se plimba tulburat. Nu scotea o vorbă de Buridan, de asaltul Curţii Minunilor, de expediţia pusă la cale şi care ar fi trebuit să-l preocupe cu totul.

Marguerite putu să măsoare, în răgaz, cît loc prinsese, încetul cu încetul, bănuiala în sufletul regelui. Toată viaţa lui părea că-i sta în aceste cuvinte:

— Voia să ştie!

Voia să ştie: cine-l trăda? Voia să cunoască… ce trădare săvîrşea din umbră femeia aceea?

Regina îşi dădea bine seama că, dacă regele era atît de îndîrjit să afle femeia şi trădarea, e că… o bănuia chiar pe ea.

Nu îndrăznea s-o spună, numai. Poate chiar nici lui nu-şi mărturisea lucrul acesta, dar, pentru Marguerite, era neîndoios: soţul ei o bănuia.

Numai un cuvînt să-i fi scăpat lui Philippe d’Aulnay şi ea era pierdută, fără nici-o speranţă.

Regele se plimba mereu, tulburat, fără să zică un cuvînt. Şi, cu toate astea, ea voia să-i afle gîndurile.

Nu numai titlul ei de regină, gloria ei, puterea, dar chiar viaţa îi atîrnau de cele ce era să hotărască Ludovic.

El se îndreptă o clipă spre uşă, ca să iasă, tot atît de brusc cum venise.

Ea se cutremură, dar îi ţinu piept.

— Sire, nu trebuie să mai trăieşti cu îndoiala aceea, care te face să suferi atît de grozav. Trebuie să pui să-l cerceteze pe omul acela.

— Să-l cerceteze? făcu regele, cu un glas ciudat, oprindu-se deodată. Nu, Marguerite! Căci, de l-ar întreba chiar Dumnezeu pe acel Philippe, sînt sigur că nu-mi va repeta exact cuvintele lui… Nu! Vreau să-i vorbesc singur… să aud chiar eu numele acelei creaturi infame… Înţelegi Marguerite?… Vreau să ştiu!…

O furie ascunsă clocotea în cuvintele regelui. Buzele îi tremurau. El se îndreptă spre Marguerite care, în minutul acela, pricepu, că era gata s-o acuze pe faţă.

— Sire! zise ea cu o nevinovăţie demnă de admirat. Dacă-mi dai voie, voi fi lîngă tine în această încercare ca să te îmbărbătez, dacă e nevoie, şi să-ţi vin în ajutor, ca să-l silim pe mizerabilul acela… să spună tot ce ştie…

Regele oftă adînc. Faţa i se lumină. Privirea-i redeveni drăgăstoasă, cum îi era întotdeauna cînd o privea pe regină.

— Nu! zise el cu blîndeţe. Priveliştile înfiorătoare ale torturii nu trebuie să tulbure seninătatea frumoşilor tăi ochi… Mă voi duce singur în subteranele Turnului cel mare.

— Scumpul meu Sire! urmă Marguerite cu aceeaşi seninătate, du-te cît mai iute. Cu cît vei afla mai curînd, cu atît mai repede infama, al cărei nume îl cauţi, va fi pedepsită… De ce nu te duci chiar acum?…

— Nu! zise Ludovic, cu totul liniştit. Acum trebuie să mă ocup de păcătoşii aceia pe care îi vom prăji puţin, în vizuina lor de la Curtea Minunilor! Dar, mîine dimineaţă, mă voi coborî în subterane…

După aceste cuvinte, Ludovic îşi strînse nevasta în braţe, cu drag şi ieşi.

— Mîine dimineaţă? şopti Marguerite, cu un surîs trist. Am toată noaptea înaintea mea! Şi… ce nu pot face într-o noapte?… Haide! Am scăpat şi de data asta!

Dar puterile i se tăiară. Oricît de tare ar fi fost, emoţia prin care trecuse, sta gata s-o doboare. Se îndreptă grăbită spre un scrin pe-ale cărui rafturi erau orînduite mai multe sticle. Într-una era o băutură întăritoare, pe care i-o pregătise Mabel, chiar după cererea ei. Bău cîteva picături din acea licoare, şi obrajii decoloraţi i se rumeniră, ochii îi scînteiară.

Cine-l înştiinţase pe rege? Cum de mai trăia Philippe?

N-avea habar de toate acestea. Marguerite nu era dintre firile acelea care vor să ştie şi cum s-a întîmplat o nenorocire?

Deci, îmbrăcă o mantie, îşi puse o glugă, spuse cîteva vorbe Juanei, ca s-o vestească în cazul vreunei primejdii, apoi ieşi din Luvru pe drumul obişnuit, pe care se dusese atît de des la întîlnirile ei nocturne.

După cîteva minute, ajungea în strada Froidmantel şi intra în curtea leilor, a cărui poartă se deschise la un fluierat al ei, pe care-l repetă de trei ori.

Stragildo dormea dus, cu conştiinţa împăcată.

După ce-l deşteptă feciorul, care deschisese Margueritei, păzitorul şef al leilor sosi repede în camera unde-l aştepta regina.

— Regina doreşte să se mai întîlnească cu Cyclop? întrebă el, cu acea obrăznicie umilă şi familiară, care-i era obişnuită.

— Cîine! urlă Marguerite. Nu e momentul să glumeşti.

— Sînt la ordinele Maiestăţii voastre! făcu Stragildo, încovoiat pînă la pămînt.

Marguerite, rămase o clipă pe gînduri. Apoi întrebă:

— Ştii unde e Philippe d’Aulnay?

— Dacă aş şti, făcu banditul posomorît, m-aş duce chiar în minutul ăsta la el.

— De ce? întrebă Marguerite, tresărind.

— Ca să-i înfig jungherul acesta la capătul umărului, zise Stragildo arătînd pumnalul. E locul cel mai nimerit. Din toţi pe care i-am lovit acolo, n-am văzut să scape nici unul.

— Aşadar, l-ai lovi de moarte, pe omul acesta? Îl urăşti?

— Nespus! zise Stragildo.

— Ce ţi-a făcut?

— Nimic. Îl urăsc… pentru că-l urăsc. Vreau să-l ucid pe el şi pe frate-său, Gautier. Nu mă întrebaţi de ce? Nu ştiu nici eu. Poate numai pentru că trăiesc…

Cuvîntul acela ciudat o făcu pe regină să se cutremure.

— Îl urăşti pe Philippe… pentru că trăieşte? urmă ea.

— Da! rînji păcătosul. Ar trebui să fie mort. N-are dreptul să trăiască. Pe el şi pe frate-său i-am legat în sac cît pot eu de bine… i-am aruncat peste parapetul turnului, sacul a căzut în fluviu… şi cu toate astea… ei trăiesc! Îi urăsc pentru asta şi încă pentru alte lucruri. Apoi, e destul că mi-au necăjit regina. N-am să uit niciodată ziua cînd aţi vrut să vă duceţi la Cyclop.

— Cu toate astea, zise regina gînditoare, Philippe mi-a scăpat viaţa în ziua aceea.

— Bine, da! V-a scăpat viaţa. Şi tocmai asta mi-e necaz. N-avea dreptul să vă scape. Asta era treaba mea. Dar… toate astea nu înseamnă nimic!… Cum spuneam Maiestăţii Voastre, dacă aş şti unde-l pot găsi pe Philippe d’Aulnay… ar fi mort peste un ceas!

Ochii lui Stragildo străluciră de ură.

— Din nenorocire, urmă el, nu ştiu unde să dau peste el…

— Am să-ţi spun eu! zise regina.

— Bine! mormăi banditul, în sine. De aceea ai şi venit la mine. Ei bine! Cu atît mai bine dacă îi pot face afacerile ei şi pe-ale mele, în aceeaşi clipă…

Atunci, făcînd semn lui Stragildo să se apropie de ea, Marguerite începu să-i vorbească cu glas înăbuşit. Şi, cînd sfîrşi, Stragildo zise:

— Sînt gata.

— Bine! gemu regina. Urmează-mă!

— O să mă introduceţi chiar voi în Luvru şi o să mă urmaţi pînă în camera lui Philippe d’Aulnay?

— Nu, Stragildo. Mă duc la Turnul Nesle şi o să mă urmezi. Cînd o sosi momentul ca să îndeplineşti porunca, îţi voi spune… te vei duce la Luvru, vei descinde în subterane şi vei lovi!

Stragildo nu zise nimic şi o urmă pe regină. Dar se gîndea:

— La dracu, cu muierile care nu ştiu ce vor! Deoarece Philippe trebuie să fie ucis în noaptea asta, de ce să nu-l omoare chiar acum?… Se duce la Turnul Nesle… De ce s-o fi ducînd… dacă n-o aşteaptă nici un flăcău?…

Astfel judeca Stragildo, cu logica lui grosolană. Nu putea să-i intre în cap ca Marguerite de Bourgogne să se ducă în Turnul Nesle, fără un motiv serios… de plăcere, sau de ură.

Marguerite se sui pînă pe platformă şi Stragildo o urmă. Acolo se rezemă de parapet şi privi în depărtare, în beznă. Gînduri grele păreau că o frămîntă.

Pare că uitase de Stragildo, de Philippe d’Aulnay, de Rege… de tot ce e pe lume. Privirea, în care-i strălucea o flacără puternică, i se îndreptă peste Parisul neguros, spre un punct, de unde porneau zgomote înăbuşite…

Curtea Minunilor!…

Şi atunci o greutate i se lăsă pe suflet.

Ochii i se umplură de lacrimi.

Un suspin o înecă. Şi şopti:

— Buridan!… Buridan!… O să moară!…





Sfîrşitul părţii întîi

MARGARETA DE BOURGOGNE





{1} Regicid – crimă constînd în asasinarea unui rege; regicizi – asasini ai regelui.

{2} Nunc est bibendum [Horaţiu) – Acum e momentul să bem (să sărbătorim ceva) n.e.e.

{3} Cu ghearele şi cu ciocul (lat.). Deviza oraşului Avignon, Franţa (n.e.e.)

{4} Diavolul, (provine din germanul: der Teufel).

{5} Papa Clément al V-lea





