Cântece și balade


Ștefan Octavian Iosif

Editura Bestseller

Imagine: Alena Haurylik



Carte electronică publicată cu sprijinul Ministerului Afacerilor Externe – Departamentul Politici pentru Relația cu Românii de Pretutindeni.





Cîntece





I


Singurel ca un haiduc,

În surghiun ca norul,

Cată mîine să mă duc

Și să-mi las odorul.

Mîine plec în zori de zi...

Însă pînă mîine,

Vino mai aproape, — zi

Doina mea, stăpîne!

Doina cu păstorul, cînd

Prăpădise turma

Și se duce tot cîntînd

Ca să-și piardă urma...





II


Nu mai sunt pe luncă flori,

Văile-s deșarte,

Țipă cîrduri de cocori

Pribegind departe !

Și văzduhul s-a-nnorat,

Ninge sus la munte —

Trec pe vale, la iernat,

Turmele mărunte...

Plîng tilingi, tălăngi răspund,

Soarele apune, —

Glas de bucium sună-n fund

Ca o rugăciune...





III


Boii stau în jug supuși,

Gata de plecare ;

Necăjiții cărăuși

Merg pe lîngă care...

„Hăis și cea!” — gem sub poveri

Carele greoaie ;

Ieri ca azi, și azi ca ieri ;

Frig, și vînt, și ploaie...

Drumul e glodos și greu,

Negura se lasă :

„Știe bunul Dumnezeu

De-om ajunge-acasă !...”





IV


Dragă codrule, te las...

Plec pe căi străine...

Chezășie mi-a rămas

Inima la tine.

Tu m-ai învățat să cînt

Din copilărie,

Și de-atunci n-am pe pămînt

Altă bucurie !...





V


Stau la Bălgrad trei fîrtați,

Stau în închisoare :

Mîine-n zori sunt așteptați

De spînzurătoare...

— Domnule, măria-ta,

Cel dintîi oftează,

Bun ai fi de-ai aștepta

Pînă mîini de-amează...

Pînă maica mi-o veni,

Nu mă du la moarte,

Că de-acas-abia porni

Și-i bătrînă foarte !

— Domnule, măria-ta,

Zice altul iară.

Bun ai fi de-ai aștepta

Pînă mîini pe sară...

Am nevastă, copilaș ;

Lung e drumul foarte ;

Pînă intră în oraș

Nu mă du la moarte !...

Cel din urmă-i asculta,

Împăcat cu toate ;

— Domnule, măria-ta

Iartă-i, de se poate !

Ci de mine nu-ntreba :

Mie mi-e totuna.

Mai vedea-voi mîini ori ba

Soarele și luna !...

N-o să-mi plîngă la mormînt

Maica ori nevasta

Că străin am fost și sunt

Eu pe lumea asta !

Numai cu o fată-n sat

M-am iubit o vară, —

Dar și-aceea m-a lăsat

Și mi-o măritară...





Frumoasa Irină


La Curțile Nouă, din capăt de țară,

Tremură din vîrfuri plopi cu frunza rară...

Nu știu : mîndrul soare străluci deodată,

Ori în prag frumoasa Irină s-arată ?

În cosiță-și prinde garoafa-nflorită...

Pleacă la fîntînă și vine zorită.

Șuieră mierlița, strigă cucu-n leasă :

„Cucule, azi-noapte m-am visat mireasă...”

Pune jos oleacă albele cofițe,

Scutură de rouă negrele-i cosițe ;

Cată peste umăr, inima-i îngheață :

Soarele pe dealuri s-a-nvălit în ceață...

Galbenă de spaimă vine-n fuga mare :

— Mamă ! grea furtună amenință-n zare...

Negri ca păcatul nouri se ridică...

Inimioara toată mi-a-nghețat de frică !

— Draga mamii, dragă! Vestea ta nu-i bună !

Nu-s nici nouri negri, nu-i nici grea furtună...

Ci păgînătatea într-acoace vine,

Ca să mi te ceară, Irino, pe tine...

Crește-n zare goana pulberii stîrnite,

Zguduie pămîntul ropot de copite...

Aleargă prin casă bătrîna și plînge,

Frumoasa Irină mînuțile-și frînge :

— De-acu, mamă dulce, rămîi sănătoasă,

De te-a-mpins păcatul să mă faci frumoasă...

Fost-ar fi mai bine să mă-nghiță iadul

Decît să mă vadă roabă Țarigradul !...

...Spumegînd se bate Dunărea pe maluri,

Caicul pornește clătinat pe valuri,

Soarele preschimbă apele-i în sînge,

Frumoasa Irină se roagă și plînge :

— Turcule, dă-mi drumul să mă-ntorc la mama,

Mi-am uitat pe masă salba și năframa ;

Mi-am lăsat acolo lada mea de zestre,

Și-au rămas orfane florile-n ferestre...

Dunărea bătrînă curge tulburată,

Frumoasa Irină stă îngîndurată,

Șopotind se-ngînă valurile-n spume,

Parc-ar tot striga-o cineva pe nume...

„Nu-i seraiul vrednic tu să-i fii podoabă !

Nu-i vrednic sultanul să te facă roabă !...”

Soarele se stinge scăpătat pe dealuri,

Și-a pierit frumoasa Irină sub valuri...

...Iar de-atunci bătrînii spun că-n locul unde

Și-a găsit copila mîntuire-n unde,

Dunărea mi-aduce apă vecinic lină,

Ca să doarmă-n pace frumoasa Irină...





Cîntec de primăvară


Înfloresc grădinele,

Ceru-i ca oglinda ;

Prin livezi albinile

Și-au pornit colinda...

Cîntă ciocîrliile

Imn de veselie ;

Fluturii cu miile

Joacă pe cîmpie.

Joacă fete și băieți

Hora-n bătătură —

Ah, de ce n-am zece vieți

Să te cînt, Natură !





Novăceștii


La orînda-mpărătească

De la marginea pieții

Vezi lumină printre loduri

Pînă-n faptul dimineții ;

Venetici din lumea toată

Fac popas acolo sara...

Dairaua se mărită

Cu cimpoiul și ghitara...

Trei voinici ficiori de lele

Tăbărît-au pe-nserate ;

Dairaua cu cimpoiul

Și ghitara tac speriate...

Țarigradul mi s-ascunde

Îngrozit, iar împăratul

Dă poruncă să-ntărească

Straja peste tot palatul...

Forfotesc iscoade multe

Ca să afle, să scornească :

Cine-s preaciudații oaspeți

De la crîșma-mpărătească ?

Pasămite să-i întrebe

Nu cutează nici un crainic...

Gîfăind se-ntoarce-n goană

La palat trimisul tainic :

— Înălțate împărate !

La Agnița crîșmăreasa,

Trei străini descălicară

Și de-abia-i încape casa,

Ca-ntr-un fund dogit de clopot

Tună-n gura lor cuvîntul,

Și pe unde calcă dînșii

Se cutremură pămîntul !

După mese s-așezară

Cîteșitrei și, largi în spete,

Între umeri fiecare

A cuprins cîte-un părete.

Nouă buți de vin goliră,

Și-ncă tot mai cer să beie,

Iar Agnița crîșmărița

N-are vin să le mai deie !

— Duce-vă-ți pe loc de-i spuneți

Să le-aducă băutură

Și-i plătesc eu cît o face,

Cu asupra de măsură.

Doar aceia-s chiar Novacii,

Căpitani vestiți în țară :

Oastea mea fără de număr

N-ar putea să-i scoat-afară !...





Mi-e dor


Mi-e dor de munți... de Caraimanul

Pe veci acoperit de nor.

Mi-e dor de freamăt lin de brazi,

De murmur tainic de izvor,

Mi-e dor de tine azi !

Mi-e dor de toaca din vecernii

Și de tălăngi, de verde plai,

De jalnic fluier de păstor,

De mîndru port, de dulce grai, —

Mi-e dor de tine, dor...





Eroul de la Königgrätz


Umblam și eu, ca tot ciobanul,

Cu fluierul pe lîngă oi,

Cînd ne ochiră cu arcanul

Pe mine ș-încă pe vreo doi —

Și cătăniți — nu trece anul —

Se face între nemți război.

Departe, peste munți și ape,

Cu oaste mare ne-am pornit,

Și-n țara Praisului[1], aproape

De Cîne-Creț[2], m-am pomenit.

Chitea p-acolo să mă-ngroape

Al naibii neamț... Dar ți-ai găsit !

Umblam fugar de-o săptămînă

Prin codrii Praisului, flămînd !

Și uite-așa... Stam într-o rînă

Subt un stejar și, îngînînd

O doină, mă gîndeam la stînă,

La munții mei... ce-o fi făcînd !

Era în nămiez... Da să m-adoarmă

Foșnitul leneș din frunziș...

Tresar... aud deodat-o larmă

P-aproape, colea-n ștejeriș :

Pun mîna repede pe armă

Și iau pădurea-n curmeziș...

Măi ! ce stau ochii să-mi privească !

Un vălmășeag de nemți luptau

Pe-o pajură împărătească...

Erau cîțiva de-o apărau,

Și mulți voiau să le-o răpească !

Ajută-mi, Doamne, să le-o iau !

Ca o dihanie turbată

M-arunc de-a valma peste ei !

Izbesc la mir trei inși deodată...

Dau iar, și mai turtesc vreo trei.

Hai, cînd să prind de veste, iată !...

Ia-i de-unde nu-s pe nemții mei.

Eu, haida-hai, cu steagu-n spate,

Pornesc la drum, cu pașii rari...

Ajung în lagăr pe-nserate...

Ce să-ți mai spun ?... Și mici, și mari

Mă duseră cu-alai, fîrtate,

În cortul plin de ghinărari...





Ruptură


E o cantină cu un steag

Pe deal, în rariștea de brazi ;

De-acolo ies cîntînd, la braț,

Două catane — camarazi.

Și-i sărbătoare... De pe deal

Se vede peste nouă sate !

Ei se opresc, privind cu drag

Spre văile îndepărtate...

O turlă luce tocma-n fund ;

E satul unde se născură :

Acolo-i chef ! Acolo-i trai,

Acolo-i horă-n bătătură !

Și cum privesc ei amîndoi,

Înduioșați nevoie mare,

I-apucă dorul de părinți.

Oftînd, se strîng la braț mai tare...

Dar, totodată, amîndoi

Și-au amintit și de Măria –

Scurt, țanțoși, s-au lăsat de braț :

E ruptă camaraderia...





Pintea





I


Spun povești minuni destule

Despre Pintea Năzdrăvanul,

Spaima-ntunecatei cetini

Ce-mpresoară Caraimanul.

Mari isprăvi de vitejie,

Cunoscute poate vouă. —

Ascultați acu la mine,

Să vă spun și eu vreo două...

Pintea, fraged copilandru,

La ciobani intrase slugă

Și-l muncea într-una gîndul

Cum ar face el să fugă :

Bacii lacomi nu o dată

Mi-l lipseau de prînz ori cină

Și-l certau apoi în pilde,

Ca să-i caute pricină...

Într-o zi, umblînd cu turma,

Întîlnește-n cale-o zînă :

— Bună vremea, măi voinice !

— Bună inima, stăpînă !

— Spune-mi mie ce te doare

Și de ce ești trist la față ?

Poate eu voi fi în stare

Să-ți ajut cu vreo povață...

Pintea stă prostit și rîde...

Ce să-i zică ?... Ce să-i ceară ?

Mai nu crede, mai se-ndeamnă

Și răspunde-așa,-ntr-o doară :

— Dă-mi putere, sfîntă zînă,

Ca să-i bat pe toți ciobanii !

I-aș snopi numai o dată,

De m-ar pomeni cu anii !...

— Dacă vrei să prinzi putere,

Du-te, Pinteo, de te scaldă

Colo-n iezer unde apa

E ca laptele de caldă...

Crișu lui ! Nici mai așteaptă

Altă vorbă de la zînă,

Face cum i-a fost porunca

Și se-ntoarce glonț la stînă...

Însă cînd ajunge-acolo,

Stă la gînduri și se miră :

Ori crescuse el pe cale,

Ori ciobanii se chirciră !

Cu pitici așa nevolnici

Tocmai el să-și puie mintea ?

Milă-i fu ca să-i mai bată,

Și-a plecat în lume Pintea !...





II


Rătăcea acu prin codri,

Uluit de bucurie,

Și, copil fără de grijă,

Dă să-și facă jucărie.

Patru doage își alege,

Le-ntocmește, le-ncleiază :

Fluier cu răsunet mîndru

Astfel își întruchipează.

Cu picioarele-atîrnate

În văzduh, cum s-așezase

Tocmai sus de tot, pe culmea

Unei stînci prăpăstioase,

Doamne, cînd la gură duce

Tulnicul întîia oară !...

Munții clatenă din vîrfuri,

Codrii negri se-nfioară...

Ca purtați de vijelie,

Valvîrtej aleargă norii,

Și din bolțile tăriei

Cad străfulgerați prigorii ;

Apele se-ndeasă-n ropot,

Tulburate preste prunduri,

Neguri răsărind se-nalță

Din prăpăstii fără funduri !

Însă Pintea cîntă, cîntă !...

Tot mai mult cîntarea-i place,

Pînă ce din ceață zarea

Prinde-ncet a se desface,

Iar cînd soarele deodată

Lumină tăria-ntreagă,

Colo-n plaiuri depărtate

Ce să vezi, măi frate dragă !

Nouă sate risipite

Peste-ntinderile zării

Se-nvîrteau voios în horă

După sunetul cîntării.

Țupăiau bătrîni și tineri...

Poate c-ar juca ș-acuma,

Dacă Pintea Năzdrăvanul

S-ar fi întrecut cu gluma !





De cîntece Parisu-i plin...


De cîntece Parisu-i plin

Ca marea de sirene,

Și nu mai pleacă cei ce vin

Pe țărmul mîndrei Sene.

La Napoli, grădinele

Nu știu ce e zăpada,

Și-n golfuri mandolinele

Îngînă serenada.

Suspină țitera-n Tirol

Cînd în tăcerea sfîntă

Vreun orb moșneag în capul gol

Pe prispă stă și cîntă.

Zănatec țipăt de viori

E-n veselele ciarde,

Cîntarea asta-ți dă fiori

Și tremură, și arde...

Dar creadă cine cum o vrea,

Cum crede să-și aleagă ;

Nu-s doine ca în țara mea

Pe lumea asta-ntreagă !





Steaua


Străluce sus așa tăcută

Și parcă, izvorînd scîntei,

Vrea să pătrundă printre storuri...

Ah, cîte visuri, cîte doruri

Încred în taina ei !

Ca un prietin de departe,

Departe-n veci, și-n veci străin,

Stau și-o pîndesc în fapt de sară

La geam acolo să-mi răsară.

Senină din senin...





Ielele


În farmecul serii

Supuse-s tăcerii

Cîmpiile-n floare,

Doar luna bălaie

Se scaldă-n păraie

Încet curgătoare.

Pe molcome vînturi

Vin tainice cînturi

Și glasuri ciudate...

Căci duhul pierzării

La marginea zării

Din aripe bate !

Îndeamnă-ți fugarul

Să taie hotarul

Ca gîndul de iute !

N-auzi tu pe cale

Cimpoaie, țimbale

Și glas de-alăute ?

Sunt iele măiastre

Pe urmele voastre,

Pe voi vă vînează !

Preasfînta Marie

Din nalta tărie

Ne aibă în pază !

Voinicul dă pinten,

Fugarnicul sprinten

Pornește, săgeată,

Și zboară șoimește...

Tîrziu ! Căci sosește

Năprasnica ceată...

La mijloc îi prinde

Și-n juru-le-ntinde

O horă păgînă.

Lung clocote dealul :

Voinicul și calul

Se zbat în țărînă !

Iar ielele, fetele,

Nouă surori,

Își spulberă pletele

Pînă la nori,

Și șuieră,

Fluieră,

Chiotă-n lună ;

Și-n lanțuri

De danțuri

Se-ntind și s-adună...

Sălbatece cîntă

Și iarăși s-avîntă

În goana nebună !





La cules


E ziua crucii azi — zi sfîntă !

E chef și chiot prin podgorii,

Ici mustu-n cadă se frămîntă,

Ici trec glumind culegătorii :

Românii toți cu voie bună

Cinstesc o datină străbună...

Sub nucul secular e hora,

Bătrîni, flăcăi, neveste, fete.

Străluce-n ochii tuturora

Văpaia veseliei bete —

Și rîd și se-nvîrtesc și saltă

Învălmășiți toți laolaltă !

Dar ce-i acolo ? Ce minune ?

Ce fug femeile și țipă ? —

Începe lumea să s-adune

Din toate părțile-ntr-o clipă,

Aleargă ca la urs, grămadă,

Se-ndeasă, se-mbrîncesc să vadă...

Un satir mic, încins cu viță,

S-a prins în horă fără veste,

Și, behăind ca o căpriță,

Dă spaima-n fete și-n neveste,

Dar, pîn' să-l ia de scurt poporul,

A șters-o grabnic drăcușorul...

Aive-a fost ori numai șagă ?

Întreabă toți și-ntreabă zarea.

Bătrînii doar își rîd în barbă :

Nu-i prinde-așa ușor mirarea !

Ci mai vîrtos la chef se-ndeamnă :

„Copii ! belșug și spor înseamnă !”





Visază codrul


Înfiorat din vreme-n vreme

De-o aurire de furtună,

Bătrînul codru-n miez de noapte

Visază sub argint de lună

Și, socotindu-și, parcă, frunza

Nenumărată-n vis, răsună,

Însuflețit de mii de șoapte.

Sub vraja mîndrei nopți de vară,

În ceasul tainei, cine știe

Ce năluciri nu-i trec prin minte !

Ce fermecată feerie,

Eresuri și minuni păgîne

Din sfînta lui copilărie

De care-abia-și aduce-aminte...

De palidul păstor lunatic

Din ceața nopților tăcute

Îi sună-n vis ca o poveste...

Deodată-n urma unei ciute

Răsare-n luminiș Diana,

Și-n adîncimi necunoscute

Se prăpădește fără veste...

Suspină apele sfioase

În fund de peșteri depărtate

Și plîng în șipote sonore...

La pîndă, răzemați pe coate,

Stau satirii și zic din naiuri ;

Pe-alocuri, unde luna bate,

Ușoare nimfe saltă-n hore...

Convoi de umbre diafane

Plutind măreț se risipește

Departe-n liniștea de mituri...

Dar ce blestem divin voiește

Să rumpă farmecul visării ?...

Ce vuiet surd se-nalță, crește,

Amenințînd din răsărituri ?...

Deodată-și zguduie bătrînul

Din somn puternica-i coroană !

De plîns amar, de hohot jalnic

Huiește antica poiană :

Călări pe cai sirepi, sălbatici,

Punîndu-i visele pe goană,

Vin barbarii-n potop năvalnic !

Și clocotește codrul !...

Iată-l, se zbuciumă[1], se-ndoaie, geme,

Bătut de neagra vijelie...

Încearcă-n urmă multă vreme

Bătrînul uriaș s-adoarmă,

Și-ncearcă-n van să-și mai recheme

Trecutu-i plin de poezie !

...Tăcută azi în nopți de vară

Pe luminișuri luna bate,

Dar nimfe nu mai saltă-n hore...

Și-n fund de peșteri depărtate

Doar apele îngînă tainic

Legende vechi din vremi uitate

Și plîng în șipote sonore...





Apa morților


Cunoști pe călătorul străin ce rătăcește

Lăsat de-ai săi pieirii, pe căi necunoscute ?...

Părăgini fără țermuri se-ntind pustii și mute,

Și-adîncurile zării se tot îndepărtează,

Plutind ca niște ape în arșița de-amiază.

El s-a răznit din ceată, și-a alergat spre ele

Ca să-și potoale setea ce-i mistuia[1] plămînii.

Zadarnic stăruiră în preajma[2] lui bătrînii :

N-a vrut să țină samă de vorba-le-nțeleaptă

Că nu-i decît părere, și moarte-n zări l-așteaptă...

Tîrziu își vede-acuma nebuna rătăcire :

Puterea nu-l mai iartă s-ajungă pe tovarăși

Și n-o să mai se-ntoarcă pe veci de veci în țară-și :

Văzduhurile-albastru surîd nepăsătoare,

Jucînd voios dasupra drumețului ce moare...

Cunoști pe călătorul străin ce rătăcește !

Dorind să cucerească mirajul tău, Apollo,

Cîți visători nu fură ademeniți departe

De blestemata apă a morților, și-acolo

Ca el căzură pradă iluziei deșarte !...





