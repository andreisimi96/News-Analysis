Iacob Negruzzi

Editura Bestseller



Carte electronică publicată cu sprijinul Ministerului Afacerilor Externe – Departamentul Politici pentru Relația cu Românii de Pretutindeni.





Când o vedeam


Când o vedeam părea că văd un înger

Cum s'arătase în visurile mele,

Când îmi vorbea suna așa de dulce

Ca rugăciunea în ceasurile grele.

Iar când deodată rece m'a privit

Perdut și singur în lume m'am trezit.





Idealul meu


Des în anii de junie

Când pluteam din val în val

Într-o dulce reverie,

Îmi cream un ideal.

Și o față așa frumoasă

Păr de înger blond îi dam

C-o ochire mult duioasă

Dulce îi împodobeam

Și-i dam cel mai dulce nume

De femeie, ce iubesc

Și gândeam: în astă lume

Voiu putea să te găsesc? —

Însă anii se strecoară

Lin mă suiu pe-al vieții deal

Și din gându-mi piere, sboară

Al meu dulce ideal.

Și in calea mea senină

Într-o zi te-am întâlnit

Și imaginea divină

Viu în gând mi-a revenit.

Și o față așa frumoasă,

Păr de înger, blond aveai,

C-o ochire mult duioasă

Împrejurul tău priveai.

Și aveai același nume

De femeie, ce iubesc

Ș-am gândit: în astă lume

În sfârșit eu te găsesc!

Ș-o văpaie de iubire

Vai! În peptu-mi s-a aprins

Și spre tine cu grăbire

Al meu braț îl am întins

Și ți-am spus: Ah! vin' la mine

Chip de înger adorat

Vino grabnic, căci la tine

Ani întregi eu am visitat!

Însă tu făr' îndurare

Priviși brațul meu întins

Și c-o crudă nepăsare

Rece-nlături l-ai împins

Și mi-ai spus: ce-mi pasă mie

De idealul ce-ai visat

În nebuna ta junie!...

Și din drum te-ai depărtat. —

Și iar anii se strecoară

Greu mă urc pe-al vieții deal

Dar din gându-mi nu mai sboară

Un chip dulce și fatal.





Doue viețe


Doue viețe omul măsoară

Cât timp urmează cărarea lui,

Una în lumea cea din afară

Alta-n adâncul sufletului.

Cea din afară blândă, senină

Mi-a dăruit-o al meu destin

Dar cea din suflet de lupte plină

De griji amare si negru chin.

Precum sărmanul far de vedere

Ce lume, oameni văzui în vis,

Când se deșteaptă simte-n durere

Noaptea ce-apasă ochiu-i deschis;

Sau cum a mării puternici valuri

Adânc din funduri s-asvârl spumând

Ș-apoi sfărmate de nalte maluri

Iarăși în mare recad gemând;

Așa din mine visuri frumoase,

Aspirări mândre sumeț pornesc

În curănd însă neputincioase

De-a lumii proză crud se zdrobesc.

Nimic de-aceste nu știe însă

Vârtejul lumii nepăsător,

Jalnice cânturi, lacrimi ascunse

Singuri sunt triștii martorii lor.





Prigonire


Prigonire 'nverșunată

Ah! ca mine niciodată

Om pe lume n-a simțit

De-un chip mândru și iubit

De m'afund în cugetare

Înainte îmi apare —

Nesfârșit îl văd în gând

Cum surâde dulce, blând;

De mă primblu prin grădine

Eu îl văd în jur de mine

Printre stele, printre nori

Și prin aer și prin flori,

De ieu cartea, pe-orice pagini

Văd aceleași dulci imagini

Iar de scriu, eu scriu cu dor

Numai versuri de amor.

Și când noaptea se coboară

Ș'a mea minte împresoară

Eu văd iar acel surâs

Zioa 'n visuri, noaptea 'n vis.

Chipul, știu, e nălucire,

E părere, amăgire —

Însă este o părere

Ah! și dulcea mea durere?





La pârâu


Ce copilă dulce, cufunzi cu a ta privire

În limpedele unde a cestui lin pârâu

Și uiți făr’ încetare, pierdută în gândire

Cum apa cristalină oglindă chipul tău?

La mine ah, te uită, în ochiul meu privește,

Citește-n al meu suflet ce arde de amor

Și vezi adânc într-însul cum lin el oglindește

Imaginea ta dulce de mii și mii de ori.

Pârâul curge, curge și unda-i nu s-oprește

În care dinioarea tu chipul ți-ai văzut

Și apa trecătoare în taină te-amăgește

Dintr-însa chipu-ți dulce în grabă s-a pierdut,

Dar sufletu-mi statornic etern nu va mai ști

Imaginea frumoasă ce-ntr-însul s-a oprit

Și anii ce se schimbă și timpul ce tot merg

Din el nu pot s-alunge un chip așa iubit.





Câte versuri


Câte versuri de amor

Eu am scris pătruns de dor

N'aș vra'n lume ca să sboare —

Lumea-i prea nesimțitoare.

Aș vra, una să le știe,

Numai una, dragă mie

Și când singuri noi vom sta

Să le cânte draga mea

S'ascult glasul ce iubesc

Ș'ascultând să o privesc.





Jurământ


E destul! Prea multe chinuri

Și dureri am suferit

De mult plâns și de suspinuri

Sufletu-mi e amărât.

E destul! De-acum-nainte

Eu deplin mă hotăresc

Să n-o mai văd niciodată,

Niciodată să-i vorbesc.

Ca să fiu mai sigur încă

C-oiu ținea acest cuvânt

În secret, în mine însu-mi

Jur un sacru jurământ.

Jur!... Vai mie! Iat-o vine

Singură în calea mea

Am să fug... dar ce mă ține

De nu pot fugi de ea?

Am să mai cerc înc-odată

Poate astăzi m-a privi

Cu amor ș-a sale buze

Cu blândeță-mi vor zimbi.





Răspuns


Astăzi dragă spune-mi mie,

Tu ce-atâta eu iubesc,

Vrei ca dulcea mea soție

Să visăm un vis ceresc,

Spune-mi, asta o vrei tu?

Ea zâmbind răspunse: Nu!

Cum, tu vrei ca în durere

Și etern muncit de chin

Viața mea să fie fiere,

Fiere-amară și venin,

Spune-mi, asta-i voia ta?

Ea zâmbind răspunse: Da!

Nu, nu este cu putință

La ce spui nu te gândești,

Asta nu-i a ta voință

Mult iubită, tu glumești!

Nu-i așa, răspunde-mi tu?

Însă ea zâmbind, tăcu.





Aur și Argint


Spui că tăcerea este de aur

Cuvântul însă ar fi de-argint

Mi-ai dat, iubită, grămezi de aur

O! dă-mi odată un dram de argint!





O rază de Amor


Precum pe bolta întunecată

Un moment singur luna s'arată

Ș'apoi dispare iarăș în nor,

Dacă în ochiu-ți mândru și rece

Un moment singur tainic ar trece

Numai o rază dulce de-amor,

Acea privire atât de dragă

Aș duce-o 'n gându-mi o viață 'ntreagă,

Împins oriunde de-al meu destin,

Mi-ar părea lumea verde grădină

Și cerul negru, făr de lumină

Etern albastru, etern senin.

Atuncea singur cu-a mea gândire,

În mii de visuri de fericire

Și zi și noapte m'aș adânci

Și ah! din peptu-mi cu inspirare

Ar ieși dulce așa cântare

Cum n'a fost încă și n'ar mai fi!





În dulcea lună mai


În dulcea lună Mai când iarba-n câmp răsare

Și vesel de plăcere tot sufletul tresare,

Eu singur în mâhnire, în suferinți și chin

Vărs lacrimi de durere și mult amar suspin.

În dulcea lună Mai când tainic luna plină

Și mii de mii de stele pământul însenină

Pe cerul vieții mele s-adună negri nori

Ce-ntunec-al meu suflet și-l umplu de fiori.

În dulcea lună Mai când păsările cântă

Și armonii divine natura toat-încântă

În mine-un glas de jale se plânge disperat

Ca viscolul de iarnă ce urlă-nfricoșat.

În dulcea lună Mai când dulci și calde raze

Din soare se coboară și totul înviază

Eu palid, in tăcere, plec fruntea la pământ

Și-ndrept a mele gânduri spre recele morment.





Durere


Era atât de frumoasă

Și-așa dulce îmi vorbea,

Cu ochirea sa duioasă

Pân-în suflet mă privea.

Și cu mintea-n rătăcire

Eu la dânsa mă uitam

Și-un vis lung de fericire

Lângă dânsa eu visam.

Într-o sară-ntunecoasă

Ah! i-am spus cât o iubesc.

Cum o viață-n veci frumoasă

Eu în ochiul său citesc.

De-atunci gura-i surâzândă

De-atunci nu mi-a mai vorbit

Și ochirea sa cea blândă

Crud și rece m-a privit.

Și de-atunci durere-amară

Ce mă arde ca un foc,

Duc cu mine-n orice țară,

Duc cu mine-n orice loc.

Și cu mine orișiunde

Am s-o duc pe-acest pământ

Pân' cu mine-o voiu ascunde

În adâncul meu mormânt.





Senin și Furtună


Noaptea profundă

În ea cufundă

Pământul june, reînflorit,

Bolta senină

Blândă lumină

Varsă din sânul său aurit.

Și totul tace

Divină pace

Peste natură domnește lin,

Dar o furtună

Geme și tună

În al meu suflet sdrobit de chin.

Ah! Nici o rază

Nu luminează

Noaptea profundă ce m'a cuprins,

Inima-i ruptă

De lungă luptă

Ce-amor și ură crud au încins!





Adio la...


Odată când plecam spre tine

Mic orășel în vale-ascuns

De câte 'nchipuiri senine

Voiosu-mi gând era pătruns,

În îndoială și dorință

Perdut în visuri, eu pluteam

Și la porniri cu ce căință,

La revedere îți spuneam!

O leagăn dulce de durere

Mic orășel în văi retras

Azi nu-ți mai spun la revedere

Străin etern tu mi-ai rămas

Și îndoială și dorință

Acum ah! s-au prefăcut

Într-o prea singură știință

C'etern să aflu n-aș fi vrut.

Adio dar oraș și casă

Ce crud amorul mi-ați plătit

Și tu imagine frumoasă...

Adio tot ce am iubit!





Orologiul


În noapte-adâncă și în tăcere

Stau prins în luptă cu al meu dor

Îl svârl departe, dar cu putere

El se întoarce învingător.

Nime nu știe ce chin mă arde,

Ce griji frământă aprinsu-mi gând

Orologiul singur din ceea parte

Răsună jalnic din când, în când...

Orologiu jalnic, cine ești oare?

Ah! ești amicul ce mă iubești,

Tu vii a-mi face dulcea 'ntrebare:

Sărmane bolnav, cum te găsești?





Adio


Adio frumoase bucle, adio amor fierbinte

Eu mă despart de tine

Cu sufletul sdrobit,

Cu mai puțin amor, dar cu mai multă minte

Un altul decât mine

Va fi mai fericit!





În zadar


Patria quis exsul

Se quoque fugit?

Horatius

Peste munți și peste mare

Fug, alerg neîncetat

Ca să aflu alinare

Pentru sufletu-mi sfărmat

Însă vai! În țări străine

În zadar scăpare vreu,

Căci oriunde-oiu fi, pe mine

Eu cu mine mă tot ieu.





Dor


O! voi pe care-amorul

Cu focu-i v'a muncit,

Voi singuri știți cum dorul

Te arde de cumplit.

Iubita e departe

De peptul meu aprins,

Și sufletul meu arde

De dor, de foc nestins.

Zadarnic peptu-mi plânge

Adânc suferitor,

Ah! Dorul nu se stinge

În lacrime de dor.

O! voi pe care-amorul

Cu focu-i v'a muncit,

Voi singuri știți cum dorul

Te arde de cumplit.





Nepăsare


Marea geme și vuește

Și s'a svârle 'n sus și 'n jos

Cerul tună și trăsnește

Vântul urlă fioros.

Vasul fraged se despică

Valuri negre-l învelesc

Când spre nouri îl ridică

Când în funduri îl isbesc.

Și pe vas în desperare

Toți aleargă nesfârșit

Nicăiri nu văd scăpare

Groaza morții i-a lovit.

Și ochiri și brațe mute

Ridic spre mântuitor

Să se 'ndure să-i ajute

Cu cerescu-i ajutor.

Singur, fără de mișcare

De catarg stau răzemat

Și privesc cu nepăsare

Oceanul întărtat.

Căci puțin îmi face mie

Dacă marea m'a 'ngropa

Sau de inima-mi pustie

Pe pământ voiu mai purta.





Ani întregi


Ani întregi de fericire

Ah! aș da cu mulțămire

Ca din chinul greu

Ce mă sfâșie și arde

Să străport a mia parte

În sufletul tău

Dar aș da viață, nume,

Partea mea din astă lume

Și din paradis

Înc'odată sa-mi vorbească

A ta gură îngerească

Cu dulce surâs!





Nehotărâre


Inima mi se sdrobește,

Capu-mi este greu,

Mintea mea se rătăcește

Ah! Nu știu ce vreu!

Aș voi ca niciodată

Să n-o mai zăresc,

Într-o țară depărtată

Singur să trăiesc —

Ș-aș voi făr-încetare

Să privesc la ea

Și-ntr-o dulce contemplare

Să-mbăt mintea mea.

Aș vrea chinul ce m-apasă

Nici să-l fi găsit

Și să creadă că nu-mi pasă

De nu sunt iubit —

Ș-aș vrea să șoptească jalnic

La urechea sa

Zi și noapte un glas tainic

De durerea mea.

Aș vrea ca o grea căință

Al vieții dar

Să îi schimbe-n suferință

Și în chin amar —

Ș-aș voi a sa viață

Să se scurgă lin,

Să-i surâdă fără ceață

Cerul tot senin.

Inima mi se sdrobește

Capu-mi este greu

Mintea mea se rătăcește

Ah! nu știu ce vreu!





Lângă Marea


Pe o stâncă lângă mare

Singur stau în depărtare

De al meu amor

Și ochirea mea cuprinde

Oceanul ce se-ntinde

Păn' departe-n nori.

Ori și unde peste mare

Pintre valuri îmi apare

Chipul său iubit,

Ș-a sa gură îmi vorbește

Și la mine tot privește

Ochiu-i nesfârșit.

Dar în cruda sa privire

Vai! Nu văd compătimire

Și nu văd amor

Și cuvântul său e rece

Și prin sufletul meu trece

Un grozav fior.

Și privesc, privesc la mare

Și mă-ntreb ce e mai mare,

Ce e mai profund,

Chinul greu ce mă cuprinde

Sau e marea ce se-ntinde,

Marea fără fund?





O dorință


Pentru ce cu chinu-n mine

Pe pământ mai rătăcesc,

Ce dorință mă reține

Chin, viață să sfârșesc?

Cu o singură lovire

Al meu chin aș alina

De durere, de iubire

Tot deodată aș scăpa!

Ah! eu știu ce mă oprește

Toate, toate-a nu sfârși

Ce dorință mă silește

Pe pământ a rătăci:

Aș vrea s-o mai văd odată,

Aș vrea s-o văd dormind,

Ochiul său să nu mai poată

Să mă ucidă crud privind,

Să nu poată să-mi vorbească

Cu-acel ton nepăsător

Ce-a făcut să se-ngrozeascâ

Al meu suflet simțitor.

Atunci ochiu-mi să se-ncline

Spre frumosu-i chip visând

Și să cred c-atunci de mine

Ea visează suspinând,

Să mă perd într-o privire

Lungă, lungă de amor,

Să mă-mbăt de fericire

Și atunci abie să mor.





Pentru ce cu întristare


Pentru ce cu întristare

Plângi frumosul tău trecut?

Fericiri făr’ de schirnbare

Pe pământ s-au mai văzut?

Sunt lumini făr’ de umbrire,

Este rosă fără spin?

Dulce vis făr’ de trezire,

E amor fără de chin?





Presimțire


Azi privești cu mulțămire, cu triumf și ironie

Ș-al tău cuget nu te mustră c-ai sdrobit a mea junie.

Însă vai! Îmi zice tainic un glas rău prevestitor

Că și tu pășești ca mine spre un jalnic viitor.

Precum eu odinioară tu gonești un ideal

Ce-ți va coperi junia cu-al durerii negru val;

O sinistră presimțire al meu suflet a pătruns

Ce-mi arată-ntr-o oglindă viitorul tău ascuns:

Eu văd fața ta frumoasă, rumenă și înflorită

De dureri și suferințe ca zăpada înălbită,

Văd din ochi-ți care mândru azi în jurul lor privesc

Cum ferbinți, amare lacrimi în torente isvoresc,

Văd frumosul păr de aur lin în bucle așăzat

Cum pe sânu-ți alb și fraged cade-n valuri turburat,

Și din sânu-ți ce se mișcă pe-ale visurilor unde

Văd sbucnind cu violență gemeri și oftări profunde-

Dar zardarnic te vei plânge și vei geme în zadar

Căci nimic, nimic în lume n-a să curme-al tău amar

Și atunci în desperare, plecând fruntea spre pământ,

Eu te văd gândind la mine și la jalnicul meu cânt.

Dar atunci eu n-oiu surâde cu triumf și ironie

Ci c-o lacrimă de jale voiu deplânge-a ta junie.





Un toporaș


Cufundat în suvenire

Pe câmp verde mă primblam

Și cu trista mea gândire

În trecut mă întorceam.

Cum la chinurile-amare

Din trecut mergeam gândind,

Pintre iarbă o mică floare

Văzui vesel răsărind.

Și perdut în cugetare

Toporașul am sdrobit

Dar deoadată cu 'ntristare

L-am cules și l-am privit

Toporaș sărmană floare

Spune, cum ai meritat

Așa tânăr în pcioare

Fără mil' a fi călcat?

L'al meu pept, floare uscată

De acum afl'un adăpost

Căci ca tine sfărâmată

A mea inimă a fost

Zâmbea veselă și jună

Viața dulce când perdui,

Cu'a mea inimă 'mpreună

Biată floare plângi și tu!





Melancolie


Când se deșteaptă în dimineață

Natura vesel spre noua viață,

Auroră mândră ce-mi aduci mie? —

Melancolie.

Ce simt când sara luna zâmbește,

Pasărea 'n creangă blând ciripește

Iar printre frunze vântul adie? —

Melancolie.

Și când în noaptea întunecată

Ascult cu fruntea în jos plecată

Cum bate jalnic ora târzie?

Melancolie.

Răpit de-a lumii valuri mișcate

Din a mea tristă singurătate

Ce simt cu dânsa în veselie? —

Melancolie.

Oricând, oriunde, fără încetare

În al meu suflet ce izolare!

Etern cu tine, dulce soție,

Melancolie.





Mângăiere


Când cu fruntea răzemată

În dulci visuri cufundată

Singură vei sta,

Și dușmana ta gândire

Spre-al meu cânt în rătăcire

Tainic va sbura.

Al meu cânt ce-i scris cu sânge,

Scurs din sufletu-mi ce plânge

De dureri și chin,

Ți-a furat în taină oare

Un moment de întristare

Un singur suspin?

Ah! de-o lacrimă de jale

A răpit genelor tale

Jalnicul meu cânt,

Pentru toat'a mea durere

O mai dulce mângăiere

Nu vreau pe pământ!





Ultima lacrimă


Într-o fatală, crudă oară

Grozav eu am jurat

Să smulg din peptul meu afară

Amoru-mi înfocat.

L-am smuls!... și mult în depărtare

Am plâns și am jălit

Până timpul blând, cu îndurare,

Durerea mi-a gonit.

Și azi din nou ca mai 'nainte

Simt un suspin amar

Și văd o lacrimă fierbinte

În ochi lucindu-mi iar...

Ce vrei tu, lacrimă amară

Ce vrei, adânc suspin,

Vrei tu ca să înceapă iară

Amorul ș'al meu chin?

Nu! — grabnic lacrima va trece,

Pe cer cum trece-un nor

Stropind duios mormântul rece

Al stinsului amor.





După furtună


Pe cer s-adună nor peste nor

Furtuna muge spăimântător,

Vâjâie vântul, trăsnetul pică,

Pământul geme și se despică! —

Dar totul trece, furtuna zboară

Liniștea morții jos se coboară

Și după trăsnet, fulger și vânt

Urmează groaza unui mormânt. —

Și-n al meu suflet nor peste nor

Se grămădise spăimântător,

Amor și ură crud vâjâiau

Inima 'n două mi-o despicau.

Dar astăzi toate, toate-au trecut

Și-n groaza morții s-au prefăcut.

Nici o simțire nu mai e vie

Inima-mi este goală, pustie,

Cutreier lumea rătăcitor

Fără de ură, fără de amor.





Cântec


De voiți pe-a vieții cale

Fără dor și fără jale

Lin și pacinic să pășiți,

Nu iubiți!

De nu vreți ca în suspinuri

Și în lacrimi și în chinuri

Soarta voastră s'o jăliți,

Nu iubiți!

Și cuprinși de desperare

Zile lungi și nopți amare

Moartea neagră s'o doriți,

Nu iubiți!

Dar de vreți și'n desperare

Să cântați cu inspirare

Dorul jalnic ce simțiți,

O iubiți!

Și uitând atunci pe sine

Fericirile divine

Ca prin vis să 'ntrezăriți,

O iubiți!





Tablou


Apus de soare —

Palide raze

Blând colorează

Întinsa mare.

Întreaga fire,

Aer și undă

Se scufundă

În adormire,

Ce punct în zare

Alb strălucește?

Un vas plutește

În nemișcare.





Sonet


În somn grădina pare cufundată

N'auzi pe ramuri nici o păsărică,

Încet din flori parfumul se ridică

Și al meu suflet dulce îl îmbată.

Și gândul meu se 'ntoarce 'n vremi trecute

Imagini vechi nainte-mi se arată

Atât de vii precum au fost odată

Și ce credeam din minte-mi dispărute.

Văd oare dulci și seri încântătoare

Văd zile negre, chin și desperare

Și printre ele-un chip de mândrie

Zâmbesc acestor visuri de juneță

Ș'apoi m'afund cu 'ncetul în tristeță

Gândind l'a lumii nestatornicie.





