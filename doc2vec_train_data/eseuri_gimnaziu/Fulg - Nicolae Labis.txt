
FULG
                              de Nicolae Labiş





    Temperament romantic şi aflat mereu în căutarea unor idealuri etice .
Nicolae Labiş vibrează sensibil în faţa fenomenelor , atribuindu – le
înţelesuri profunde .Poezia „ Fulg ” este o metaforă a copilăriei ,
expresia purităţii absolute . Profund lirică prin fluxul trăirilor
melancolice exprimând regret şi încântare „ Fulg ” împleteşte „  dramatica
” poveste a unui fulg de nea cu intervenţia afectivă a poetului .

    Poezia se deschide cu descrierea unui cadru natural , ce ne aminteşte
de  „ Rapsodiile ” lui George Topârceanu . O undă de umor învăluie imaginea
gorunului personificat „ desfrunzit ” şi „ prea bătrân ” , „ tremurând de
frig  ” . Sentimentul dezolării generat de peisaj este întrerupt de uimirea
poetului în  faţa fulgului de nea , prezentat precum o bijuterie a naturii
, „ o floare mică şi rotundă ” , „migălos lucrată-n fir” , prezenţă gingaşă
şi trecătoare . Sensibilitatea poetului sugestiv exprimată de epitetul
„înduioşat” este trezită de povestea fulgului de zăpadă ieşit timpuriu din
condiţia sa primară . „M-am întors înduioşat / Să scriu trista ei poveste ;
/ Despre-un fulg care-a venit / Timpuriu şi nu mai este” . Regretul
poetului este exprimat

    Prin câteva interogaţii ce oferă soluţii ce ar fi putut împiedica
destinul „dramatic” al fulgului de nea . „Înaltul bolţii” , spaţiu
securizant al purităţii este starea deplinei armonii cosmice , prin
antiteză cu „valea” , locul unde are loc ruperea dureroasă de copilărie ,
atât de simbolic exprimată în „Moartea căprioarei” . În afară de motivul
„văii” , întălnim în poezia lui Nicolae Labiş motivul „vântului” , ca stare
de agitaţie interioară , ce schimbă condiţia fulgului de nea „răsucindu-l
cu ură” către pământ . Intervenţia vântului este brutală , este
declanşatoare de energii necontrolate : „Care vânt neliniştit , / răsucindu-
te cu ură , / Ţi-a mânat către pământ / Prea gingaşa ta făptură ?”

    Strofa următoare accentuează regretul poetului : „Şi , de vreme ce
sosişi , / Pentru ce-ai dat morţii vamă ? / Nu puteai să fii de argint /
Ori de sticlă ; ori de scamă ?” . Reproşurile poetului nu vizează aspiraţia
fulgului de nea spre planul existenţial , care în mod paradoxal determină
„a morţii vamă” , ci aspiraţia spre stările „de argint” Şi „de scamă” care
i-ar fi conferit rezistenţă în timp .

    Momentul subiectiv pătruns de umbra durerii este depăşit prin
descrierea ninsorii : „Dar în vreme ce-mi scriam / Întrebarea mea , nebuna
, / N-am văzut cum după geam / Ninge-ntruna şi întruna …” . Starea de
durere este alungată de epitetul cu nuanţă şăgalnică „nebuna” . Umbra
regretului este înlocuită de lumina unei ninsori abundente , sugestiv
exprimată de repetiţia adverbului „întruna” , Zăpada şterge urma dramaticei
întâmplări şi invită la trăirea bucuriei generate de frumuseţea peisajului
: „Iar când ochii mi-am nălţat , / Am văzut cum prin ninsoare / Valea-
ntreagă lumina / Minunat scăpărătoare” . Substantivul „minune” ce desemnase
metaforic fulgul de nea devine adverbul adjectivului „scăpărătoare”,
subliniind , astfel , încântarea poetică în faţa unui fermecător peisaj .
Puritatea fulgului de nea , a dăruit vieţii o nouă strălucire , tot aşa cum
Nicolae Labiş a dat poeziei contemporane o nouă prospeţime prin
nemuritoarele sale versuri create într-o viaţă atât de scurtă şi de cosmică
.

    Poezia lui Nicolae Labiş este muzicală şi totodată picturală .
Adjectivul cu valoare stilistică de epitet „scăpărătoare” , substantivul
„ninsoare” , verbul „lumina” transmit sugestiv culoarea albă a iernii .
Fulgul de nea este personificat şi capătă semnificaţia copilăriei , poetul
adresându-i-se , îl numeşte când „minune” , când „făptură” . Măsura
versurilor de 7-8 silabe , rima încrucişată , în care al doilea vers
rimează cu ultimul din catren , ritmul trohaic conferă o plăcută
muzicalitate poeziei .

    Descriind evoluţia poeziei româneşti în lucrarea sa „Scriitori români
de azi” , academicianul şi criticul literar Eugen Simion , cu deplin temei
afirmase despre poet : „Labiş e un poet adevărat , nu ştiu dacă atributul
de „mare poet” nu l-ar stânjeni , n-ar distona cu tinereţea lui cuceritoare
, dar cu siguranţă el e un liric excepţional” .