

                     NICHITA STANESCU - Universul poetic


            Nichita Stănescu s-a impus ca unul dintre  cei  mai  interesanţi
şi valoroşi  creatori  de  poezie  modernă;  ca  o  recunoaştere  a  valorii
creaţiei sale, i s-a conferit în 1975, la  Viena,  premiul  Herder,  iar  în
1982, în Iugoslavia, premiul “Cununa de Aur”.
      Nichita Stănescu este mai interesat, mai emoţionat de  idee  decât  de
sentiment.  Calea  care  să-i  satisfacă  nevoia  de  siguranţă  ducea  spre
disciplinele riguroase ale spiritului, spre  geometrie  şi  fizică.  Critica
literară consideră că de la Ion Barbu, poezia românească nu a  mai  cunoscut
o asemenea capacitate de abstractizare ca în cazul lui Nichita Stănescu.
      Poetul s-a situat într-o  ascendenţă  “nobilă”:  prin  tendinţa  de  a
ajunge până la esenţa liricului, el se apropie de Eminescu  şi  Blaga;  prin
forţa inovaţiei la nivelului limbajului artistic,  se  apropie  de  Arghezi;
prin  capacitatea  de  încifrare  a   mesajului   în   formule   de   maximă
abstractizare, se apropie de Ion Barbu.
      Criticul Eugen Simion defineşte poezia lui  Nichita  Stănescu  “poezia
poeziei”. Stănescu însuşi afirma: “poezia nu este numai  artă,  este  însăşi
viaţa, însuşi  sufletul  vieţii”.  De-a  lungul  întregii  sale  creaţii  se
disting încercări de a defini concepţia  sa  despre  cunoaştere  prin  artă,
despre  echilibrul  dintre  conţinutul  şi  forma  poeziei,  despre  relaţia
poetului  cu  cuvântul.  Poezii  pe  această  temă:  “Ars  poetica”,   “Arta
poeziei”,  “Arta  poetică”,  “Arta  scrisului”,   “Autoportret”,   “Poezia”,
“Poetul ca şi soldatul”, “Căutarea tonului”, “Poetul”, “Tonul”, “Timbrul”.
      Nichita Stănescu demontează elementele  artei,  pe  care  le  reaşează
după o ordine proprie. În poemul “Nod 33”, poetul  încearcă  să  lămurească,
să descifreze această ordine proprie: “Am gândit un mod atâta de dulce /  De
a izbi două cuvinte / De parcă iarba verde ar înflori  /  Iar  florile  s-ar
ierbi.”.

      Prima etapă - Lirica sentimentelor, adolescentină, în  care  predomină
idealurile romantice, subiectul cunoaşterii este eul liric în  jurul  căruia
se circumscrie lumea reală.
      În   primele   două   volume   (“Sensul   iubirii”,   “O   viziune   a
sentimentelor”), majoritatea poeziilor sunt  de  dragoste,  erosul  este  un
prilej de a comunica frământatele întâmplări alre fiinţei  interioare,  care
sunt mai puternice decât  ale  condiţiei  fizice  date.  Iubirea  produce  o
senzaţie  de  plutire,  zborul  se  naşte  din  dragoste  ca  o  coloană   a
infinitului între pământ şi cer.
      În poezia “Cântec”: “Du-mă, fericire, în sus şi  izbeşte-mi  /  Tâmpla
de stele, până când / Lumea mea prelungă şi în nesfârşire / Se face  coloană
sau altceva / Mult mai înalt şi  mult  mai  curând.”,  starea  de  iubire  e
starea din afara incertitudinii, este “cântecul de izbândă a sunetului şi  a
luminii”. Iubirea este o stare lirică complexă,  este  o  ieşire  din  somn,
motivul fundamental fiind cel al răsăritului:  “Soarele  saltă  din  lucruri
strigând / Clatină muchiile surde şi grave.” (“O călătorie în zori”).

      A doua etapă - Lirica necuvintelor, maturităţii  creatoare  începe  cu
volumul  “Dreptul  la  timp”.  Vizionalismul   lui   Nichita   Stănescu   se
abstractizează, viziunea asupra spaţiului şi timpului se schimbă.
      Poemul “Enghidu” este un poem despre  moarte.  Pierzându-şi  prietenul
Enghidu, uriaşul Ghilgameş descoperă  sentimentul  morţii,  necunoscut  până
atunci. Poetul, din perspectiva abstractă a durerii dă o definiţie  afectivă
a timpului: “trecerea durerii în trecerile timpului”. Timpul este o  absenţă
care crează şi o creaţie care nu se poate numi:  “Ceea  ce  nu  e,  fără  de
margini este / Pretutindenea călătoreşte, pete mari întâlnind / Cărora  Timp
le spun / [...] / Ceea ce nu e, fără Timp este, ca amintirea  /  E  asemenea
văzului mâinilor / Asemenea / Auzului ochilor”.
      Miturile nu apar doar cu sensurile lor iniţiale, cu  sunt  un  pretext
pentru a transmite o stare lirică complexă.  În  poemul  “Enghidu”  este  un
pretext pentru a comunica  durerea  generată  de  scurgerea  ireversibilă  a
timpului, scurgere care înseamnă moarte.
      În poemul “Către Galateea”, poetul reînvie mitul Galateei,  care  este
atât opera cât şi femeia neîndurătoare. Creatorul modern cere  îndurarea  de
a fi de la cea creată de el.

      Volumul “11 Elegii” este considerat cea mai bună carte a  lui  Nichita
Stănescu. Poetul dezvoltă un număr de raporturi care delimitează  poezia  şi
existenţa poetului. Punctul de plecare este criza de natură existenţială  pe
care poetul încearcă să o depăşească prin meditaţie. Stilul  acestor  poezii
este solemn şi ermetic, ex. “Elegia întâia”: “Totul este inversul totului  /
Spune Nu doar acela / Care îl ştie pe Da / Însă el care ştie totul /  La  Nu
şi la Da are foile rupte” (Nu poţi nega ceva ce nu  cunoşti;  pe  măsură  ce
cunoşti mai mult eşti mai conştient de relativitatea lucrurilor sale).
       De  fapt,  elegiile  sunt  “definiţii”  filosofico-lirice  ale   unor
concepte  fundamentale  ale  existenţei  poetului.  În  elegii   tema   este
suferinţa de diviziune, tânjirea după unitate: “Durere a ruperii în  două  a
lumii / Ca să-mi pătrundă prin ochii, doi /  Durere  a  ruperii  în  două  a
sunetelor / Lumii, /  Ca  să-mi  lovească  timpanele,  două”  (“Elegia  4”).
Refacerea unităţii primordiale nu este posibilă până când poetul nu  va  şti
limba ierbii, a sâmburilor, a stelelor.
      În “Elegia a 10-a”, poetul  îşi  exprimă  dorinţa  de  a  atinge  prin
intermediul gândirii poetice neauzul, nevăzul,  negustul,  nepipăitul,  deci
de a exprima inexprimabilul. Spiritul suferă de ceea ce nu  poate  cuprinde,
de imposibilitatea de a materializa imaterialul: “Dar  eu  nu  sunt  bolnav.
Sunt bolnav / De ceva între auz şi vedere / De un fel de  ochi,  un  fel  de
ureche / Neinventată de ere.”. Această aventură spirituală se  încheie  prin
acceptarea realului, prin întoarcerea la lumea fenomenală.
      În ultima elegie, poetul exprimă întoarcerea propriul  pământ:  “A  fi
în lăuntrul fenomenelor, mereu / În lăuntrul fenomenelor / A fi  sămânţă  şi
a te sprijini / De  propriul  tău  pământ”.  Poetul  reia  această  temă  în
volumele următoare, “Alfa” şi “Oul şi sfera”.

      În volumul “Laus Ptolemei”, cele două  căi  de  cunoaştere  poezia  şi
matematica, care apar şi în lirica lui Barbu tind să fie reduse la  limbajul
unic iniţial şi iniţiatic. Principala temă a acestui  volum  este  refacerea
simbolurilor.
      În volumul  “Necuvintele”,  poetul  abordează  o  altă  perspectivă  a
lucrurilor şi anume privirea din afară într-o intenţie nouă de  stăpânire  a
universului. Poezia este “ochiul care plânge, lacrima celui care trebuie  să
fie fericit”.

      În ultima  etapă,  numită  lirica  frigului,  tema  fundamentală  este
moartea. Volumele de poezii  din  această  etapă  sunt  “Măreţia  frigului”,
“Noduri şi semne”, “Epica  Magna”,  “Operele  imperfecte”.  Moartea  este  o
experienţă limită, însemnând întoarcerea în mit, în necuvânt.  Moartea  este
o încheiere metaforică a aventurii spirituale  a  eului  poetic  în  spaţiul
cunoaşterii.
      Criticul literar  Aurel  Martin  consemna  că  universul  liricii  lui
Nichita Stănescu este “o pădure de simboluri”. Ca toţi marii poeţi,  Nichita
Stănescu a  fost  fascinat  de  esenţe,  de  ceea  ce  exprimă  sau  ascunde
fenomenalul. Poetul a încercat să pătrundă dincolo  de  lumita  cunoaşterii,
descoperind că tainele nu se lasă învinse, nu-şi divulgă nucleul intim.
      Poetul a avut însă vocaţia  de  a  pătrunde  impenetrabilul,  de  a-şi
închipui realităţi indefinibile. De aici  frecvenţa  în  vocabularul  său  a
cuvintelor construite  cu  prefixul  ne,  acestea  valorificând  simultan  o
afirmaţie şi o negaţie.
      Întreaga sa lirică pendulează între polii centralizatori, între da  şi
nu, între lumină şi întuneric, între iluzie şi real, între  stare  de  veghe
şi stare de vis. Modernitatea şi valoarea liricii sale  rezidă  în  viziunea
poetică  originală  şi  în  limbajul  poetic.  Poetul   conferă   cuvântului
independenţă, considerându-l creator de lumi: “Numai cuventele zburau  între
noi / Înainte şi înapoi, / Vârtejul lor putea fi aproape zărit / [...] /  Ca
să privesc iarba înclinată de / căderea unui cuvânt”.  Limbajul  său  poetic
este abstract, bazat pe metaforă şi parabolă.
      În volumul “Cartea de recitire”, poetul distinge trei moduri de a crea
poezia:
     1. fonetic - bazat pe sonoritatea sunetelor, pe aliteraţie
     2. morfologic - bazat pe mobilitatea cuvântului, la fel ca la Arghezi
     3. sintactic - bazat pe construcţiile sintetice ca în cazul lui Barbu.
      Nichita Stănescu experimentează un  lirism  semantic  prin  cultivarea
simbolurilor existenţiale. El realizează mutaţii de sens  prin  consstrucţii
sintactice  aparent  absurde,  prin   schimbarea   valorii   gramaticale   a
cuvintelor (văzul mâinilor).
      La nivelul expresiei poetice,  poezia  lui  Nichita  Stănescu  este  o
ţesătură de noduri şi semne. Semnul este sensul convenţional al  cuvântului,
iar nodul este nucleul semantic al cuvântului poetic.