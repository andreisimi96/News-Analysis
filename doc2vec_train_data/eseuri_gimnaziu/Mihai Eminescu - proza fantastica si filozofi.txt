




                 Mihai Eminescu - proza fantastică şi filozofică 


      Eminescu  nu  este  doar  creatorul  epicii  filozofico-fantastice  în
literatura română, arătând disponibilităţile limbii  noastre  de  a  exprima
cugetări înalte în forme sensibile, ci şi ,,un  deschizător  de  drumuri  în
proza lirică", un premergător  pe  tărâmul  prozei  de  investigaţie  şi  al
literaturii de anticipaţie. În plus, la nivelul întregii opere  a  poetului,
proza se constituie ca o demonstraţie ,, complementară"de  idei  şi  imagini
care împing  mai  departe  sensurile  poeziei.  Numai  cu  greu  s-ar  putea
înţelege  ,,structura  eroului  titanic  şi  demonic"din  poezie  dacă  n-ar
interveni ,, paginile cu motivări ample şi adânc coerente" din proză.
      Proza fantastică şi filozofică eminesciană include nuvele cum  ar  fi:
Sărmanul Dionis, Avatarii faraonului Tla, Archaeus şi  Umbra  mea  .  Aceste
nuvele reprezintă partea cea  mai  profundă  şi  mai  valoroasă  a  creaţiei
eminesciene epice.
       Cea  mai  importantă  dintre  caracteristicile   lor   o   constituie
împletirea epicului cu filozofia, uneori o idee filozofică  fiind  pretextul
pentru evoluţia faptelor narate (Sărmanul  Dionis).  Întâmplările  povestite
au o anume doză de ireal, de incredibil şi de miraculos,  ele  încadrându-se
în romantism, fiind străbătute de teme şi motive romantice:  visul,  geniul,
ieşirea din timp, spaţiul selenar,  reîncarnarea  ,  metamorfozele,  revolta
luciferică, umbra, etc.
      Proza fantastică eminesciană are valoare de anticipaţie:  ea  deschide
seria scrierilor fantastice din veacul al XX-lea, până la Mircea  Eliade  şi
Vasile Voiculescu.
      În manuscrisul Archaeus, presupus dialog introductiv al unei  posibile
nuvele, amintirea numelui lui Kant ar putea explica izvorul unei  meditaţii.
Meditaţia în ultimă  analiză  însă  este  leibniziană,  întrucât  se  deduce
existenţa din posibilitatea pe care omul o cugetă,  deci  este  condiţionată
de cugetarea ei. Şi tot  leibniziană  este  meditaţia  în  continuare,  prin
aprecierea subiectivă a timpului şi a  spaţiului,  nesfîrşit  divizibile  în
mişcarea materiei.
      În filozofia lui Leibniz unitatea  părţilor  nesfîrşit  divizibile  în
timp şi spaţiu constă în procesul conştiinţei, în care  trecutul  e  cuprins
în prezent, la rândul lui un viitor  în  germene.  Este  ceea  ce  înţelegea
Eminescu prin indestructibilitatea fiinţei noastre inteligibile, arheul,  un
factor stabil  în  mişcarea  veşnică  a  formelor  materiei.  Ca  şi  pentru
Leibniz, absolut realul care rămâne tot el în toate  schimbările  din  lume,
este de ordin ideal,  dar,  cum  presupune  G.Călinescu,  argumentarea  este
shopenhaueriană: ,, Chinul îndelungat, veşnica goană  după  ceva  necunoscut
nu seamănă cu aviditatea de a afla răspunsul unei întrebări curioase?"
      Nu întâmplător după această întrebare este amintit din nou numele  lui
Kant, al  filozofului  ce  spusese  că  omul  nu  va  renunţa  niciodată  la
cunoaşterea necunoscutului, precum nu va înceta să respire  numai  de  teama
de a nu respira un aer impur. Căci meditaţiile din  Archaeus  sunt  kantiene
în măsura în care ele duc la concluzia că pentru o minte mare, care-şi  pune
problema adevărului altfel decât un  gânsac,  după  expresia  lui  Eminescu,
totu-i  problem  ,  teză  care  de  la  început  fusese  pusă  pentru  a  fi
demonstrată.
      Eminescu , poet romantic  în  primul  rând,  în  divertismentele  sale
filozofice a speculat asupra timpului şi a spaţiului  mai  întâi  în  spirit
romantic, însă nu fără a  cunoaşte  primul  izvor,  care  a  fost  filozofia
leibniziană.
      Fragmentul Archaeus se presupune a fi  fost  în  intenţia  poetului  o
introducere la nuvela Avatarii faraonului Tla, de vreme ce se  aminteşte  în
el de o poveste a regelui Tla
După părerea lui G.Călinescu, teoria arhaeului , pe care  i-o  face  eroului
nuvelei un bătrân original,  este  apriorismul  kantian  formulat  în  modul
schopenhauerian, cu lumea ca reprezentare, ceea  ce  reiese  şi  din  teoria
visului pe care o face mai departe.
       Pe  principiul  raţiunii   suficiente,   enunţat   de   Leibniz,   se
construieşte întreaga teorie a  arheului,  ca  imbold  original  al  tuturor
fenomenelor de viaţă, inclusiv omul veşnic ca prototip al  fiecărui  individ
uman.
      În schiţa filozofică Umbra mea , sub influenţa lui A.Chamisso,  poetul
se întreba  asupra  posibilităţii  despărţirii  trecătorului  de  etern,  în
fiinţa umană. Este o modalitate poetică a  omului  de  a  sta  de  vorbă  cu
,,sufletul"său  ,  cu  ,,psyche"sau  ,,  demon"-ul  său   lăuntric,   asupra
diferitelor probleme ale omenirii,  prin  posibilitatea  lui  de  a-şi  lăsa
umbra în loc, pentru ca el câtăva  vreme  să-şi  petreacă  fericit  şi  fără
griji, unde nu-s oameni, în lună, iar umbra să-I însemne în  ziarul  ei  tot
ce se va petrece.
      Ideea este în  evidentă  legătură  cu  teoria  arheului,  schiţată  în
celelalte fragmente în proză, aici însă ca introducere  la  o  acţiune  care
reluată în construcţia ei epică, va fi  acţiunea  din  Sărmanul  Dionis.  Un
,,somn"de fapt,  care  va  substitui  realitatea,  după  cum  şi  eroul  lui
Novalis, H.von Ofterdingen, credea că visul e  mai  real  decât  realitatea,
dând vieţii sale o ţintă prin  visul  ,,florii  albastre".  Clarul  de  lună
creează acea armonie de  vis  şi  spectacol  vizibil  în  viziunea  poetului
german, ceea ce se potriveşte şi tabloului eminescian.
      Idealismul kantian nu este un iluzionism, întrucât timpul şi  spaţiul,
deşi  forme  subiective  ale  sensibilităţii,  sunt  forme  universale,   se
raportează la lumea obiectivă, dată simţurilor noastre.
      Eminescu lasă deschise, prin epica  sa,  cel  puţin  două  drumuri  în
literatura română: drumul prozei fantastice şi  cel  al  epicii  filozofice,
dând el însuşi modele în  această  privinţă.  Sărmanul  Dionis  şi  Avatarii
faraonului Tla rămân două prototipuri de literatură, în  care  se  întâlnesc
şi se unifică reprezentările unui liric  vizionar  şi  incertitudinile  unei
firi meditative, dârză în aspiraţia ei de a găsi, cu preţul  unor  dureroase
înfrângeri, soluţii în problemele esenţiale ale existenţei.
      Toată epica lui (o epică de idei)are ca  punct  central  drama  omului
superior, urmăreşte raporturile acestuia cu societatea, experienţa  erotică,
atitudinea faţă  de  problemele  mari  ale  naţiunii,  dilemele  interioare(
dramele  spiritului),  dialogul  cu   Universul,   aspiraţiile   individului
înzestrat cu o putere neobişnuită de percepţie. În proză,  aflăm,  în  fapt,
drama geniului.
      Condiţia omului superior ar sta în neacceptarea a ceea  ce  e  dat  şi
cunoscut, în dorinţa tenace de adevăr, în trăirea  la  modul  astral.  Eroii
lui Eminescu o întrunesc, într-un chip însă care îi  diferenţiază  de  tipul
geniului, aşa cum  îl  înfăţişase  Schopenhauer.  Pentru  autorul  Lumii  ca
voinţă şi reprezentare, esenţa geniului trebuie să consiste în ,,  perfecţia
şi energia cunoaşterii intuitive", într-o dezvoltare a puterii  intelectuale
cu mult mai mult decât ar cere-o serviciul voinţei. 
      Nuvela romantică cea mai imaginativă  este  Avatarii  faraonului  Tla,
istorie bazată pe metempsihoză. Regele  Tla,  bolnav  de  a  fi  pierdut  pe
Rodope, se plimbă în luntre, pe Nil, la Mephis, printre zidiri colosale:
      ,,Peste vecinicia undelor,zboară luntrea lui până ce dintr-o parte  şi
dintr-alta a Nilului se ridică grădinile pendente…Două pe maluri,  de-asupra
lor, ca pe umeri de munte,  iarăşi  două,  şi-n  nălţimile  scărilor  iarăşi
două…Erau scări urieşeşti ridicate  la  soare,  şi  fiecare  treaptă  era  o
grădină lungă, întinsă şi toată lumea lor reprezintă pas (cu) pas la cer  s-
adâncea  ca-ntr-o  oglindă  pas  cu  pas  în  infinitul  Nilului…  Grădinile
pendente întoarse străluceau adânc-adânc în  râu  şi  pintre  ele  părea  că
trece luna ca o comoară în fundul apelor.Luntrea se opri  la  mal…Regele  se
dete jos palid şi adâncit şi se perdu în umbra naltelor bolţi  de  frunte  a
grădinelor, trecu în lumina lunei  şi  umbra  lui  se  zugrăvea  pe  nisipul
cărărilor ca (un) chip scris cu cărbune  pe  un  linţoliu  alb.  În  fruntea
grădinii cei mai nalte era palatul lui  cu  cupola  rotundă,  cu  şiruri  de
coloane sure, cu bolţi urieşeşti…
Erau atât de mari acele zidiri încât regele păru un gândac negru,  ieşit  în
lumina nopţii, care suia scările şi trecea prin bolţile palatului."
      Faraonul intră într-o sală mare, cu bolta  plină  de  zodii  şi  murii
acoperiţi cu chipurile  zugrăvite  ale  regilor,  toarnă  dintr-o  fiolă  de
ametist trei picături într-o cupă cu apă de Nil şi  vede  metamorfozele  lui
în 5000 de ani. Într-o altă sală descoperită, cu  podea  de  aur,  oglindind
cerul, consultă conjurând oglinda, pe Isis,  care-I  răspunde  că  universul
este veşnică formare a pulberei după tipuri eterne şi-i produce pe tablă  un
cerc roşu de  care  atârnă  degradant  oameni,  animale,  plante,  minerale,
semnifică conpenetraţia regnurilor şi transformismul.
      Regele merge la piramidă, cu facla în mână, pătrunde sub  colonade  şi
uriaşe simulacre de zei, se lasă jos spre un lac, în  mijlocul  căruia  e  o
insulă, în care insulă e o dumbravă, în mijloc fiind un  piedestal  cu  două
sicrie.  Într-unul  se  află  moartă  Rodope       ,,  de  o  spăimântătoare
frumuseţe. Alături de ea faraonul moare.
      Peste câteva mii de ani, la Sevilla, copiii aruncă cu  pietre  într-un
bătrân nebun care cântă cucurigu. Dormind în tinda unei zidiri, unde-l  duce
un franciscan, nebunul are un vis genetic, părându-i-se a se naşte  dintr-un
zeu ca cocoş şi o cioară îi cântă ,,tla! tla! tla!" (căci era  avatarul  lui
Tla). Între timp groparii comunei îl îngroapă superficial în cimitir. El  se
scoală de acolo fără a şti bine cine este. Problema migraţiei sufletului  se
complică cu cazul dublului. Devenit Marchiz Alvares de Bilbao, merge  într-o
uliţă strâmtă, la o vizunie săracă, se îmbracă în chip  de  gentilom  bătrân
şi bogat, se duce în casa unei tinere fete pe care urmează s-o ia de  soţie,
şi care îl roagă s-o cruţe, căci iubeşte  un  cavaler.  Marchizul  consimte,
făcând donnei Anna şi o donaţie, şi pleacă. Un altul, semănând cu  el,  visa
că făcuse gesturile lui Alvarez.
      Întâiul exemplar plecă cu trăsura  la un castel,  intră  într-o  odaie
fără ferestre, printr-o uşă mascată, pătrunde  într-o  subterană  cu  statui
mari de piatră reprezentând cavaleri în zale, scoate dintr-o bute  vin  atât
de vechi că trebuie să taie cămaşa lui  cu  spada,  se  îmbată  şi  statuile
încep să joace: ,,hopp, hopp,  zupp,zupp".  A  doua  zi  deşteptându-se  din
beţie, cercetează subteranele pline de  argint,  aur  şi  pietre  preţioase.
Acum soseşte spre mirarea slujilor, dublul, care  observă  că  imaginea  din
oglindă se strâmbă la el. Alvarez  I  iese  de  după  oglindă,  se  bate  cu
Alvarez II, şi unul moare şi e aruncat după  oglindă.  Se  pare  că  e  ucis
Alvarez II, fiindcă acesta protestase la actul daniei  nerecunoscându-l,  în
vreme ce Marchizul de Bilbao cel rămas, confirmă dania.
      Marchizul moare în curând, scârbit de ingratitudinea prietenilor şi  a
iubitei, care il părăsiră, când, spre a-i încerca , le spune că e sărac.
      Noua reîncarnare e în Franţa romantică. Într-un paraclis  se  afla  un
sicriu, iar în sicriu Angelo,, om  fără  inimă,  care  dispreţuia  femeile".
Doctorul Dreifuss îl scoate de acolo, îl  transportă  acasă  şi-l  aduce  în
simţiri. Angelo vorbeşte mai târziu  cu  o  tânără  femeie  căreia  îi  zice
,,mamă".înţelegem, sunt Tla şi Rodope:
      ,,…Este o simţire ciudată…Pare c-aşi fi femeia ta,  dar  de  mult,  de
mult, ori parcă-s muma ta…În sfârşit,  e  o  simţire  dulce  şi  familiară.-
Amantul meu n-aş suferi să fiu…şi cu toate astea te iubesc…
- Să-ţi explic eu această simţie?… Îmi pare ades că noi am mai  trăit  odată
şi că eu te-am iubit c-un amor nebun şi copilăresc… Visez ades şi în  fundul
visărilor mele văd Egipetul cu toată măreţia istoriei lui şi îmi  pare  c-am
fost rege şi c-am avut o femeie frumoasă, ce se numia  Rodope,  şi  că  acea
femee eşti tu…."
       Cu  doctorul  De  Lys,  membru   al   societăţii   mistice   ,,Amicii
Întunericului",Angelo  merge  într-un  club   subteran   ,,boltă   cu   muri
negri,lampă ca de diamant". Acolo un tânăr de sex  incert,  un  hermafrodit,
numit fie Cesar, fie Cesara, caută să câştige  dragostea  eroului.  Eminescu
avea preferinţe pentru femeia virilă ori maternă,  iar  Cezara  face  câteva
demonstraţii iluzioniste în spiritul celor executate de diavol. Angelo  cade
în stăpânirea Cezarei ca ,,turturica în ghiarele vulturului".
      ,,Te nimicesc - îi strigă femeia- voi să-ţi beau sufletul, să te  sorb
ca pe o picătură de rouă în inima mea însetată… îngere! ". ,, Ea-l  înlănţui
cu braţele şi cu picioarele…, îl strângea tare la piept, ca şi  când  ar  fi
voit să-l sfarme…"Aceeaşi Cezara, în  scopuri  comparative,  înlesneşte  lui
Angelo iubirea  blândei  Lilla,  fată  cu  instincte  burgheze.  Nuvela  era
pornită pe dimensiuni interminabile.
      Nuvela Sărmanul Dionis are un singur fir epic fabulativ,  un  conflict
riguros construit şi personaje centrale bine reliefate. Publicată  în  1872,
în revista Convorbiri literare , nuvela este fantastică şi filozofică;  deşi
debutează  cu  idei  din  filozofia  lui  Kant,  totuşi  fondul  rămâne  cel
schopenhauerian.
       Acţiunea  din  nuvelă  începe  într-o  seară  umedă  de  toamnă,   în
Bucureştiul secolului al XIX-lea . Prin ploaia deasă, un  tânăr  de  18  ani
străbătea străzile noroioase, în timp ce mintea îi era  frământată  de  mari
întrebări filozofice.
      Tânărul -pe nume  Dionis-era  un  copist  sărac  şi  singur  pe  lume,
preocupat,  asemenea  lui  Faust,   de   problema   cunoaşterii   adevărului
absolut;astfel, pornind de  la  apriorismul  lui  Kant,Dionis  consideră  că
lumea nu este decât  un  vis,  iar  timpul  şi  spaţiul  nu  există  în  mod
obiectiv, ci numai în conştiinţa fiecăruia dintre  noi:,,În  faptă,  lumea-i
visul sufletului nostru.Trecut şi viitor e în sufletul meu, ca pădurea într-
un sâmbure de ghindă şi infinitul asemenea, ca reflectarea cerului  înstelat
într-un strop  de  rouă".  Acestea  sunt  gândurile  lui  Dionis  în  timpul
drumului spre casă, în acea seară ploioasă de toamnă.
      După un scurt popas la cafenea, el  ajunge,  după  miezul  nopţii,  în
camera lui săracă (décor romantic), încercând să descifreze, la lumina  unei
lumânări, literele unei cărţi ciudate (pe care o cumpărase de  la  anticarul
Riven). Atras de  sunetele  unui  pian         (  care  venea  din  casa  de
alături), tânărul priveşte pe fereastră; în lumina lunii, chipul celei  care
cânta i se pare a fi acela al unui înger, şi se îndrăgosteşte.
      Trezindu-se din reverie,Dionis realizează  un  act  de  magie  (punând
degetul în centrul unui ,,păienjeniş de linii roşii"de pe o filă a  cărţii);
imediat se simte  tras  înapoi,  pe  firul  timpului,  până  în  vremea  lui
Alexandru cel Bun. Acum, el este călugărul Dan care adormise pe un  câmp  şi
visase  că  este  Dionis.  Din  existenţa  anterioară,  păstrase  cartea  de
astrologie şi preocupările de magie,  luând  lecţii  cu  învăţatul  profesor 
Ruben. Dan o iubeşte pe Maria, fiica spătarului Tudor  Mesteacăn,  dragostea
devenind un adjuvant în aventura demiurgică pe care o va trăi.
      Dacă prima ,,treaptă"fusese coborârea într-un timp istoric,  cea  de-a
doua, pentru care se pregăteşte Dan, va  fi  întoarcerea  în  timpul  şi  în
spaţiul originar, acolo unde era ,,casa"lui Dumnezeu.
      Pentru aceasta, Dan poartă lungi discuţii cu  profesorul  său,  Ruben,
tot pe teme filozofice;  totodată,  tânărul  călugăr  este  învăţat  cum  să
utilizeze vechea lui carte(citind tot la a şaptea pagină), pentru  a  ajunge
acolo unde doreşte. Numai că, punându-şi  întrebări  care  atingeau  tainele
Creaţiei,Dan săvârşeşte  un  păcat;  pentru  aceasta,Ruben  (  care  era  în
realitate Satana) îl  atrage  de  partea  sa,  pregătindu-l  pentru  revolta
luciferică.
      După ultima întâlnire  dintre  Dan  şi  Ruben,  casa  profesorului  se
transformă în iad, el însuşi suferind o convertire demonologică  şi  dansând
de bucurie că a mai câştigat un suflet. Săvârşind o nouă operaţie  de  magie
(citind în carte tot la a şaptea pagină),  Dan  îşi  va  readuce  pe  pământ
umbra, însoţitoarea lui în  reîncarnările  succesive  prin  care  a  trecut,
începând cu Zoroastru. Aceasta îi  propune  să  facă  un  schimb:  umbra  va
deveni Dan  (rămănând  pe  pământ)  ,  iar  Dan  se  va  preface  în  umbră,
transformându-se într-un arheu, adică, într-un ins  etern,  autoputernic  şi
atotştiutor.
      Cu ajutorul cărţii magice,Dan pune în aplicare acest  plan,  pe  urmă,
împreună cu Maria (pe care o transformase tot în umbră), se  îndreaptă  spre
Lună. Acolo, cei doi refac prima pereche a lumii şi prefac  spaţiul  selenar
în Eden. Până şi Pământul este metamorfozat într-o mărgea  (pe  care  Dan  o
agaţă la gâtul Mariei). Un singur punct al  acestui  paradis  constituie  un
spaţiu interzis:  o  poartă  închisă,  deasupra  căreia,  într-un  triunghi,
strălucea un ochi de foc, străjuit de cuvintele  unui  proverb  arab.  Acolo
era ,,casa"lui Dumnezeu, punctul zero al lumii.
      Văzând că tot ceea ce gândeşte i se împlineşte, Dan face  greşeala  de
a se  întreba  dacă  nu  este  el  însuşi  Dumnezeu.  Înainte  de  a  sfârşi
întrebarea, este însă aruncat  pe  pământ  (mitul  lui  Lucifer)şi  redevine
Dionis (care visase că este Dan). Bolnav fiind este vegheat de o altă  Marie
(fata din  casa  veche  de  care  se  îndrăgostise  în  seara  premergătoare
călătoriei din vis); mai târziu, aceasta îi va deveni soţie.
      Finalul este dominat de filozofia lui Schopenhauer: autorul  sugerează
că Dionis nu este decât un avatar , adică unul dintre oamenii  în  care  s-a
reîncarnat acelaşi suflet, în  perioade  succesive:  Zoroastru  (mileniul  I
î.H.), Dan (în vremea lui Alexandru cel Bun) şi Dionis (în  veacul  al  XIX-
lea).
      În sprijinul acestei idei vin şi cuvintele din  confesiunea  finală  a
autorului (pusă pe seama unei  scrisori):,,Îmi  pare  c-am  trăit  odată  în
Orient(…)Am  fost  întotdeauna  surprins   că   nu   pricep   curent   limba
arabă.Trebuie s-o fi uitat". 
      Eminescu  rămâne, un  pisc  al  literaturii  române,  nu  neapărat  de
neatins, cât mai curând unul la care  celelalte  piscuri  se  raportează  nu
pentru  a  se  asemăna,  ci  dimpotrivă:  pentru  a  se   vedea   specificul
frumuseţilor cu care fiecare nou mare poet  român  umple  peisajul  poeticii
naţionale.
      Când Arghezii a venit, în 1927, cu volumul Cuvinte potrivite,  critica
a putut afirma că a apărut un nou Eminescu. Dar cât de  diferit  era  acesta
faţă de marele său înaintaş e atât de evident, încât expresia  a  devenit  o
formulă magică prin care se anunţa apariţia unui nou miracol  poetic.  Ea  a
putut fi auzită şi câteva decenii mai târziu,  când  Nichita  Stănescu  şi-a
configurat personalitatea poetică. Valoarea şi originalitatea  lui  au  fost
conturate tot prin raportare la Eminescu. Dar încă o dată  :  nu  atât  prin
ceea ce au în comun, ci cât  sunt  de  deosebiţi  în  gândire  artistică  şi
expresie.




Bibliografie selectivă: 


1. Mihai Eminescu- proză literară ; Editura Facla, Timişoara, 1987.
2. George Călinescu- Viaţa lui Mihai Eminescu; Editura  Minerva,  Bucureşti,
   1986.
3. George Călinescu- Istoria literaturii  române  de  la  origini…,  Editura
   Minerva, Bucureşti, 1988.
4. Matei Călinescu- Titanul şi  geniul  în  poezia  lui  Eminescu  ;  E.P.L.
   Bucureşti, 1964.
5.  Zoe  Dumitrescu-Buşulenga-  Eminescu-  cultură  şi  creaţie  ;   Editura
   Eminescu, 1976.
6. Caius Dobrescu-Mihai Eminescu- monografie ; Editura Aula, Braşov, 2006.
7. Ioana Em.  Petrescu-  Modele  cosmologice  şi  viziune  poetică,  Editura
   Minerva, Bucureşti, 1978.
8. Perpessicius- Eminesciana , Editura Minerva, Bucureşti 1971.
9. Liviu Rusu- Eminescu şi Schopenhauer , E.P.L. 1966.
10. Eugen Simion - Proza lui Eminescu ; E.P.L.Bucureşti, 1964.
11. Eugen Todoran-Eminescu , Editura Minerva,Bucureşti, 1972.




ARGYELAN   FLORINA- CLAUDIA


