
Caracterizarea părintelui Trandafir
                                 Popa Tanda
                                             de Ioan Slavici

      Nuvela ,,Popa Tanda’’ a fost scrisă de Ioan Slavici, unul  dintre  cei
patru mari clasici ai literaturii române, care, alături de  Mihai  Eminescu,
Ion Creangă  şi  I.L.  Caragiale,  şi-a  adus  o  contribuţie  deosebită  la
dezvoltarea literaturii române în sec XIX. Ioan Slavici consideră  că  rolul
literaturii este de a-i face pe oameni mai buni şi  în  întreaga  sa  operă:
romane, nuvele, povestiri şi piese de teatru, a urmărit acest ţel.
      Nuvela ,,Popa Tanda’’, inspirată din viaţa satului,  are  ca  personaj
principal pe părintele Trandafir, care apare în toate momentele  subiectului
şi este caracterizat în evoluţia sa prin diferite mijloace.
      În expoziţiune, autorul apelează la caracterizarea  directă  de  către
narator, care spune despre părintele Trandafir că: ,,Este om bun; a  învăţat
multă carte şi cântă  mai  frumos  decât  chiar  răposatul  tatăl  său,  ...
vorbeşte drept şi cumpănit, ca şi când ar  citi  din  carte.  Şi  harnic  şi
grijitor om este părintele Trandafir. Adună din multe  şi  face  din  nimica
ceva. Strânge, drege şi culege ca să aibă pentru  sine  şi  pentru  alţii.’’
Tot în mod direct sunt prezentate şi aşa-zisele  defecte  ale  personajului,
dacă  defecte  se  pot  numi   corectitudinea,   sinceritatea,   francheţea.
Naratorul spune despre părintele Trandafir că ,,Este cam greu la vorbă,  cam
aspru la judecată; prea de-a dreptul, prea verde-făţiş, el  nu  mai  suceşte
vorba, ci spune drept în faţă, dacă i s-a pus ceva pe inimă.’’
      În  mod  indirect,  personajul  este  caracterizat  prin:  faptele  şi
vorbele sale, prin relaţiile cu celelalte personaje, prin originea sa,  prin
statutul  social,  prin  poreclă,  prin  atitudinea  naratorului   faţă   de
personaj. În expoziţiune aflăm că părintele Trandafir este  fiul  dascălului
Pintilie din Butucani, cântăreţ vestit. Părintele Trandafir a fost preot  în
Butucani şi apoi, din cauza conflictului său cu sătenii, a  ajuns  preot  în
Sărăceni. El este căsătorit şi are doi copii, dar  autorul  îl  prezintă  în
evoluţia sa şi astfel aflăm că la un moment dat părintele are  patru  copii,
iar în deznodământ are şi nepoţi.
      În  intrigă  descoperim  alte  trăsături  ale  părintelui   Trandafir,
prezentate tot în mod direct. Aflăm că părintele  este  un  om  hotărât,  cu
judecata limpede, care atunci când ajunge în Sărăceni, analizează  lucrurile
şi îşi dă seama că trebuie să rămână în sat şi să-i facă pe  ţărani  harnici
pentru a le fi lor bine, dar şi lui, deoarece convingerea părintelui era  că
,,popa face treaba satului, iar satul să se îngrijească de traista popii.’’
      Părintele Trandafir este un om hotărât, care nu  se  lasă  până  nu-şi
atinge scopul. Pentru a-i face pe sărăceni oameni  harnici,  el  recurge  la
predică, sfaturi, batjocură, ocară, şi în final, la  exemplul  personal.  În
ciuda faptului că oamenii nu vor să se schimbe, şi ţin la traiul lor  leneş,
părintele face tot ce poate pentru a-i schimba.
      Relaţiile  sale  cu  celelalte  personaje  sunt  un  alt   mijloc   de
caracterizare indirectă. Dacă la început sărăcenii  îl  tolerau,  şi  la  un
moment dat chiar îl admirau pentru inteligenţa sa, ,,aşa popă n-a  mai  fost
în Sărăceni’’, când  ţăranii  îşi  dau  seama  că  părintele  încearcă  să-i
schimbe, îl privesc cu duşmănie, îl ocărăsc şi chiar îl pârăsc la protopop.
      Părintele dă dovadă de spirit  practic  atunci  când  se  apucă  să-şi
repare casa,  să-şi  împrejmuiască  curtea,  să  facă  straturi,  să  semene
porumb, atrăgând şi pe ţărani la muncă. Ţăranii îl privesc cu invidie şi  îl
numesc ,,Omul dracului’’, iar  atunci  când  sunt  mulţumiţi  de  rezultatul
muncii lor, de schimbările survenite în sat şi în traiul lor,  ei  se  roagă
pentru sănătatea  părintelui  şi  îl  numesc  ,,Omul  lui  Dumnezeu’’.  Acum
părintele este acceptat ca făcând parte din comunitate.
      Porecla pe care i-o dau oamenii părintelui Trandafir, ,,popa  Tanda’’,
ajută la caracterizarea personajului la un moment  dat,  când  acesta  umbla
prin sat cu sfatul şi batjocura.
      În deznodământ, autorul apelează din nou  la  caracterizarea  directă,
spunând că ,,toate sa-u schimbat, numai părintele Trandafir a  rămas  precum
a fost: verde, vesel şi harnic.’’  Dacă  părul  şi  barba  căruntă  nu  l-ar
trăda, s-ar putea crede că acei copilaşi cu care se  juca  la  poartă,  sunt
copii lui. Aflăm astfel că părintele Trandafir se bucură de familia  sa,  de
aprecierea şi admiraţia oamenilor, şi mulţumit de  ceea  ce  a  realizat  în
viaţă.
Prin realizarea acestui personaj, Ioan Slavici ilustrează  ideea  că  ,,omul 
sfinţeşte locul’’, şi munca îl înobilează  pentru  că  ,,cine  nu  munceşte,
greu păcătuieşte’’.        