
                                                  IARNA
                               V. Alecsandri

              Vasile Alecsandri  este  o  personalitate  marcantă  a  epocii
paşoptiste. Compune primele pasteluri în 1867, el  fiind  cel  care  creează
această specie şi o impune în literatura română. Pastelul „Iarna”  a  apărut
la 1 aprilie 1868 în revista „Convorbiri literare”, printre  alte  pasteluri
dedicate acestui anotimp.
              Pastelul este  o  poezie  descriptivă,  în  care  autorul  îşi
exprimă trăirile  sufleteşti  legate  de  un  colţ  de  natură,  un  anotimp
(V.Alecsndri-„Sfârşit de toamnă”) sau  aspecte  din  viaţa  plantelor  şi  a
animalelor (V. Alecsandri-„Oaspeţii primăverii”).
              Poezia este compusă din  patru  catrene  cu  măsura  de  15-16
silabe. Ritmul este iambic.
              În această operă este descris anotimpul alb. Poezia  poate  fi
structurată pe două părţi, prima cuprinzând primele  trei  strofe,  unde  ne
este prezentat  un  peisaj  în  care  gerul  este  cumplit  şi  satele  sunt
îngropate în nămeţi. Partea  a  doua,  care  este  de  fapt  ultima  strofă,
tabloul este însufleţit de apariţia soarelui şi de oprirea ninsorii.
                Prima  strofă  conturează  tabloul  unei   ierni   cumplite,
dominată de ninsoare şi ger. Elementele din planul  terestru  se  îmbină  în
această strofă cu cele din planul cosmic: „din văzduh”,  „plutesc  în  aer”,
„pe ai ţării umeri dalbi”. Imaginea vizuală este subliniată  prin  folosirea
personificărilor: „iarna cerne norii  de  zăpadă”(care  subliniază  mulţimea
fulgilor de zăpadă care cad din văzduh) şi  comparaţiilor:  „ca  un  roi  de
fluturi albi” (care subliniază mulţimea fulgilor  de  zăpadă  care  cad  din
văzduh). Acestea au ca  fundal  culoarea  albă  conturată  prin  intermediul
epitetelor: „norii de zăpadă”, „fluturi albi”, „umeri dalbi”.
              Strofa a doua reprezintă  o  iarnă  care  pare  a  nu  se  mai
sfârşi: „Ziua ninge, noaptea ninge, dimineaţa  ninge  iar!”.  Repetiţia  din
primul vers creează impresia unei ninsori care  nu  se  va  opri  niciodată.
Figurile de stil care se regăsesc  în  această  strofă  sunt:  personificare
(„se îmbracă  mândra ţară”), pentru a scoate în evidenţă abundenţa  ninsorii
şi faptul că peste  tot  s-a  aşezat  zăpada,  formând  o  „zale  argintie”;
epitete („mândra ţară”, „rotund şi palid”), folosite pentru  a  realiza  mai
bine  tabloul  iernii;  iar  în  final  este  o  comparaţie(„ca  un  vis  de
tinereţe”), care duce cu  gândul  la  faptul  că  peisajul  este  văzut  din
perspectiva bătrâneţii, provocând o stare de melancolie („anii  trecători”).

              În strofa a treia este  terminat  peisajul  prezentat,  acesta
fiind dominat de elementele  terestre.  Prezenţa  iernii  este  redată  prin
enumeraţii(„pe câmp, pe dealuri, în depărtare”;  „fără  urme,  fără  drum”),
iar pustietatea ţinuturilor prin epitete şi comparaţii  („satele  pierdute”;
„ca fantasme albe”). Totul pare ireal în această strofă,  plopii  par  a  fi
nişte fantasme, iar satele se pierd sub viscolul iernii.
              Ultima strofă readuce  frumuseţe  şi  însufleţire  peisajului,
acestea fiind datorate soarelui, a cărui importanţă  este  evidenţiată  prin
epitetul şi inversiunea „doritul soare”, pentru ca apoi să fie  personificat
ca cel care „dismiardă oceanul  de  ninsoare”.  În  această  ultimă  strofă,
imaginea vizuală creată  prin  figurile  de  stil  este  completată  de  cea
auditivă: „clinchete de zurgălăi”,  care  rupe  tăcerea  care  predomină  în
întreaga poezie.
              Pe parcursul întregii opere există o corespondenţă  sentiment-
natură, transmisă prin prezenţa unei fiinţe umane în acel  tablou,  care  nu
este descrisă. În prima strofă se simte sentimentul de  singurătate,  faptul
că peste tot se zăreşte doar zăpadă(„lungi  troiene  călătoare”).  Strofa  a
doua pare a fi dominată de frica de o iarnă fără de sfârşit, de a ajunge  la
bătrâneţe cu regretul trecerii anilor(„ca  un  vis  de  tinereţe…”).  Ultima
strofă din primul tablou creează impresia de o lume ireală, de  ceva  ce  în
nici un caz nu se  poate  întâmpla(„satele  perdute  sub  clăbuci  albii  de
fum”). În ultima strofă, spre deosebire de celelalte, se  simte  sentimentul
de iubire de frumos  şi  înviorare,  şi  chiar  sentimentul  de  bucurie  al
vieţii.
              Verbele sunt folosite la timpul prezent cu scopul  de  a  reda
eternitatea timpului şi pentru a apropia descrierea de artele plastice.
               Datorită acestor trăsături;  corespondenţa  sentiment-natură,
folosirea figurilor de stil  pentru  exprimarea  sentimentelor,  verbele  la
timpul prezent şi descrierea care domină; putem încadra  poezia  „Iarna”  de
V. Alecsandri la specia pastel.
            Pasteluri au mai scris: Ion Pillat, George Coşbuc şi Tudor
Arghezi.