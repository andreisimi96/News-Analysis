
Alexandru Macedonski

      Sub conducerea lui apare în 1880 revista “Literatorul”. Are volume  de
poezii dintre care amintim Excelsior, Poeme, Flori sacre. Are  opere  scrise
în limba franceză. El este cunoscut  în  literatură  mai  ales  ca  poet  al
nopţilor şi ca teoretician al simbolismului.
      Poet  al  nopţilor.  După  modelul  nopţilor  lui  Alfred  de  Musset,
Macedonski publică un ciclu de 11 nopţi  cu  temă  variată.  Dintre  acestea
“Noaptea de Aprilie” şi  “Noaptea  de  Septembrie”  au  ca  temă  dragostea.
“Noaptea de Iunie” urmăreşte poziţia jalnică a  poetului  în  societate.  În
“Noaptea de Ianuarie” îşi exprimă solidaritatea cu cei  ce  suferă  în  chip
demn “ridicând lupta vieţii în frunţi semeţe  de  eroism”.  În  “Noaptea  de
Februarie” ia apărarea  femeii  decăzute.  “Noaptea  de  Mai”  este  un  imn
dedicat naturii vindecătoare de  nevroze”  care  comunică  omului  forţa  ei
înnoitoare “Noaptea de Decemvrie”.

      Noaptea de decemvrie

       “Noaptea  de  decemvrie”  s-a  dezvoltat  dintr-o  legendă  în  proză
intitulată “Meka şi Meka”, publicată de Macedonski în “Românul”  lui  C.  A.
Rosetti din 13 ianuarie 1890.  Legenda  vorbeşte  despre  Mohamed  -  ben  -
Hassan, care îl sfătuieşte înainte de moarte pe fiul său Ali  să  meargă  la
cetatea sfântă Meka pentru a obţine iertarea păcatelor lui. Condiţia  pentru
această era să nu se abată de la calea dreaptă. Ali străbate cu caravana  în
linie dreaptă pustiul şi  moare  înainte  de  a  pune  piciorul  în  Cetatea
Sfântă. În acelaşi timp Pocitan -  ben  -  Pehlivan,  un  zdrenţăros  pornit
odată cu el la drum şi urmând o cale ocolită ajunge la Meka. Sensul pe  care
l-a extras Macedonski din această legendă este asemănător cu acela  pe  care
Eminescu îl scotea în Luceafărul din basmul “Fata în grădina de aur”. Ca  în
orice poem romantic, planul real alternează în  “Noaptea  de  decemvrie”  cu
cel fantastic, al visului. La început, vedem pe poetul de geniu “trăsnit  de
soartă” cuprins de  un  somn  adânc  în  camera-i  pustie  cu  focul  stins,
înconjurat de umbre, ca de nămeţi:
            “Pustie şi albă e camera moartă…
            Şi focul sub vatră se stinse scrumit…—
            Poetul, alături, trăsnit stă de soartă,
            Cu nici o schinteie în ochiu-adormit…
            Iar geniu-i mare e-aproape un mit…”
      Se aud geamătul viscolului şi urletele  sinistre  de  lupi,  realităţi
externe, dar şi
simboluri ale  zbuciumului  interior  ale  făpturii  “de  humă”.  Deodată  o
flacără izbucnită
sub forma unui arhanghel de aur, inspiraţia, preface pe poet  într-un  prinţ
arab tânăr,
emir al Bagdadului, bogat, posesor de grămezi de argint şi  de  aur,  jaruri
cu pietre
scumpe, arme de preţ, cai repezi, palate şi grădini  parfumate  de  roze  şi
crini:
            “Şi el e emirul, şi are-n tezaur,
            Movile înalte de-argint şi aur,
            Şi jaruri de pietre cu flăcări de sori;
            Hangiare-n tot locul, oţeluri cumplite —
            În grajduri, cai repezi cu foc în copite,
            Şi-ochi împrejuru-i — ori spuză cu flori”.
      Ca şi poetul care  a  făptuit  opere  măreţe,  bogatul  emir  nu  este
mulţumit de bogăţia sa, el fiind  chinuit  de  dorinţa  gloriei.  Pentru  el
atingerea absolutului înseamnă cetatea Meka:
            “Spre Meka-l răpeşte credinţa-voinţa,
            Cetatea prea sfântă îl cheamă în ea,
            Îi cere simţirea, îi cere fiinţa,
            Îi vrea frumuseţea — tot sufletu-i vrea —
            Din tălpi până-n creştet îi cere fiinţa”.
      Conştient că idealul nu e uşor de atins, că cetatea sfântă  Meka  este
despărţită de Bagdad printr-un deşert, metaforic numit “o  mare  aprinsă  de
soare”, emirul se pregăteşte totuşi să-l străbată cu orice risc. În  fruntea
unei caravane de armăsari şi  cămile,  emirul  pleacă  în  zori  salutat  de
auroră şi condus de mulţime până la porţile oraşului. La fântâna umbrită  de
curmali unde se opreşte  să  bea  apă,  prinţul  zăreşte  un  om  pocit,  în
zdrenţe, dar cu o privire vicleană care  îi  mărturiseşte  că  se  îndreaptă
spre acelaşi loc. Emirul îşi  pune  întrebarea,  dacă  acest  zdrenţăros  va
ajunge la Meka. El care a renunţat la bogăţii pentru a merge  la  Meka  este
încrezător în forţele sale, îşi înţelege aspiraţiile ca pe  o  chestiune  de
onoare şi nu concepe  să  ocolească  obstacolele  la  fel  ca  şi  Hyperion.
Prinţul alege drumul drept, ia pustiul în piept,  îndură  zile  de-a  rândul
sub flăcări de soare setea pe care şi-o potoleşte la razele oaze, ce îi  ies
în cale. În vreme ce însoţitorii mor câte 3-4 odată, caii şi  cămilele  cad,
apa şi hrana scade, păsările de pradă dau târnale,  cetatea  riscată  rămâne
departe de orizont. Emirul rămâne în cele  din  urmă  singur  pe  cămila  ce
şovăie, şi are o clipă mirajul oraşului sfânt şi  posedat  de  fata  morgana
năluca închipuirilor sale, se grăbeşte să ajungă la Meka. Acesta are  ziduri
albe, poame de aur, porţi  de  topaze  şi  turnuri  de  argint,  dar  regina
trufaşă a magiei, frumoasa Meka este, ca  orice  ideal  de  desăvârşire,  ca
perfecţiunea  pentru  artist,  de  neatins.  Marea  artă  cere   efort   sau
sacrificiu şi poetul ce visează, emirul în drum spre cetatea  sfântă,  moare
într-o încordare supremă, nu însă înainte de a-şi vedea visul cu ochii,  fie
şi numai sub forma de iluzii.
      Poetul spune că succesul înţeles în chip vulgar  este  rezervat  numai
spiritelor
inferioare, ca acel zdrenţăros care urmând drumul  ocolit  ajunge  la  Meka.
Ca şi  Luceafărul  lui  Eminescu,  “Noaptea  de  decemvrie”  se  termină  cu
izolarea poetului de lumea ostilă, din jurul său, incapabilă de  a  înţelege
avântul  creator,  efortul  artistului  de  a  se  desăvârşi,  de  a  atinge
perfecţiunea.

      În cadrul poeziei Macedonski foloseşte  simbolul.  Astfel  arhanghelul
de aur este simbolul inspiraţiei, “elementul  hotărâtor  pentru  opera  unui
artist. Frământările creatorului în timpul elaborării  unei  opere  de  artă
are ca simbol vântul, crivăţul, urletul lupilor. Emirul reprezintă  credinţa
nestrămutată într-un ideal, capacitatea omului de a  rămâne  fidel  drumului
ales. Meka este simbolul idealului. Omul pocit este simbolul  omului  comun,
capabil  de  compromisuri.  Drumul  ocolit  străbătut  de  omul  pocit  este
simbolul eticii inferioare a omului comun. Poetul foloseşte epitete  simple,
duble şi triple, asociaţii noi  pe  baza  principiului  corespondenţelor,  a
întrepătrunderii senzaţiilor de văz, auz şi miros, vorbind,  de  exemplu  de
un viscol albastru. Alte elemente simboliste pe  care  le  găsim  în  poezie
sunt neologisme: tremol, monolit, solfi, blondeţe, nume  de  pietre  scumpe,
topaze, alabastru. În deosebi refrenul şi repetiţia dau poemului  o  cadenţa
melodioasă, un farmec muzical propriu. Poezia este scrisă în ritm  amfibrahi
şi metru de 12 silabe. Poetul aduce inovaţii  de  ordin  tehnic,  în  primul
rând în dispoziţia rimelor. Strofele sunt senarii  (6  versuri)  cu  o  rimă
încrucişată şi trei rime alăturate. Unele  versuri  au  funcţie  de  refren,
altele sunt repetate cu mici schimbări obsedant.

      În ultimii ani ai vieţii Macedonski a compus un  număr  apreciabil  de
poezii cu  forma  fixă,  rondeluri.  Acestea  sunt  grupate  în  5  cicluri:
Rondelurile pribege, Rondelurile celor patru vânturi,  Rondelurile  rozelor,
Rondelurile senei  şi  Rondelurile  de  porţelan.  Aceste  cicluri  au  fost
adunate şi publicate postum în 1927 cu titlul “Poema  rondelurilor”.  Dintre
aceste rondeluri putem aminti “Rondelul rozei ce înfloreşte” în care  poetul
exprimă emoţia pe care i-o trezeşte înflorirea trandafirului. Macedonski  se
înseninează contemplând frumosul, simţind  că  natura  îi  oferă  recompensă
pentru suferinţele vieţii.  El  uită  necazurile  imobilizându-şi  existenţa
prin artă:
            “O roză-nfloreşte, suavă…
            Ca nor risipit e necazul.
            Puternic mă poartă extazul
            Spre-o naltă şi tainică slavă.”
      O altă latură a activităţii lui Macedonski este aceea  de  teoretician
al simbolismului. Pentru el ideea de poezie este  egală  cu  spontaneitatea.
În articolul “Poezia viitorul” sau  “Despre  logica  poeziei”  el  consideră
poezia în primul rând formă şi muzică. Originea poeziei se află în  misterul
universal şi  se  construieşte  după  o  logică  proprie.  El  afirmă  “arta
versurilor este nici mai mult, nici mai puţin decât arta muzicii”.  El  pune
în  evidenţa  capacitatea  de  sugestie  a  poeziei,  suveranitatea  emoţiei
artistice. Macedonski este  adept  al  instrumentalismului,  la  el  apărând
ideea de sinestezie. Macedonski a deschis orizontul liricii  româneşti  prin
noi motive poetice, forme noi de poezie şi specii noi.



