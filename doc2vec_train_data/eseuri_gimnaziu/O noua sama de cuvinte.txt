O nouă samă de cuvinte







Nu mă refer la opera cu nume similar a lui Ion Neculce. Mai degrabă
amintesc în acest referat de domnii (SIC, plural că-s multicei)  Mariu
Chicoș Rostoga care au depăşit până-n zilele noastre epoca lui Caragiale.
O fi gramatica o ştiinţă de sine stătătoare şi atot cuprinzătoare dar …
Suntem singura (aproape) ţară de pe glob pentru care MICROSOFT nu a reuşit
corectorul gramatical şi de aceea traducerile mecanizate din şi în  limba
română lasă mult de dorit. De ce oare?
Să o luăm pe îndelete.
Cică (susţine actualul Rostogan) nu este frumos, nu este „academic” să
folosim vocabula deci. Se recomandă, sub severe sancţiuni folosirea
vocabulei aşadar. Practic eu folosesc „deci” in rolul de aci adică pentru
inserarea unei expresii lămuritoare (condiţionare, concluzie etc.) Aşadar
poate, potrivit DEX (dicţionarul explicativ al limbii române), substituii
vocabula deci dar cu o accentuare a condiţionării (în sens de: aşa, dar …)
. Dacă expresiile inserate după această vocabulă sunt de natura unor
concluzionări, recapitulări consider că este mai corect folosirea
conjuncţiei deci. Ea poate fi înlocuită în acest caz de sintagma prin
urmare, în nici un caz prin aşadar.
Poate a trecut epoca înlocuirii literei terminale U din numele propriu cu O
(…escU devine …escO) pentru că în limba franceză cuvântul cu are
semnificaţia terminalului uman numit ARLUS de Zăroni (cei născuţi mai
devreme îşi reamintesc bancul). În schimb sa generalizat folosirea
vocabulei şi  după o terminaţie în ca. Pe când se va pronunţa şi numele
marelui Caragiale, Ion Luca şi Caragiale sau Biserica şi Catolică pe
modelul politica şi mondială? Sunt cacofonii permise şi nepermise dar
generalizarea folosită de oameni de mare suprafaţă este cel puţin
neplăcută. Mai corect ar fi ca aceştia să pună virgula cu piciorul decât să
folosească intercalarea unui şi.
Ce sau care? Drumul ce duce spre îmbogăţire sau drumul care duce la groapă?
Erudiţii spun că trebuie utilizat care. Dar de „care” oare sau supărat pe
ce?
Ambele sunt pronume. Ambele au un pronunţat caracter interogativ. Sunt
rarisime cazurile că nu pot fi folosite simultan ca în exemplul ales mai
sus. Bucovinenii folosesc preponderent ce motiv pe care sunt dese ori
admonestaţi. După părerea mea fără motiv.
Cum ar suna mai corect teleenciclopediA sau teleenciclopediE. Substantivul
de provenienţă este enciclopedie, enciclopedii. EnciclopediA răspunde la
întrebarea „a cui enciclopedie?” şi ar trebui completată cu o entitate
lexicală. Corect, după a mea părere, ar fi „Enciclopedia Tv” sau mai simplu
„Teleenciclopedie” (la nominativ). Mă mir că academicianul Graur, care mai
trăia în anii 60 de când beneficiem de această emisiune deosebit de
valoroasă a televiziunii nu a luat atitudine.
Cât despre diacritice ce să mai vorbim. Poliţia în a ei codificare a
numelor a feminizat o multitudine de bărbaţi rebotezându-i Mitica, Costica
sau mai ştii cum. Alecsandri, care refuza x-ul care înlocuieşte mai fidel
combinaţia cs pentru motivul că, scris de mână, se putea citi sc, s-ar
învârti în mormânt dacă ar putea afla haosul generat de ignorarea
diacriticilor.
Oare din conservatorism sau simplu din prostie? Ce măsuri ia administraţia
academică a gramaticii limbii române?

Sunt parte din nedumeririle unui agramat. Da! Sunt de formaţie inginer şi
am avut handicapul să fac şcoala succesiv şi repetat în două limbi aşa că
nu cunosc ansamblul gramatical nici în Germană şi nici în Română. Păcat că
am trecut cu multicel de vârsta la care aş mai putea fi ales primar.








