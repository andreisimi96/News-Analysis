
D-l Goe …
                                  I.L.Caragiale
                           - argumentare schiţă -


      Proza scurtă a fost abordată de un număr mare de scriitori români,
manifestându-se în toate perioadele literaturii, preferinţă pentru acest
gen. Ea cuprinde schiţa, nuvela şi povestirea, care sunt asemănătoare, dar
au şi elemente care le diferenţiază.
      Schiţa este un text narativ de dimensiuni reduse, având acţiunea
limitată la un moment semnificativ din viaţa unui personaj.
      Ion Luca Caragiale este maestrul schiţei, autorul volumului ″Momente
şi schiţe″ , care cuprinde şi schiţa ″D-l Goe …″ .
      Schiţa ″D-l Goe …″ are ca temă educaţia greşită a copiilor din
familiile înstărite ale secolului al XIX-lea.
      Pentru că este o creaţie a genului epic, schiţa are acţiune, personaje
şi narator. Acţiunea este simplă, lineară, limitată la un singur episod din
viaţa personajului principal, Goe. În cazul acestei schiţe este călătoria
oferită de familia băiatului pentru a nu mai rămâne repetent. În schiţă nu
există trimiteri în trecut cu excepţia aluziei la repetenţia băiatului.
      Subiectul este structurat pe momentele acţiunii. Expoziţiunea prezintă
momentul în care familia lui Goe aşteaptă trenul de Bucureşti, urcă şi se
fac locuri pentru doamne în compartiment. Intriga constă în refuzul
băiatului de a sta în compartiment cu familia. Desfăşurarea acţiunii
prezintă incidentul cu ″urâtul″, pierderea pălăriei cu biletul de tren,
discuţia contradictorie a femeilor cu conductorul, momentul în care Goe se
blochează în toaletă. Punctul culminant este momentul în care Goe trage
semnalul de alarmă. Deznodământul marchează sosirea trenului la Bucureşti
cu o întârziere de zece minute.
      Cadrul desfăşurării întâmplărilor este restrâns. Locul este în general
limitat la un singur spaţiu. În această schiţă acţiunea se petrece pe
peronul gării din urbea X, în vagonul trenului ( în cea mai mare parte ) şi
în Gara de Nord din Bucureşti. Detaliile Periş, Crivina şi Buftea pot
localiza cu aproximaţie urbea X. Timpul este precizat cu exactitate, 10 Mai-
Ziua României din vremea aceea. Durata acţiunii este scurtă, de câteva ore
– ″de foarte de dimineaţă″ până la opt fără zece a.m.
      Amănuntele sunt puţine, dar semnificative şi ironice : inscripţia ″Le
Formidable″ de pe pamblica pălăriei, remarca ″tinerii politicoşi″ şi gestul
bătrânei de a-şi face cruce, apoi de a aprinde o ţigară.
      Accentul cade asupra semnificaţiei generale, a întâmplării, nu a
personajelor.
      Personajele sunt puţine. Goe este personajul principal, negativ al
schiţei ″D-l Goe …″ . În construirea personajului se folosesc diferite
modalităţi de portretizare. Caracterizarea directă este făcută în general
de persoanele apropiate personajului principal. În ciuda faptului că bunica
îl tratează ca pe un om matur spunându-i ″dumneata″ , tânărul îl tratează
ca pe un orice copil, adresându-i-se ″mititelule″ . Un alt procedeu de
portretizare îl constituie caracterizarea indirectă desprinsă din faptele
şi comportamentul băiatului. Prin faptul că atrage atenţia tuturor
călătorilor asupra sa când îşi pierde pălăria dovedeşte că este gălăgios,
dar şi nestăpânit prin faptul că pune mâna pe orice şi astfel declanşează
semnalul de alarmă, provocând întârzierea trenului. Personajele secundare
ale schiţei sunt doamnele, cele episodice sunt ″urâtul″ şi controlorul, iar
cele figurante sunt ″tinerii politicoşi″.
      Naratorul este prezent şi implicat în ceea ce povesteşte, fiind martor
la întâmplâri. Prezenţa lui se remarcă prin întrebările retorice şi
exclamaţiile din final (″Cine poate ghici în ce vagon era ruptă aţa ? ″ ,
″Ciudat !″)
      În schiţa ″D-l Goe …″ se remarcă prezenţa naraţiunii ca mod
predominant de expunere, împletită cu dialogul care are rol în dinamizarea
acţiunii şi caracterizarea personajelor. Replicile sunt însoţite de
diferite verbe (″zice″ , ″întrerupe″ , ″adaugă″ , ″întreabă″ , ″sar″ ,
″zbiară″) şi sunt foarte variate (scurte, întrerupte, succesiune întrebare-
răspuns, exclamaţii, interogaţii).
      Descrierile sunt minime, concentrându-se asupra vestimentaţiei lui
Goe.
      Prezenţa ironiei apare ca formă de manifestare a comicului doar în
schiţele lui Caragiale.
      Dimensiunea schiţei este redusă, fiind mai scurtă decât o nuvelă.
      Pentru că este un text narativ de dimensiuni reduse, având acţiunea
limitată la un moment semnificativ din viaţa unui personaj, opera literară
″D-l Goe″ este o schiţă.
            |



