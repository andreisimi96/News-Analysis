

        Harry Potter si piatra filozofala – fragment






    - Te ţii deoparte  până vezi hoţoaica , îl sfătuise Baston. Nu e indicat
      să fii atacat înainte de a intra în acţiune.

      Când marcase Angelina , Harry făcuse o serie de lupinguri , pentru a-
      şi manifesta bucuria. Acum , era iar la post , pândind hoţoaica. La un
      moment dat i se păru că vede o sclipire aurie , dar nu erau decât
      reflexele de la  ceasurile gemenilor Weasley . Iar altădată , un balon-
      ghiulea veni glonţ spre el , dar Harry îi fentează pe gemenii Weasley
      şi pe înaintaşa Bell şi se îndreaptă… Ah , nu-i chiar hoţoaica?!?
      Un murmur străbătu mulţimea şi Pucey scăpă balonul , mult prea atent
      la sclipirea aurie , care îi vâjâi pe la urechi.
      O văzuse si Harry şi plonjă după ea , cu mult entuziasm. Căutătorul
      Viperinilor , Terence Higgs , o observase şi el. Umăr la umăr , zburau
      amândoi spre hoţoaică .Înaintaşii se opriseră din joc , uitând parcă
      pentru ce se aflau acolo şi urmărind întrecerea .
      Harry era mai rapid ca Higgs. Văzuse boţul auriu , fluturând înaintea
      lor , băgă viteză şi…
      Bong ! Urlete furioase izbucniră din rândurile Cercetaşilor :  Marcus
      Flint îi pusese o piedică , în mod intenţionat , măturii lui Harry ,
      care se dezechilibră şi începu să se rotească . Harry se prinse
      zdravăn de ea , străduindu-se să scape întreg.
      -Fault ! strigau Cercetaşii.
      Furioasă , Madam Hooch îl atenţionă  pe Flint şi ordonă o lovitură
      liberă pentru Cercetaşi . Dar , în toată această confuzie  , hoţoaica
      dispăruse , bineînţeles .
      Dedesubt , Dean Thomas urla din răsputeri :
    - Dă-l afară ! Cartonaş roşu !

    - Dean , nu suntem la fotbal , îi aminti Ron. Jucătorii de Vâjthaţ nu
      pot fi daţi afară . Şi ce e aia , cartonaş roşu  ?

      Dar Hagrid îi ţinea partea lui Dean :
    - Ar trebui să se schimbe regulile . Flint ar fi putut să-l doboare pe
      Harry de pe mătură !

      Lui Lee Jordan îi venea foarte greu să fie imparţial  :
    - Astfel , după acest fault josnic şi dezgustător …

    - Jordan ! Să nu se mai repete !

    - Bine ,doamnă , bine…Deci , Flint aproape că l-a ucis pe Harry , drept
      care Spinnet primeste câteva puncte pentru Cercetaşi şi jocul
      continuă. Balonul este la Cercetaşi…

      Harry blocă un alt balon-ghiulea , care venise ameninţător de aproape
      de capul său . Din cauza şocului , mătura se înclină periculos şi ,
      pentru o clipă , Harry avu senzaţia că o să cadă . Strânse mătura
      între picioare şi se prinse cu mâinile de ea , cu toată puterea.
      Niciodată nu mai simţise ceva asemănător .
      Se întâmplă din nou . Mătura lui Harry părea sa-l trântească la pământ
      . Harry dădu să se îndrepte spre locul unde stătea Baston , să-l roage
      sa ceară o pauză , dar îşi dădu seama că Nimbus 2000 scăpase de tot de
 sub control.





