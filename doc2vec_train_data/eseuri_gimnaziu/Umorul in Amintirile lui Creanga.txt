
                           Amintiri din copilărie
                                   Umorul
                                                                 Ion Creangă
         Umorul “Amintirilor din copilărie” are ca sursă,  în  primul  rând,
comicul de situaţie, căci unele întâmplări sunt hazlii  prin  însăşi  natura
lor. Astfel sunt momentul  plecării  la  Iaşi,  întâmplarea  de  la  rohatca
Păcurari, înfăţişarea dezolantă, aproape  grotească,  a  “zmeilor”  lui  moş
Luca sau imaginea dăscălimii adunate la seminarul de la Socola.
         Diferenţa  dintre  intenţie  şi  realitate,  neconcordanţa   dintre
aparenţă şi esenţă, nepotrivirea dintre situaţii şi rezolvarea  lor  în  mod
neaşteptat sunt tot atâtea surse ale umorului care au ca  urmare  opoziţiile
între diverse întâmplări, situaţii şi fapte.
         Astfel apar opoziţiile dintre gândurile de călugărie ale  lui  Nică
şi imposibilitatea comunicării lor, tristeţea  celor  hărăziţi  surghiunului
şi bucuria fetelor şi a flăcăilor rămaşi în sat, dintre tulburarea  lui  moş
Luca şi bucuria din final a copiilor.
         Deosebit de semnificativă este şi imaginea reală a “smârţoagelor de
cai” ai bătrânului în evidentă discrepanţă cu părerea Smarandei  care  vedea
în ei “doi cai ca doi zmei”.
         Sursă a umorului este şi  trecerea  de  la  lucrurile  serioase  la
glumă, schimbarea registrului rememorării, evitând totodată şi  “căderea  în
urâcioasa întristare”.
         Astfel, evocând liric universul  satului,  pentru  a  nu  cădea  în
melancolie, Creangă introduce o vorbă de duh: “... şi  câte  alte  petreceri
pline de veselie nu se făceau  pe  la  noi,  de-ţi  părea  tot  anul  zi  de
sărbătoare! Vorba unei babe: Să dea Dumnezeu tot anul să  fie  sărbători  şi
numai o zi de lucru, şi atunci să fie praznic şi nuntă”. [!...]
         Umorul lui Creangă, realizat printr-o diversitate de procedee,  are
calitatea  de  a  pune  în  evidenţă  dragostea  faţă  de  oameni,   el   nu
sancţionează, nu dă  verdicte  morale,  ci  priveşte  cu  îngăduinţă  micile
defecte omeneşti.
