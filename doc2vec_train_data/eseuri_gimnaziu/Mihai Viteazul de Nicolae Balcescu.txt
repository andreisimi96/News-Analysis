







                            Mihai Viteazul
                                             de Nicolae Bălcescu


      În acel timp de chin şi de jale, strălucea peste Olt, în Craiova, un
bărbat ales şi vestit şi lăudat prin frumuseţea trupului său, prin
virtuţile lui alese şi felurite, prin credinţa către Dumnezeu, dragostea
către patrie, îngăduiala către cei asemenea, omenia către cei mai de jos,
dreptatea către toţi deopotrivă, prin sinceritatea, statornicia şi dărnicia
ce împodobea mult lăudatul său caracter. Acesta era Mihai, banul Craiovii,
fiu al lui Pătraşcu-Vv., care, pentru blândeţea cu care cârmui ţara de la
1554 până la 1557, se numeşte cel Bun.
      Strălucirea naşterii lui Mihai, sfatul lui cel dreptşi priceput,
cuvântul lui blând şi îmbielşugat, iar mai cu seamă faptele cunoscute ale
lui îi câştigă inima poporului şi trâmbiţă numele lui în toate părţile
ţării. El ajunse a fi nădejdea tuturor, răzbunătorul atât de mult dorit şi
aşteptat.
      Crudul Alexandru-Vodă nu întârzie a se înspăimânta de acel mare nume
al banului Mihai. Vru să-l piarză cu orice chipşi, neîndrăznind a-l prigoni
de faţă, trimise ucigaşi spre a-l prinde şi a-l aduce la Bucureşti, sau a-l
ucide prin taină.
      Dar banul descoperi din vreme cursa ce i se găteşte şi, cu toată
dragostea ce avea pentru dânsul poporul, necrezându-se sigur în Craiova,
fugi spre Constantinopol. Însă prins fiind în cale de oamenii lui
Alexandru, ce îl pândea,
el fu adus în Bucureşti, unde, domnul, cătrănit de mânie, îl învinovăţi de
trădător şi rebel şi îl închise în puşcărie, spre a fi pus la caznă şi apoi
ucis.
      Temându-se ca poporul să nu se ridice înfuriat şi să scape pe prinsul
său, Alexandru-Vodă hotărî a-i grabi moartea. Într-o zi îl scoaseră din
puşcărie legat şi îl porniră la locul osândei. Mulţimea poporului urmărea
pe osândit, tristă, jalnicăşi tăcută, văzând că cea din urmă nădejde de
mântuire i se va curma cu capul acelui june bărbat eroic.
      Sosind în locul unde trebuia a primi moartea, gâdea, cu satârul în
mână, cu inima crudă, cu ochii sângeroşi, se aproprie de osândit. Dar când
aţinteşte ochii asupra jertfei sale, când vede acel trup măreţ, acea
căutătură sălbaticăşi îngrozitoare, un tremur groaznic îl apucă, ridică
satârul, voieşte a izbi, dar mâna îi cade, puterile îi slăbesc, groaza îl
stăpâneşte şi, trântind la pământ satârul, fuge prin mulţimea adunată
împrejur, strigând în gura mare că el nu îndrăzneşte a ucide pe acest om.
      Această întâmplare minunată înfioră mulţimea ca o mişcare electrică.
Văzu într-însa un semn ceresc, prin care Dumnezeu voia păstrarea acestui
om,şi un glas detunător de milă şi iertare scăpă din pieptul acelei gloate.









