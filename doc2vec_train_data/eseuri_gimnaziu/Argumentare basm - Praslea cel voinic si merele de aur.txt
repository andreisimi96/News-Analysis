
Prâslea cel voinic şi merele de aur
                            - argumentare basm -


      Basmele populare au izvorât din obiceiul străvechi de a povesti prin
care ţăranul îşi exprima aspiraţii imposibil de atins în realitate.
      Basmul este o naraţiune populară în proză, care înfăţişează o lume
fabuloasă în care personaje reprezentând binele luptă cu elementele răului
pe care le înving în final.
      Unul dintre basmele populare cunoscute este " Prâslea cel voinic şi
merele de aur " , cules şi publicat de Petre Ispirescu în " Legende sau
basmele românilor " .
      Basmul " Prâslea cel voinic şi merele de aur " este o creaţie populară
cu caracter oral, anonim şi colectiv, dar şi creaţie epică cu narator,
acţiune şi personaje.
      Naratorul este obiectiv, martor la întâmplări, relatând faptele la
persoana a treia.
      Acţiunea este în general amplă, complicată, cu numeroase întâmplări
povestite alert, în stil rezumativ. Subiectul este structurat pe momente
ale acţiunii. Expoziţiunea prezintă grădina unui împărat în care se află un
pom care face mere de aur. Intriga înfăţişează nereuşita împăratului de a
gusta din mere din cauza unui hoţ care le fură când se coc. Desfăşurarea
acţiunii prezintă încercarea neizbutită a fiilor mai mari de a prinde
hoţul ; drumul lui Prâslea pe tărâmul zmeilor, unde eliberează trei fete de
împărat capturate de aceştia şi drumul de întoarcere al eroului, plin de
peripeţii. Punctul culminant este momentul în care argintarul duce cloşca
cu puii de aur la împărat, iar fata acestuia cere să-l aducă pe meşterul
care a făcut-o. În deznodământ Prâslea este recunoscut, se căsatoreşte cu
fata, apoi preia tronul împărăţiei. Pe fraţii săi îi lasă în seama lui
Dumnezeu şi îşi vor primi pedeapsa cuvenită.
      Acţiunea se petrece pe două tărâmuri – al binelui şî al răului ;
tărâmul răului fiind o lume răsturnată după modelul tărâmului binelui, dar
condus după alte legi.
      Timpul este neprecizat, ci doar sugerat prin formula " A fost odată ca
niciodată " , expresie compusă din cuvântul "odată" care arată că acţiunea
se petrece într-un timp foarte îndepărtat şi locuţiunea "ca niciodată" care
exprimă o întâmplare unică ce stârneşte curioziatea. Povestitorul şi
ascultătorul respectă o convenţie cum că basmul este o lume în care totul
este posibil.










      Ritmul şi durata întâmplărilor este redată de cifra magică trei (
zile, săptămâni, ani ) .
      Personajele basmelor pot fi pozitive sau negative şi reale sau
fantastice ( Prâslea sau zmeii şi fetele de împărat sau balaurul ) . În
general în basme eroii au nume generice ; în cazul acestui basm eroul nu
are nume, ci o particularitate devine nume-Prâslea. Deşi este personaj
real, el capătă însuşiri supranaturale. Prâslea se metamorfozează în
flacără pentru a lupta cu zmeul şi îşi taie carne din pulpă pentru a o
hrăni pe zgripţuroaică.
      Eroul basmului străbate un drum iniţiatic plin de obstacole pe care le
depăşeşte datorită calităţilor sale, ieşind întotdeauna învingător.
      Eroul poartă relaţii cu alte personaje ; relaţii de ajutorare şi
relaţii de confruntare. Relaţiile de ajutorare le poartă cu fiinţe din
lumea reală (fata de împărat) , fiinţe cu însuşiri supranaturale
(zgripţuroaica) , animale sau păsări personificate (corbul) şi chiar şi cu
obiectele magice care îl ajută să o regăsească pe iubita sa (mărul, furca
cu caierul, fusul, cloşca cu puii de aur). Relaţiile de confruntare le
poartă cu fiinţe supranaturale ca zmeii sau balaurul şi cu fiinţe din lumea
sa : fraţii cuprinşi de invidie pe care îi învinge prin atitudinea
superioară faţă de aceştia.
      Prezenţa formulelor specifice basmului este nelipsită, cea iniţială
este de introducere în lumea ficţiunii (  "A fost odată ca niciodată" ) ,
cea mediană ne arată că povestea continuă ( "Se luptară, se luptară zi de
vară până-n seară" ) şi cea finală ne scoate din ficţiune, dar este hazlie,
rimată şi ritmată.
      Situaţiile specifice basmului sunt plecarea de acasă, drumul
iniţiatic, uneltirea, lupta şi căsătoria venită în final ca o împlinire.
      Caracterul oral sau popular reiese din regionalismelor, expresiilor,
proverbelor şi zicătorilor, precum şi a vorbelor de duh.
      Pentru că este o naraţiune populară în proză, care înfăţişează o lume
fabuloasă în care personaje reprezentând binele luptă cu elementele răului,
pe care le înving în final, "Prâslea cel voinic şi merele de aur" este un
basm.
