
BASMUL  POPULAR
                     Prâslea cel voinic şi merele de aur
                               -demonstraţie-

      Înţelegând importanţa “izvorului curat ca lamura  şi  mai  preţios  ca
aurul” al literaturii populare, după cum spunea  marele  nostru  poet  Mihai
Eminescu, scriitorii noştri s-au aplecat asupra creaţiei  populare,  aducând
această picătură  de  originalitate  şi  de  inestimabilă  valoare  în  faţa
noastră.
      Unul dintre cele mai frumoase basme ale  românilor  care  sintetizează
concepţia omului din popor despre lume şi de viaţă este “Prâslea cel  voinic
şi merele de aur”, cules de Petre Ispirescu.
      Basmul este o creaţie epică orală în proză  în  care  sunt  prezentate
fapte ale unor eroi fantastici, pe fondul luptei dintre bine şi  rău,  având
o acţiune simplă în care elementele reale se îmbină cu cele imaginare.
      Acţiunea basmului “Prâslea cel voinic şi merele de aur”  conţine  eroi
supranaturali, împărţiţi în două tabere, binele  şi  răul,  care  trec  prin
peripeţii fantastice, în încercarea de a recupera merele furate din  grădina
împăratului şi de a-i găsi pe hoţi. Aceasta este structurată pe momente  ale
acţiunii.
        Basmul  începe  cu  o  formulă  consacrată  “a  fost  odată”.  Deci,
expoziţiunea ne prezintă timpul, care este  unul  mitic,  neprecizat,  locul
(împărăţia) şi o parte din personaje.
      În intrigă aflăm că acest împărat avea în grădină un măr  cu  mere  de
aur, dar niciodată nu s-a putut bucura de ele, deoarece, când  erau  coapte,
i se furau.
      Încercările  de  a-i  găsi  pe  cei  vinovaţi  de  dispariţia  merelor
reprezintă desfăşurarea acţiunii.  Astfel,  fiul  cel  mic  al  împăratului,
Prâslea, se încumetă să păzească mărul, după ce cei doi fraţi  mai  mari  ai
săi eşuează. El îl săgetează pe hoţ noaptea şi-i  duce  împăratului  merele,
dar neprinzându-l pe făptaş, pleacă pe urmele sale, însoţit  de  fraşii  mai
mari.
      Mergând pe urmele hoţului, ei ajung la  marginea  unei  prăpăstii,  în
care Prâslea coboară. Această prăpastie reprezintă  tărâmul  celălalt,  unde
lucrurile au cu totul altă înfăţişare decât pe pământ. Fiul  de  împărat  dă
de nişte palate (de aramă, de argint şi de aur) ale unor zmei,  cu  care  se
luptă şi pe care îi omoară, eliberându-le pe cele trei fete de  împărat.  În
lupta cu zmeii este ajutat de corbul năzdrăvan. Deoarece fraţii îl  trădează
rămâne  în  aşteptare,  Prâslea  va  ieşi  pe  celălalt  tărâm  cu  ajutorul
zgripţuroaicei, pe ai cărei pui i-a salvat de un  balaur.  Prin  intermediul
unui măr de aur, meştereşte o furcă cu fusul  şi  caierul  de  aur,  apoi  o
cloşcă cu puii de aur, fiind astfel recunoscut de fata de împărat cea mică.
      Punctul culminant poate fi considerat momentul în care Prâslea îl lasă
pe Dumnezeu să facă dreptate şi, trăgând cu  săgeţile  în  sus  împreună  cu
fraţii săi, aceştia sunt pedepsiţi şi mor.
      Deznodământul este  specific  basmelor.  Binele  învinge  răul,  forţa
benefică triumfă: Prâslea se căsătoreşte cu fata de împărat,  după  ce  şi-a
îndeplinit misiunea şi i-a pedepsit pe toţi cei ce erau malefici.
      Basmul de faţă dovedeşte întreaga măiestrie  de  creaţie  în  proză  a
poporului. Eroul luptă cu toate netrebniciile omeneşti,  atât  cu  cele  ale
tărâmului nostru, cât şi cu cele ale tărâmului fantastic, dovedind un  curaj
şi o vitejie ieşite  din  comun.  Credinţa  lui  în  Dumnezeu,  dovedită  în
special prin finalul operei, îl afută în acţiunile sale.  Toate  trăsăturile
pozitive s-au adunat în protagonistul nostru care devine  eroul  pozitiv  al
basmului.
      Frumuseţea basmului este sporită de forma povestirii. Se folosesc,  în
mod firesc, expresii consacrate. Prâslea îl strânge pe zmeu în  braţe  “de-i
pârâie oasele”, fraţii “îi poartă sâmbetele” mezinului,  zgripţuroaica  vrea
 “să-l înghită de bucurie”.
      Eroii basmului şi acţiunile lor, cu tot fantasticul peripeţiilor, sunt
simboluri lae vieţii reale, iar obiectele miraculoase sunt întruchipări  ale
dorinţei omului de a supune forţele naturii.
      Unul dintre elementele simbolice cele mai  importante,  caracteristice
basmului, este cifra trei, ce apare în repetate rânduri:  Prâslea  este  cel
de-al treilea fiu al împăratului; fetele de împărat sunt  trei,  zmeii  sunt
tot trei. Aceasta este o cifră magnifică, simbol al ordinii perfecte.
      Puternicul caracter educativ pe care-l are basmul, îndemnând cititorul
la curaj, acţiune, eroism, luptă, pentru dreptate, fac  din  această  specie
literară orală o operă desăvârşită, o dovadă de  înţelepciune  şi  măiestrie
populară.




























                     Prâslea cel voinic şi merele de aur


                        -caracterizarea personajului-


      Înţelegând importanţa “izvorului curat ca lamura  şi  mai  preţios  ca
aurul” al literaturii populare, după cum spunea  marele  nostru  poet  Mihai
Eminescu, scriitorii noştri s-au aplecat asupra creaţiei  populare,  aducând
această picătură  de  originalitate  şi  de  inestimabilă  valoare  în  faţa
noastră.
      Unul dintre cele mai frumoase basme ale  românilor  care  sintetizează
concepţia omului din popor despre lume şi de viaţă este “Prâslea cel  voinic
şi merele de aur”, cules de Petre Ispirescu.
      Personajul principal al basmului mai  sus  amintit  este  Prâslea.  El
este un personaj pozitiv, real, individual şi  apare  caracterizat  din  mai
multe puncte de vedere, fiind un erou caracteristic basmului, în  care  s-au
întâlnit o sumedenie de trăsături pozitive.
      Pornind chiar de la numele pe care-l poartă eroul, Prâslea,  înţelegem
că el este cel mai mic, adică cel de-al treilea fiu al împăratului,  dar  şi
cel mai viteaz. Acţiunile acestuia sunt cauzate de  motivul  care  apare  în
intriga  basmului:  cineva  fura  merele  de  aur  ale  împăratului,  acesta
neapucând niciodată să se bucure de ele.  Dorind  să-şi  mulţumească  tatăl,
Prâslea îşi propune să prindă răufăcătorul.
      Personajele care apar aici precum şi acţiunile lor reprezintă de  fapt
nişte simboluri ale vieţii reale. În Prâslea autorul popular nu vede un  fiu
de împărat, ci un om simplu, modest, bun, aşa cum este prezentat  în  operă,
menit să lupte pentru eliberarea poporului de sub  asupritori,  sugeraţi  în
text de zmei, de fraţii eroului. El  este  întruchiparea  forţelor  binelui,
care luptă împotriva forţelor malefice, este  idealul  de  libertate  şi  de
adevăr al poporului român.
      Eroul este supus unui lanţ de probe, pe care le trece cu  vitejie,  în
final devenind un iniţiat. Dintre acestea am  putea  aminti:  lupta  cu  cei
trei zmei, coborârea în prăpastie,  adică  pe  tărâmul  celălalt,  lupta  cu
balaurul pentru a elibera puii de zgripţuroaică, aceasta  din  urmă  scoţând
în  evidenţă  şi  extraordinalele  calităţi  sufleteşti  ale  lui   Prâslea,
bunătatea şi milostenia sa.
      O probă de extraordinar curaj,  ambiţie,  putere  de  stăpânire,  este
scena fantastică în care Prâslea  taie  o  bucată  de  carne  din  propriu-i
picior şi-i dă zgripţuroaicei care îl readuce pe pământ.
      Cu  inteleigenţă,  Prâslea  îi  demască  pe  cei  doi  fraţi  care  au
complotat împotriva sa şi au vrut să îl ucidă. El se întoarce la palat  şi-i
dăruieşte fetei de împărat furca şi cloşca de aur,  pe  care  le-a  fabricat
din mărul de aur al zmeului cel mic.  Această  îl  recunoaşte  şi  împăratul
cere ca fraţii  mai  mari  să  fie  pedepsiţi.  Întruchipare  a  binelui,  a
bunătăţii şi credinţei în Dumnezeu, Prâslea ia cea mai  înţeleaptă  decizie,
lăsând forţa divină să-i pedepsească pe vinovaţi.
      În acţiunile sale, Prâslea este ajutat de fiinţe miraculoase, care  îl
răsplătesc pe acesta pentru curajul şi bunătatea sa.  Astfel,  în  lupta  cu
zmeul cel mai mic, corbul se aliază  cu  reprezentantul  binelui,  adică  cu
Prâslea. El îi atrage în jurul său  pe  toţi  cei  care  reprezintă  binele:
zgripţuroaica, corbul, fata de împărat, împăratul
      Reuşitele lui Prâslea se datorează şi faptului că el  este  marcat  de
cifra trei, fiind cel de-al treilea fiu de împărat. Această cifră  este  una
magică, simbolică, sugerând ordinea absolută, puterea pe care o au doar  cei
iniţiaţi.
      Personajul este prezentat atât direct, prin propriile  fapte,  cât  şi
indirect, prin ceea ce autorul  relatează  despre  el.  Dialogul  este  unul
dintre modurile de expunere  ce  participă  la  caracterizatea  eroului.  În
modul său de a  vorbi  descoperim  un  puternic  substrat  al  înţelepciunii
populare româneşti.
      Având un puternic caracter moralizator, basmul “Prâslea cel voinic  şi
merele de aur” rămâne o dovadă vie a inteligenţei populare româneşti.




      