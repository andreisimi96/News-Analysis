Dragoș Dolănescu, un român stabilit în Costa Rica de 15 ani și ajuns, între timp, deputat în această țară, a explicat modul în care Elena Udrea poate beneficia de protecție. Dolănescu a declarat, pentru Antena 3,  că au existat cazuri de cetățeni care au fost extrădați din Costa Rica în urma unor condamnări, însă un aspect din cazul Elenei Udrea poate schimba toată situația.
Faptul că Udrea este însărcinată și va naște în Costa Rica, copilul urmând astfel să devină cetățean costarican, schimbă datele problemei. Autoritățile costaricane în cazul acesta, potrivit lui Dolănescu, nu vor despărți niciodată mama de copil.
Precizarea deputatului costarican vine în contextul în care ministrul Justiției Tudorel Toader a declarat că extrădarea Elenei Udrea, condamnată la 6 ani de închisoare în dosarul ”Gala Bute”, este posibilă chiar şi în absenţa unui acord bilateral în acest sens. El a adăugat că există un precedent şi că deja este pe rol un alt caz de extrădare din Costa Rica.
„Ştim că de la Poliţie s-a făcut solicitarea către instanţa care a pronunţat şi emitenta mandatului de arestare. Concluzionând, trebuie ca instanţa să verifice condiţiile, să adreseze Ministerului Justiţiei, care la rândul lui să verifice şi să formuleze cererea de extrădare. Până la acest moment, la Ministerul Justiţiei nu a sosit, ministerul nu a primit nicio solicitare, nicio informare cu privire la procedura de extrădare a persoanei la care ne referim, procedură care se află în prima etapă de desfăşurare”, a afirmat Tudorel Toader.
De asemenea, ministrul a explicat că durata procesului de extrădare depinde de legislaţia din Costa Rica.
„În acest moment nu avem un tratat bilateral cu republica Costa Rica în domeniul extrădării, însă cooperarea în această materie poate să aibă loc pe două proceduri distincte. Prima procedură, în temeiul curtoaziei internaţionale, cu asigurarea reciprocităţii şi vreu să subliniez că în precedent am avut un astfel de caz de extrădare din Republica Costa Rica şi în al doilea rând că în acest moment se află pe rol în derulare un alt caz de extrădare din Republica Costa Rica, altul decât cel la care facem referire. A doua procedură a extrădării se poate realiza în baza convenţiilor multilaterale la care ambele state au calitatea de parte. Aici trebuie verificat următorul lucru: domeniul de reglementare a respectivei convenţii să se circumscrie tipologiei naturii infracţiunilor comise de către cel care urmează a fi extrădat”, a explicat Toader.
Pagina 1 din 1
