Forțele Aeriene ale SUA au emis un ordin de păstrare la sol a întregii flote de bombardiere B-1, având în vedere îngrijorările privind siguranța. Totul a început după o problemă raportată la unul dintre avioane, care a făcut ca pilotul să fie forțat să efectueze o aterizare de urgență.
Flota B-1B Lancer din armata SUA a primit, joi, ordinul de a rămâne la sol, pentru a fi demarat „procesul de anchetare a siguranței”. Vorbim despre 62 de avioane, fiecare costând 317 milioane de dolari, iar câteva dintre acestea fiind folosite în bombardamentul american din Siria de luna trecută, informează Daily Mail.
Un bombardier B-1B. Sursa FOTO: Aviation Images/REX/Shutterstock
Se pare că ordinul total pornește de la un eveniment petrecut chiar pe teritoriul SUA, la data de 1 mai, în Texas. Un avion B-1B a fost nevoit să efectueze o aterizare de urgență, iar responsabilii din forțele armate au identificat o „problemă cu componentele scaunului de ejectare”.
Scopul anchetei demarate ulterior este „să prevină viitoare întâmplări nefericite sau pierderi și este realizată de experți care investighează incidentul și recomandă acțiuni corectoare”.
Incidentul de la 1 mai fusese descris, în mod neoficial, de surse citate în presa locală ca avându-și originea la motor. În timp ce un martor vorbea de o oprire a combustiei interne a motorului, o altă prezentare se referea doar la „problemele la motor” care au ajuns să ducă aparatul de zbor la aterizarea de urgență.
În incidentul din Texas, Forțele Aeriene ale SUA au transmis, printr-un comunicat, că niciunul dintre cei patru membri ai echipajului nu a fost rănit și că aparatul nu transporta niciun fel de arme în momentul în care au apărut problemele în aer. După ce problema va fi rezolvată, bombardierele supersonice strategice vor reintra în serviciu activ, informează sursa citată.
Pagina 1 din 1
