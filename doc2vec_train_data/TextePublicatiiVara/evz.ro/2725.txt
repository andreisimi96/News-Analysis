Zona euro ar putea arăta complet diferit, în momentul aderării României la acest spațiu, moment care ar trebui să vină în 2022, conform oficialilor de la București. Franța și Germania sunt foarte aproape de a finaliza un plan de reformă care să reformeze spațiul european.
Planul ar trebui să fie prezentat în a doua jumătate a lunii iunie, susține ministrul Finanțelor din Hexagon, Bruno Le Maire, conform Reuters.
„Suntem pe drumul cel bun. Cred că facem progrese către încheierea unui acord franco-german cu privire la viitorul zonei euro”, a spus oficialul francez.
Termenul impus de cele două părți pentru finalizarea proiectului este 19 iunie. Ulterior, planul de reformă ar urma să fie prezentat de președintele Franței, Emmanuel Macron, și de cancelarul Germaniei, Angela Merkel, în timpul summit-ului Uniunii Europene, din perioada 27-28 iunie.
Deocamdată, există însă diferențe între viziunile celor două părți care propun proiectul. Franța susține implementarea unui fond care să fie folosit pentru ajutorarea statelor care suferă de pe urma șocurilor economice, dar și pentru ameliorarea diferențelor de natură economică dintre statele din zona euro. În acest moment, astfel de măsuri comunitare sunt realizate prin intermediul Fondului de Dezvoltare Regională şi a Fondului de Coeziune.
Germania, pe de altă parte, ar vrea să evite orice plan care ar necesita transferarea contribuțiilor fiscale ale cetățenilor gemrani către state externe, așa cum a fost în cazul ajutorului acordat Greciei după criza economică din 2008.
Pagina 1 din 1
