Suspiciunea privind prezenţa PPA în cele două comunităţi a apărut vineri, 8 iunie, după ce câteva din suinele din gospodăriile respective au murit, iar rezultatele analizelor de laborator efectuate la Tulcea au confirmat sâmbătă după-amiază prezenţa virusului.
Institutul de Diagnostic şi Sănătate Animală (IDSA) a confirmat, luni, prezenţa pestei porcine africane (PPA) în cele patru gospodării private din satele Ceatalchioi şi Sălceni, comuna Ceatalchioi, Delta Dunării, a declarat pentru Agerpres directorul Direcţiei Sanitar-Veterinare şi pentru Siguranţa Alimentelor (DSVSA), Mitică Tuchilă.
Suspiciunea privind prezenţa PPA în cele două comunităţi a apărut vineri, 8 iunie, după ce câteva din suinele din gospodăriile respective au murit, iar rezultatele analizelor de laborator efectuate la Tulcea au confirmat sâmbătă după-amiază prezenţa virusului, potrivit hotnews.ro
Pentru o a doua confirmare, DSVSA a transmis duminică probe la IDSA, iar, în paralel, autorităţile au trecut la eutanasierea tuturor suinelor din cele patru gospodării şi la neutralizarea şi dezinfectarea micilor ferme şi au impus filtre la trecerea Dunării cu bacul din suburbia Tudor Vladimirescu, astfel încât niciun porc sau un subprodus din carne de porc provenit din zonă să nu fie transportat din Deltă în zona de terasă a judeţului.
"IDSA Bucureşti a confirmat prezenţa pestei porcine africane în satele Sălceni şi Ceatalchioi", a menţionat directorul Tuchilă.
Conform Planului de contingenţă al României pentru PPA, medicii veterinari urmează să treacă la sacrificarea tuturor suinelor din exploataţiile de contact din cele două localităţi, dacă acestea există, şi monitorizează efectivele de porcine din comunităţile aflate la o distanţă de până la 10 kilometri de cele două focare.
Măsurile din planul amintit interzic totodată mişcarea animalelor din zona respectivă.
Pesta porcină africană este, potrivit DSVSA, o boală a suinelor domestice şi sălbatice care nu poate fi prevenită prin vaccinări şi care produce mari pagube socio-economice.
Pagina 1 din 1
