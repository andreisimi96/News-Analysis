Aflat în vizită pe litoral, minsitrul Apelor și Pădurilor, Ioan Deneș, a anunțat că, la finalizarea în 2021 a proiectului Reducerea eroziunii costiere faza II, turiștii vor avea la dispoziție “100 kilometri de autostradă de nisip” prin aducerea din mare a 2,5 milioane de metri pătrați de nisip. Proiectul din fonduri europene are o valoare de 750 milioane de euro, iar perioada de garanție este de 50 de ani.
Etapa I a proiectului "Reducerea eroziunii costiere faza II (2014-2020)", care va asigura protecția la eroziune a țărmului mării, cuprinde zona Edighiol și Periboina, plaja Mamaia, consolidare zona Tomis Cazinou, consolidarea faleza Agigea și Eforie, aqvând o valoare de 223.205.580 de euro.“Primul excavator va începe în luna martie 2019, urmând ca proiectul pentru cele cinci loturi să se finalizeze în 2020”, a declarat, la Constanța, ministrul Ioan Deneș.
A doua etapă a proiectului, în valoare de 529.192.070 de euro, cuprinde plajele Costinești, Olimp, Jupiter-Neptun, Balta Mangalia-Venus-Aurora, Mangalia-Saturn, 2 Mai și consolidarea falezei de aici. Lucrările vor începe în septembrie 2020 și se vor finaliza la sfârșitul lui 2021. “Concluzia este că luăm mării i 2.5 milioane metri pătrați de nisip, cu garanție de 50 de ani. Deci vom avea 100 km autostradă de nisip pentru turiști”, a încheiat ministrul Ioan Deneș.
Ministrul Apelor și Pădurilor a verificat, pe litoral, modul în care agenții economici întrețin plajele pe care le-au închiriat. Prima ieșire a fost la Costinești unde a dispus ca cinci grinzi metalice amplasate pe plajă, care puneau în pericol turiștii, să fie îndepărtate. În urma inspecției plajelor de la Vama Veche până la Mamaia,  a cerut Apelor Române să le reamintească operatorilor de plajă că sunt obligați să pună pubele de gunoi pe nisip.
În plus, chiriașii plajelor trebuie să lase 30% din suprafața de plajă celor care vor să își pună cearșafurile pe nisip. Și, începând din această vară, pe plajele din Mamaia și Constanța, lărgite cu bani europeni, operatorii pot amplasa șezlonguri, după ce Apele Române au obținut acceptul UE.  Ministrul Apelor și Pădurilor și-a încheiat vizita la Eforie unde atât în Nord cât și la Sud, faleza s-a prăbușit din cauza eroziunii. Pentru că aici, porțiunile de mal au fost vândute, ministerul împreună cu primăria Eforie vor căuta soluții pentru consolidarea taluzelor.
Pagina 1 din 1
