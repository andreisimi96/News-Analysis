Timp de mai bine de trei decenii, autoritățile federale din SUA s-au întrebat ce s-a întâmplat cu ofițerul aerian William Howard Hughes Jr. Militarul a dispărut fără urmă în 1983, împreună cu autorizația top secret care îi fusese conferită.
Timp de 35 de ani, ofițerul din SUA a reușit să evite detectarea, dar acest lucru a ajuns la final săptămâna trecută, când agenții de la biroul Forțelor Aeriene pentru anchete speciale l-a prins pe Hughes în statul California, unde acesta trăise de la dispariția sa, relatează Guardian .
Hughes a fost trimis, în 1981, la baza aeriană Kirtland din Albuquerque, New Mexico, unde lucra cu sisteme de arme, având acces la informații strict-secrete ale NATO. În momentul reținerii sale de către autoritățile din SUA, militarul le-a spus anchetatorilor că, în 1983, a devenit depresiv, așa că a decis să plece.
Ofițerul nu a mai apărut la munca pe 1 august, iar, după 10 zile de absență, a fost declarat dispărut. În decembrie 1983 a fost declarat dezertor. Anchetatorii au distribuit rapid poza tânărului cu păr șaten și ochi albaștri către departamentele de poliție din SUA și din Europa, dar numele și fața lui au dispărut rapid din ziare.
Înainte de decembrie 1983, când se credea că este vorba despre o răpire, mașina lui a fost găsită la aeroportul din oraș, iar mai mulți martori au declarat că îl văzuseră în zonă. Hughes retrăsese 28.500 de dolari de la 19 filiale ale băncii sale.
Ascunzișul său a fost dat de gol în luna iunie a anului 2018, când Departamentul de Stat al SUA intervieva un bărbat care susținea că se numește Barry O’Beirne, care avea mai multe probleme în ceea ce privește identitatea. În acel moment, Hughes a recunoscut cine era de fapt.
Pagina 1 din 1
