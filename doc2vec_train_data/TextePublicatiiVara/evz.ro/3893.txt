Un doljean de 46 de ani a fost rănit ușor după ce a intrat cu un Nissan direct într-o stație peco amplasată la intersecția străzilor Caracal și Ana Ipătescu din municipiul Craiova
În accident a fost rănită ușor și soția șoferului, care ocupa locul din dreapta-față al mașinii. Potrivit reprezentanților Inspectoratului de Poliție al Județului (IPJ) Dolj, accidentul s-a produs din vina șoferului de 46 de ani, care nu a adaptat viteza într-o curbă la stânga. „Un şofer de 46 de ani, din Maglavit, care conducea un autoturism pe strada Caracal, nu a adaptat viteza de deplasare într-o curbă la stânga, a pierdut controlul direcției şi a intrat în staţia peco din zonă“, au precizat polițiștii doljeni pentru colegii de la ziarul Gazeta de Sud . Autoturismul scăpat de sub control a fost avariat serios după ce lovit un stâlp de susținere al stației peco, dar și mai multe produse expuse pe trotuar. Atât șoferul, cât și soția acestuia, care ocupa locul dreapta-față al mașinii, au suferit leziuni ușoare și au fost transportați la Spitalul de Urgență Craiova, unde au primit îngrijiri medicale. Polițiștii doljeni au mai precizat că șoferul de 46 de ani a fost testat cu aparatul etilotest, rezultatul fiind negativ, dar și că a fost întocmit un dosar penal pentru comiterea infracțiunii de vătămare corporală din culpă.
Pagina 1 din 1
