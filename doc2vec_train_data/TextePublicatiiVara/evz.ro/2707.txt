Nava Aquarius a ONG-ului „SOS Mediterranee”, interzisă în Italia
Alianța dintre mișcarea naționalistă Liga și formațiunea anti-sistem Mișcarea 5 Stele face ceea ce a promis în campania electorală.
Italia refuză să permită acostarea unei nave cu migranţi în porturile sale şi a cerut Maltei să îşi deschidă porţile pentru transportul respectiv, a declarat duminică un oficial agenţiei Reuters, sub rezerva anonimatului, scrie Agerpres.  Malta a refuzat solicitarea, premierul Joseph Muscat pronunţându-se în acest sens într-o convorbire telefonică cu omologul său italian, Giuseppe Conte, transmite AFP.  Nava "Aquarius", folosită de organizaţia umanitară SOS Mediterranee, are la bord 629 de migranţi, dintre care 123 de minori neînsoţiţi şi încă 11 copii, precum şi şapte gravide, arată un mesaj al organizaţiei în reţeaua Twitter. Cei mai mulţi au fost salvaţi în cursul a şase operaţiuni diferite, în largul coastelor Libiei, iar unii au fost transferaţi pe "Aquarius" chiar de nave italiene.  Malta a comunicat că nu are nicio legătură cu operaţiunea de salvare, ceea ce - potrivit agenţiei Reuters - deschide perspectiva unui conflict diplomatic între cele două state membre ale Uniunii Europene. Guvernul maltez a transmis că operaţiunile de salvare au fost efectuate în apele internaţionale ale Libiei şi coordonate de Italia, iar "Malta nu este nici autoritatea competentă, nici cea coordonatoare în acest caz. Malta va respecta legislaţia aplicabilă".  SOS Mediterranée afirmă că vasul cu migranţi se îndreaptă spre nord, "spre un port sigur", neprecizat. Ruta urmează să treacă pe lângă Malta, iar noul ministru italian de interne, Matteo Salvini, a cerut într-o scrisoare guvernului maltez să permită acostarea pe insulă.  Reuters observă că astfel de nave cu migranţi din Mediterana ajung aproape întotdeauna în porturile italiene. În ultimii ani, au intrat pe această cale în peninsulă peste 600.000 de migranţi. Numai la sfârşitul acestei săptămâni, au fost salvaţi de pe mare peste 1000 de oameni care încercau să ajungă în Europa, arată un bilanţ difuzat de agenţia DPA. În campania electorală, Salvini a promis că va opri fluxul migrator. Cazul "Aquarius" este primul în care ar putea acţiona în acest sens din funcţia de ministru. Potrivit AFO, El a declarat unor ziarişti: "Dacă se gândeşte cineva că n-o să mişcăm un deget în timp ce suntem supuşi încă unei veri de debarcări, debarcări şi iar debarcări, ei bine, n-o să fac aşa".
Pagina 1 din 1
