Valeria, o femeie din Gherla a fost bătută de una dintre surori şi de către cumnat, pentru că semnase acceptul ca tatăl lor, nonagenar, să fie suspus unei intervenţii chirurgicale la Cluj-Napoca.
Bătrânul îi ceruse ajutorul femei pentru a îl scăpa de tratamentul prost pe care îl primea iar aceasta s-a conformat, ducându-l la U.P.U şi apoi la operaţie, fapt care a declanşat reacţia surorii, care îl avea pe bătrân în grijă. Din fericire, operaţia acestuia – montarea unui stent – a reuşit, însă Valeria a depus plângere pe numele cumnatului deocamdată pentru bătaia încasată, scrie Gazeta de Cluj.
Victima, o femeie energică şi sufletistă, în vârstă de 63 de ani, din Gherla care – mărturiseşte aceasta pe culoarele I.M.L.Cluj – munceşte şi acum, după 42 de ani de muncă şi face, în ciuda vârstei, naveta, între Cluj-Napoca şi Gherla. Femeia e plină vânătăi, nu foarte serioase – însă cazul pe care mi-l prezintă aceasta, printre lacrimi, este de-a dreptul şocant. Povesteşte Valeria: „Noi am fost şapte fraţi, iar acum suntem doar şase, după moartea unui frate de-al nostru. Tata a împlinit 90 de ani pe doi mai şi a fost luat în grijă de sora noastră, Claudia. Asta după ce n-a mai putut trăi, nimeni din familie, din cauza gurii ei fiindcă ne acuza pe toţi că-i vrem averea bătrânului.
Îl lăsasem pe tata la ea, deşi avusesem o experienţă îngrozitoare, identică, în urmă cu paisprezece ani legată de mama noastră: tot ea o îngrijea şi pe aceasta, primise casă de la ea iar când mama a făcut preinfarct Claudia a plecat în Franţa şi s-a întors doar când mama era deja pe catafalc”.
Mărturiseşte că în urmă cu o săptămână bătrânul lor tată a sunat-o şi i-a spus, disperat, că nu se simte bine deloc, are dureri în piept şi o stare de continuă sfârşeală. Povesteşte mai departe d-na Valeria : “Am sunat-o atunci pe Claudia, care mi-a răspuns că o să-l ducă la o clinică privată deoarece la una de stat nu-l primeşte nimeni, din cauza vârstei. Şi în duminica în care tata m-a sunat m-am dus la biserică. Însă acolo n-am avut nicio clipă de linişte, aşa că m-am dus glonţ la Claudia acasă, ca să-l văd pe tata. Acesta m-a implorat s-o sun şi pe cealaltă soră a mea, Lucica şi să facem cumva şi să-l ducem la Dej, la spital, ca să-i facem analizele”. Atunci d-na Valeria a stat la tatăl ei, până pe la ora trei după-amaiza, după care a sunat-o pe Lucica, i-a “raportat” starea tatălui lor, după care s-a întors acasă. A doua zi, fiind liberă de la muncă, Lucica a dat fuga, într-un suflet, la tatăl ei şi văzând că spusele Valeriei se confirmă, l-a transportat la spital. Între timp, aceasta i-a povestit d-nei Valeria că sora lor, Claudia, care îl avea în grijă pe nonagenar –în loc să-l încurajeze pe acesta ca să treacă peste boală – îl scuipa mereu în faţă şi-l certa, întrebându-l ce-i trebuie lui doctor.
Valeria arată mai departe că bătrânul, de bucurie că e dus în sfârşit la spital, s-a spălat şi îmbrăcat singur, după care a aşteptat liniştit circa trei ore la locuinţa Lucicăi până aceasta a reuşit să facă rost de un automobil care să-i ducă la Cluj-Napoca. “Iar când au ajuns la Cluj-Napoca medicii s-au îngrozit de starea bătrânului şi l-au internat imediat, sub perfuzii şi administrare de oxigen, deoarece bătrânul era în ultima stare de deshidratare, iar dacă mai rămânea acasă câteva ore, murea cu siguranţă.
Apoi în noaptea de luni spre marţi a săptămânii trecute, pe la ora douăsprezece, l-au dus de urgenţă la Institutul Inimii şi l-au internat la secţia terapie intensivă. Astfel că marţi dimineaţă, când m-am prezentat la Institutul Inimii, tata era tot acolo, în stare gravă.
