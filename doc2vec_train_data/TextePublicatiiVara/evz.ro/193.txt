Un militar în vârstă de 36 de ani a murit duminică după amiază, după ce s-a împuşcat cu arma din dotare în timp ce efectua serviciul de pază la o unitate militară din Mamaia Sat. Bărbatul era angajat al Ministerului Apărării Naţionale din 2004, iar la testarea psihologică susţinută în acest an a fost declarat apt pentru serviciul militar
Un militar în vârstă de 36 de ani a murit duminică după amiază, după ce s-a împuşcat cu arma din dotare în timp ce efectua serviciul de pază la o unitate militară din Mamaia Sat. Bărbatul era angajat al Ministerului Apărării Naţionale din 2004, iar la testarea psihologică susţinută în acest an a fost declarat apt pentru serviciul militar. Cazul este anchetat de Parchetul Militar, conform adevarul.ro
Potrivit reprezentanţilor Forţelor Navale, duminică după amiază, în timpul executării serviciului de pază la UM 02052 Mamaia Sat, caporalul Ionel Pricop s-a împuşcat cu arma din dotare. Personalul unitatii a anunţat imediat serviciul unic de urgenţă 112, iar echipajul medical chemat la faţa locului a constatat decesul militarului.
Conform procedurilor, cazul e cercetat de către Circumscripţia Teritorială Constanţa a Parchetului Militar. Pentru stabilirea împrejurărilor în care s-a produs evenimentul, la nivelul unităţii s-a constituit o comisie administrativă, condusă de şeful de stat major al Centrului 110 Comunicaţii şi Informatică, au precizat reprezentanţii Forţelor Navale.
Militarul, în vârstă de 36 de ani, era necăsătorit, angajat al MApN din 2004 şi nu a participat la misiuni in teatrele de operaţii. La ultima testare psihologică susţinută în anul 2018,  militarul a fost declarat apt pentru serviciul militar, a menţionat sursa citată.
Pagina 1 din 1
