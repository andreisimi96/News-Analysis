Purtătorul de cuvânt al PNL Ionel Danca a declarat că decizia CCR privind revocarea șefei DNA Laura Codruța Kovesi este „un atentat la ordinea de drept constituțională”, prin care președintele Klaus Iohannis a fost subordonat  ministrului Justiței Tudorel Toader
„Decizia CCR de astăzi în privința propunerii de revocare a procurorului șef al DNA este, pentru PNL, un atentat la ordinea de drept constituțională,  o lovitură dată ordinii de drept constituționale din România, pentru că reprezintă un atac la atribuțiile președintelui României, la cea mai înaltă funcție în stat, la cea mai mare și mai puternică legimititate populară.
Decizia Curții Constituționale de astăzi este contradictorie cu propria jurisprudență, cu alte decizii în privința modului în care președintele României  execită atribuțiile, și este împotriva opiniilor exprimate de Comisia de la Veneția cu privire la mecanismul de partajare, de împărțire a responsabilităților, în privința propunerii de revocare și numire a magistraților”, a declarat Ionel Danca, la Parlament.
Purtătorul de cuvânt al PNL a anunțat că liberalii vor sesiza Curtea de la Veneția cu privire la „încălcarea flagrantă” a ordinii constituționale.
„PNL va informa reprezentanții Comisiei de la Veneția, în cadrul vizitei pe care aceștia urmează să o facă în iunie, cu privire la situația creată, și atrage atenția că asistăm la o încălcare gravă, flagrantă, a ordinii de drept constituționale care a fost configurată de litera și spiritul Constituției României.  Decizia Curții Constituționale, de astăzi, practic, subordonează președintele României ministrului Justiției” a mai spus Danca.
Pagina 1 din 1
