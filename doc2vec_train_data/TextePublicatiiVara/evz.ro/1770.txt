În premieră de la izbucnirea scandalului legat de revocarea șefei DNA, un lider județean PNL i-a cerut ieri președintelui Klaus Iohannis să semneze decretul de demitere a Laurei Codruța Kovesi.
„Preşedintele nu are nicio soluţie decât soluţia aplicării deciziei CCR. Dacă nu ne supunem nici hotărârilor instanţelor de judecată, atunci numai avem repere (...) A mai dat Curtea Europeană un comunicat că deciziile CCR sunt de necomentat în orice ţară, fără discuţie, deci preşedintele nu are soluţie.
Aşteaptă motivaţia, mai întârzie, dar eu sunt convins că va aplica decizia CCR. Din punctul meu de vedere, gestul nobil şi normal este ca doamna Kovesi să îşi dea demisia”, a declarat Marin Anton (foto), în condițiile în care liberalii au spus în cor că șeful statului nu este obligat să respecte decizia CCR.
CCR a decis săptămâna trecută că președintele Klaus Iohannis trebuie să semneze decretul de revocare din funcție a șefei DNA, dar șeful statului a spus că-și va anunța decizia abia după ce se publică motivarea judecătorilor CCR în Monitorul Oficial.
Pagina 1 din 1
