Conflictul economic dintre SUA și UE produce efecte imediate. Directorul general al Organizaţiei Mondiale a Comerţului, Roberto Azevędo, a îndemnat luni la încetarea „escaladării” tensiunilor, în contextul în care americanii, de o parte, şi europenii, de cealaltă parte, se ameninţă reciproc cu măsuri vamale punitive.
„Trebuie să oprim escaladarea tensiunilor, acest proces 'ochi pentru ochi' nu este util (...) Noi sectoare vor fi antrenate în criza care va face rău lumii întregi”, a spus Azevędo, la finalul unei reuniuni la Berlin cu cancelarul Angela Merkel şi reprezentanţi ai unor instituţii economice şi financiare internaţionale, referindu-se la conflictul dintre SUA și UE, conform AGERPRES .  Uniunea Europeană şi Canada se pregătesc să impună de la 1 iulie măsuri vamale de retorsiune asupra unor produse din SUA, după decizia preşedintelui Donald Trump de a impune taxe vamale majorate la importurile de oţel şi aluminiu.  Conflictul comercial a cunoscut o nouă escaladare la summitul G7, Donald Trump retrăgându-şi printr-un mesaj pe Twitter sprijinul acordat comunicatului final, ca răspuns la o serie de afirmaţii ale premierului canadian, Justin Trudeau, care a denunţat încă o dată măsurile americane.  Ulterior, liderul de la Casa Albă a ameninţat din nou că va majora taxele şi asupra importurilor americane de automobile europene, un sector strategic pentru Germania, încât cancelarul Angela Merkel a spus duminică seară că doreşte un nou front comun european în cazul în care ameninţările devin realitate. Întrebată luni despre acest subiect, ea nu a dorit să facă „speculaţii” asupra evoluţiei evenimentelor. „Tensiunile comerciale tot mai mari ridică riscul unui impact economic major care va afecta cea mai lungă perioadă de creştere de după criza financiară din 2008”, a insistat directorul OMC. „Efectele sistemice ar putea fi foarte dăunătoare pe termen lung pentru economia mondială”, a subliniat el şi a dat ca exemplu că 30% din locurile de muncă din Germania depind de exporturi.  Măsurile comerciale americane asupra oţelului şi aluminiului vizează, de asemenea, aliatul japonez, dar şi Mexicul şi China, existând temerea unui război comercial mondial.
Pagina 1 din 1
