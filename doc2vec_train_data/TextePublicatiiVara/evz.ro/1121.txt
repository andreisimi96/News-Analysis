Decizie radicală luată de un ministrul finanțelor din Japonia după ce ministerul pe care îl conduce a fost implicat într-un scandal imens.
Ministrul finanţelor din Japonia, Taro Aso, a anunţat luni că renunţă timp de un an la salariu după falsificarea de către ministerul său a unor documente legate de un scandal de favoritism care ameninţă poziţia premierului Shinzo Abe, relatează AFP.
"Îmi cedez voluntar 12 luni salariul de ministru, în contextul în care această problemă a afectat încrederea opiniei publice în minister şi în administraţie în ansamblul său", a declarat presei Taro Aso, excluzând însă o demisie, notează Agerpres. Politicianul de 77 de ani, care câştigă circa 30 de milioane de yeni pe lună (235.000 de euro) pentru funcţia sa din guvern, s-a născut într-o importantă familie de industriaşi şi dispune astfel de venituri confortabile care îl fac cel mai bogat ministru din cabinetul lui Abe.  Dezvăluirea că au fost aduse modificări la texte oficiale a zguduit puternic executivul în martie. Numele lui Shinzo Abe şi al soţiei sale, Akie, precum şi cel al lui Aso însuşi au fost eliminate din documente legate de vânzarea unui teren la preţ redus. "Documente administrative oficiale nu ar fi trebuit niciodată modificate înainte de prezentarea lor în parlament. Cred că acest lucru este extrem de regretabil", a subliniat ministrul de finanţelor.  Douăzeci de membri ai ministerului au fost de asemenea sancţionaţi, prin reduceri salariale sau prin atenţionări verbale.  Printre ei se numără şi un fost responsabil, Nobuhisa Sagawa, care a demisionat în martie. Personaj-cheie în dosar, el a spus la o audiere în parlament că Abe nu a fost implicat în falsificări, lăsând însă în continuare neclarificate multe chestiuni.  Popularitatea şeful guvernului, care este de asemenea afectat de mai multe scandaluri, a scăzut sub pragul simbolic de 40%, considerat a fi un semnal de alarmă pentru oficialii politici japonezi.  La putere de la sfârşitul lui 2012, Shinzo Abe nu mai este acum sigur că va câştiga alegerile pentru şefia partidului, prevăzute pentru septembrie, o victorie urmând să îl facă însă premierul cu cei mai mulţi ani petrecuţi la putere.
Pagina 1 din 1
