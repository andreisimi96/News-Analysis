Atacantul brazilian a fost de nerecunoscut în finala Campionatului Mondial din 1998. Înaintea partidei, jucătorul a ajuns la spital, din cauza unor convulsii. A fost scos din echipă și retitularizat la ordinul sponsorilor.
Ultimul meci al Campionatului Mondial din Franța, disputat la data de 12 iulie 1998, între Franța și Brazilia, rămâne învăluit în mister.
80.000 de oameni prezenți pe „Stade de France” și sute de milioane de telespectatori au asistat la un masacru, o națională a Franței care a câștigat cu scorul de 3-0 și a devenit în premieră campioana lumii. La capătul unui meci în care brazilienii n-au existat pe teren.
Carlos a vorbit despre epilepsie
Povestea partidei memorabile începe în jurul prânzului, în ziua de 12 iulie. Ronaldo Nazario se află în camera de hotel, alături de colegul său, Roberto Carlos.
Din senin, atacantul începe să tremure, să dea ochii peste cap și să se chircească în pat, din cauza convulsiilor. Speriat, Carlos anunță staff-ul medical și în câteva minute, Ronaldo este transportat la spital. Nu înainte ca medicul echipei să intre în cameră și să izbucnească în plâns, după cum au scris ziarele braziliene. Nu se putea o lovitură mai dură pentru naționala din „Țara Cafelei”, care urma să joace cu trofeul pe masă.
Ronaldo este suspus unor investigații amănunțite, iar electrocardiograma relevă un ritm cardiac scăzut. „A suferit o criză de epilepsie”, le-ar fi transmis Roberto Carlos medicilor de pe ambulanță. Relaxarea dinaintea partidei lasă loc panicii, în hotelul unde este cazată reprezentativa sud-americană. Legendarul Mario Lobo Zgallo n-are de ales și anunță că locul lui Ronaldo va fi luat de Edmundo.
Titularizat în mod bizar
Brazilienii pleacă spre stadionul din Saint-Denis, acolo unde, în mod miraculos, ajunge și Ronaldo. În vârstă de 21 de ani la acea vreme, jucătorul arată ca o stafie. Este evident că atacantul care reușise un sezon excepțional la Inter Milano nu poate sta în ghete. Însă, Zagallo anunță că Edmundo va lua loc pe banca de rezerve, iar „Il Fenomeno” va fi pe teren. Urmează discuții furtunoase și parlamentări, cu jucătorii brazilieni împărțiți în două tabere. Unii susțin decizia, alții o contestă.
Urmează 90 de minute de haos, în care sud-americanii primesc trei goluri, și scapă ieftin, ținând cont că francezii ratează oportunități uriașe. Presa află de povestea crizei lui Ronaldo, iar teoriile curg pe bandă rulantă. Se vorbește despre epilepsie, atac cardiac sau atac de panică. Se spune că medicii i-ar fi administrat medicamente indicate pentru epilepsie, iar atacantul s-a resimțit zile întregi. O teorie vorbește despre titularizarea lui Ronaldo, forțată de sponsorul Nike, la mijloc fiind zeci de milioane de dolari. „Oamenii de la Nike erau lângă noi 24 de ore din 24. Părea că sunt parte a staff-ului tehnic”, avea să declare Edmundo, omul care nu l-a mai înlocuit pe Ronaldo. La fel de interesant este faptul că investigațiile medicale n-au arătat vreo problemă majoră, iar teoria epilepsiei este ciudată, mai ales că fotbalistul n-avea să sufere o altă criză pe parcursul carierei și nici după retragere.
