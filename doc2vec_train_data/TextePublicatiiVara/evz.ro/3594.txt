Ministrul Sănătăţii, Sorina Pintea, a participat vineri la Tîrgu Mureș la festivitatea de absolvire a celor 900 de studenți de la UMF.
Ea a apreciat că datorită creșterilor salariale mulți absolvenți de liceu au decis să facă Medicina. De asemenea, ministrul a spus că nu intenționează să schimbe regulile rezidențiatului. „Nu doresc să vorbesc despre salarii, dar a fost un punct foarte important care a atras mulţi absolvenţi de liceu către Medicină şi a bucurat absolvenţii facultăţilor de medicină, pentru că şi rezidentul şi medicul sunt mult mai bine plătiţi în acest moment. Avem zone deficitare, sperăm că partea cu salariile va rezolva parţial. Mai trebuie să dotăm, dar, categoric, partea cu rezidenţiatul, partea schimbării în ceea ce priveşte rezidenţiatul este o parte importantă a mandatului meu. Nu va fi de anul acesta, pentru că va fi făcută după o amplă consultare cu toţi actorii implicaţi în această zonă", a declarat Pintea, citată de Agerpres.
Ministrul a adăugat că în virtutea bunei relații pe care o are cu ministrul Finanţelor Publice, Eugen Teodorovici, speră să atragă bani în domeniul Sănătății. „Este vorba de investiţiile care se fac în infrastructură, de fondurile europene care sunt cu cofinanţarea Ministerului Finanţelor, de foarte mulţi bani pe fonduri europene şi despre proiectele retrospective pe care le scriem acum pentru recuperarea unor bani pe fonduri europene, aproximativ 500 de milioane de euro", a declarat ministrul.
Sorina Pintea a acceptat că, totuși, mai sunt multe de schimbat în sistem, în special mentalitățile. „Îmi doresc să punem cu adevărat pacientul în centrul atenţiei noastre, al tuturor”, a conchis ministrul.
Pagina 1 din 1
