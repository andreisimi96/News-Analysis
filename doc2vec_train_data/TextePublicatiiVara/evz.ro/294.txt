Compania Airbus Helicopters ar putea înceta activităţile de producţie în România dacă nu primeşte o ofertă clară din partea Guvernului de la Bucureşti pentru intensificarea producţiei în uzina de la Ghimbav, a semnalat directorul general al firmei, Bruno Even, citat de cotidianul La Tribune.
Bruno Even a făcut aceste declaraţii pentru cotidianul La Tribune în contextul în care ministrul român al Apărării, Mihai Fifor, efectuează o vizită oficială în Franţa, unde se va întâlni cu omologul său francez, Florence Parly.
Directorul general al Airbus Helicopters, Bruno Even, aşteaptă o poziţionare fermă din partea României. Datele problemei sunt destul de clare pentru companie: fie Bucureştiul cumpără elicoptere de la grupul franco-german, astfel încât să poată fi utilizată linia de asamblare a elicopterului de transport H215 de la Ghimbav (judeţul Braşov), inaugurată în august 2016 în prezenţa fostului preşedinte François Hollande, fie uzina va fi închisă, iar activităţile vor fi transferate în altă ţară.
"Sunt pregătiţi să sacrifice 50 de ani de cooperare. Este o imensă dezamăgire", afirmă surse din cadrul companiei Airbus citate de cotidianul La Tribune.
Airbus Helicopters intenţionează să menţină doar uzina de întreţinere de la Ghimbav, care a modernizat recent 23 de elicoptere Puma ale Forţelor Aeriene Regale britanice, scrie portalul monitorulapararii.ro.
"Răbdarea noastră are limite. Avem nevoie de o comandă de cel puţin 16 aparate H215M din partea armatei române pentru lansarea liniei de asamblare, dar românii nu prea mai par interesaţi", au explicat sursele citate.
"Oare vizita în Franţa a ministrului român al Apărării va permite clarificarea intenţiilor României în privinţa achiziţionării de elicoptere? Deoarece Bucureştiul, care în mai puţin de şase luni va prelua preşedinţia Consiliului UE, pare să fi fost sedus de aparatele Bell Helicopter", comentează publicaţia La Tribune.
Pagina 1 din 1
