Inginerii japonezi au realizat un cyborg deosebit de abil prin integrarea de țesut muscular viu pe un cadru robotizat, potrivit unui studiu publicat miercuri în revista Science Robotics.
Cercetătorii de la Institutul de Științe Industriale din cadrul Universității din Tokyo au dezvoltat o nouă metodă care ar putea transforma celulele precursoare ale mușchilor în fâșii cu celule musculare și, apoi, în țesuturi musculare scheletice pe deplin funcționale. Aceștia au incorporat mușchii respectivi într-un robot bio-hibrid, ca perechi opuse ce imită musculatura din corp, reușind să îi dea robotului o capacitate remarcabilă de mișcare și o funcție musculară continuă timp de peste o săptămână, potrivit studiului. Echipa, condusă de domnul Shoji Takeuchi, autorul corespondent al articolului, a construit, pentru prima dată în istorie, un schelet de robot pe care se poate atașa o pereche de mușchi funcționali. Acesta include o articulație rotativă, ancore de care mușchii se pot atașa, precum și electrozi care asigură stimulul ce induce contracția musculară. Cercetătorii au folosit foi de hidrogel ce conțin celule precursoare musculare numite mioblaste, găuri pentru a atașa aceste foi la ancorele scheletului robotic și fâșii pentru a ajuta fibrele musculare să se formeze în mod aliniat. Rezultatele au arătat că roboții pot îndeplini sarcinile propuse bine, prin activarea mușchilor care duc la flexarea cu aproximativ 90 de grade a unei protuberanțe asemănătoare degetelor umane, aflate la capătul robotului. ”Constatările noastre arată că, dacă folosim această dispunere opusă a mușchilor, acești roboți pot imita acțiunile unui deget uman”, susține Yuya Morimoto, autorul principal al lucrării. ”Dacă am putea combina mai mulți dintre acești mușchi într-un singur dispozitiv, cred că vom reuși să reproducem interacțiunea musculară complexă care asigură funcționarea mâinilor, a brațelor și a altor părți ale corpului.”
Pagina 1 din 1
