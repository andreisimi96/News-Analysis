Analistul american pe probleme de securitate în Europa Wess Mitchell, a lansat la Bookfest o cartea prefațată de ambasadorul României în SUA, George Maior. Cartea „Frontiera neliniștită” discută problema accentuării agresivității unor state autoritare care percep acum oportunitatea de a-și reface vechile imperii sau de a construi unele noi.
Preşedinte al think-tank-ului CEPA (Center for European Policy Analysis) și asistent al secretarului de stat al SUA pentru afaceri europene și eurasiatice, Mitchell este un analist și universitar cunoscut, articolele sale fiind frecvent publicate în jurnale de specialitate, iar prezența sa fiind cerută de diferite universități sau institute pentru a prezenta probleme de securitate.
În cartea sa, Mitchell susține că SUA ar trebui să adopte o nouă strategie-cadru care să se folosească de rețelele de alianțe pentru frontiere puternice pentru a crește costurile agresiunii militare în acest secol.
Participarea SUA din acest an, ca ţară invitată de onoare, se desfăşoară sub motto-ul „Celebrating the South” şi prilejuieşte publicului român întâlnirea cu autori americani din diverse domenii. Astfel, vizitatorii Bookfest se vor întâlni cu romancierul şi dramaturgul Domnica Rădulescu - stabilită în SUA din 1983, atunci ca refugiat politic; poeta şi autoarea de romane istorice Sarah Kennedy; poeta Tara Skurtu, stabilită la Bucureşti, şi Sucheta Rawal - apreciată autoare de cărţi pe teme culinare şi jurnale de călătorie.
La deschiderea evenimentului vor lua parte preşedintele Klaus Iohannis, dar şi ministrul Culturii, George Ivaşcu.
Salonul Internaţional de Carte Bookfest este organizat de Asociaţia Editorilor din România, sub egida Federaţiei Editorilor din România, cu sprijinul Ministerului Culturii şi Identităţii Naţionale şi al Ambasadei Statelor Unite ale Americii din Bucureşti. Pentru al treilea an consecutiv, Bookfest este organizat sub înaltul patronaj al preşedintelui României.
Ediţia din acest an a Bookfest prilejuieşte întâlnirea cu nume de prestigiu ale culturii noastre - Lucian Boia, Mircea Cărtărescu, Radu Paraschivescu, Varujan Vosganian, Vintilă Mihăilescu, Andrei Pleşu, Tatiana Niculescu, dar şi procurorul general al României, Augustin Lazăr, fiind doar câteva dintre personalităţile care marchează agenda salonului, conform AGERPRES.
Pagina 1 din 1
