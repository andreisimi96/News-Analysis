Vineri a avut loc primul termen în camera preliminară din dosarul în care fostul ministru Gabriel Oprea este judecat pentru ucidere din culpă în legătură cu decesul polițistului Bogdan Gigină
Înalta Curte de Casaţie şi Justiţie a decis, vineri, să trimită la Judecătoria Sectorului 1 dosarul în care Gabriel Oprea este acuzat de ucidere din culpă în legătură cu accidentul rutier ce a dus la decesul poliţistului Bogdan Gigină, infomează AGERPRES .
„În temeiul dispoziţiilor art. 346 alin. 6 Cod de procedură penală, cu referire la art. 50 alin.2 Cod de procedură penală, trimite cauza având ca obiect rechizitoriul nr.905/P/2015 al Parchetului de pe lângă Înalta Curte de Casaţie şi Justiţie - Direcţia Naţională Anticorupţie - Secţia de Combatere a Corupţiei, prin care au fost trimişi în judecată inculpaţii Oprea Gabriel, Mazilu Petre şi SC General MPM Impex SRL, pentru comiterea infracţiunii de ucidere din culpă, în modalitatea normativă prevăzută de art.192 alin. 1 şi 2 din Codul penal, spre competentă soluţionare Judecătoriei Sectorului 1 Bucureşti, instanţă căreia i se va trimite dosarul. Definitivă”, se arată în decizia Instanţei supreme.
Ședința a avut loc în camera preliminară, iar la finalul acestei proceduri judecătorii vor stabili dacă instanța a fost sesizată în mod legal.
„Sunt primul om din România trimis în judecată pentru ucidere din culpă stând pe bancheta din spate a mașinii.Nașul motocilistului era seful dispozitivului de însoțire, s/a dus la motociclist și i-a zis <>. Motociclistul a rămas în continuare în misiune. Nu s-a depășit viteza legală. Poliția Rutieră trebuie să spună ce prevăd regulamentele în acest sens, nu se ocupă un ministru de așa ceva. Dispeceratul a anunțat mașina de poliție, motociclistul înainte că urmează lucrările din Știrbei. Nu am văzut accidentul. Nu aș fi sărit în groapă dacă aș fi văzut accidentul?”, a spus fostul ministru la finalul ședinței de judecată.
Gabriel Oprea este judecat pentru ucidere din culpă.
Potrivit DNA, din datele administrate ar rezulta că „încălcând dispoziţiile legale care reglementează însoţirea demnitarilor, ministrul de interne Oprea Gabriel a dispus, pentru sine, să beneficieze de însoţire cu echipaje de poliţie rutieră cu titlu permanent, ca aceste echipaje să fie formate atât dintr-un autoturism de poliţie rutieră (un agent şi un ofiţer de poliţie rutieră), cât şi dintr-o motocicletă a poliţiei rutiere”.
În acest dosar DNA a clasat acuzațiile de abuz în serviciu privind folosirea coloanelor oficiale de către Gabriel Oprea, motivând aplicarea unei decizii a CCR referitoare la această infracțiune.
Pagina 1 din 1
