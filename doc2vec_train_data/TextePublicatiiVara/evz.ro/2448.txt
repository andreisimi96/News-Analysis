ANM a emis noi avertizări pentru fenomene periculoase. Este vorba de furtuni și vijelii, iar codurile vizează mai multe județe din toată țara. Deși alerta nu este pentru toată ziua, semnalează posibile pericole pentru viitorul apropiat.
Administraţia Naţională de Meteorologie (ANM) a emis, duminică, atenţionări Cod portocaliu de furtuni şi vijelii pentru localităţi din judeţul Braşov şi Cod galben pentru alte 12 judeţe.  Potrivit meteorologilor, până la ora 14:50, în judeţul Braşov (zona de munte, la peste 1.800 de metri) şi în localităţile Zărneşti, Predeal, Bran, Moieciu, Poiana Mărului, Recea, Hârseni, Lisa, Sâmbăta de Sus şi Fundata se vor semnala averse torenţiale care vor cumula 35-40 l/mp, frecvente descărcări electrice, grindină de dimensiuni mici, intensificări de scurtă durată ale vântului.  De asemenea, până în jurul orei 15:00, se vor afla sub Cod galben de averse ce vor cumula 25 - 30 l/mp, frecvente descărcări electrice, intensificări de scurtă durată ale vântului, căderi izolate de grindină, atât zona de munte cât şi localităţi din judeţele Suceava, Neamţ, Cluj, Bihor, Maramureş, Prahova, Argeş, Dâmboviţa, Buzău, Covasna, Harghita şi Mureş.  Avertizările de fenomene periculoase imediate (nowcasting) se emit pentru o perioadă de maximum şase ore, menţionează ANM.
Pagina 1 din 1
