Sursa FOTO: AGERPRES
Suveranul Pontif Papa Francisc susține că vaticanul este deschis să discute hirotonisirea bărbaților căsătoriți și a femeilor, pentru a face față numărului din ce în ce mai redus de preoți.
Propunerea venită de la Vatican vizează regiunea amazoniană din America de Sud. Propunerea Papei Francisc a fost expusă într-un document, care urmează să fie discutat în luna octombrie a anului viitor. În act se sugerează examinarea „tipului de preoție oficială care poate fi acordat femeilor”, informează CNN.
La aceeași întâlnire se va readuce în discuție vechea problemă a hirotonisirii bărbaților căsătoriți. Papa Francisc a ordonat această întâlnire în fața unei confruntări severe care se află în fața Vaticanului, anume numărul redus de oficiali ai Bisericii în zona Bazinului Amazonului, care se întinde pe mai bine de 7,7 milioane de kilometri pătrați.
Documentul pregătitor, publicat vineri, susține că resursele bisericii au fost distribuite prea slab în regiune. „Unul dintre principalele puncte care vor fi aduse în discuție se referă la strigătul miilor de comunități care au fost private de împărtășania de duminică pentru lungi perioade de timp”, se arată în document.
În aceeași propunere, se menționează faptul că biserica nu ar trebui să se teamă de a face „propuneri îndrăznețe”. Totuși, astfel de propuneri și poziții adoptate în trecut de Papa Francisc, văzut ca fiind un lider liberal, i-au adus critici din partea creștinilor conservatori, iar această nouă mișcare ar putea avea un efect și mai dur, având în vedere că se referă la unul din stâlpii fundamentali ai Bisericii Catolice.
Pagina 1 din 1
