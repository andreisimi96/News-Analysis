Președintele Rusiei a ținut un discurs despre pace și puterea de seducție a fotbalului. Apoi, a privit cum naționala țării sale învinge Arabia Saudită
Ediția a 21-a a Campionatului Mondial s-a pus în mișcare, ieri, la Moscova. Stadionul „Lujniki” a găzduit festivitatea de deschidere, una fără strălucirea celor de la Jocurile Olimpice de Vară, și care l-a adus în fața sutelor de miloane de telespectatori pe celebrul cântăreț Robbie Williams.
„Acest sport ne aduce împreună”
Cu 10 minute înainte de ora 18.00, Rusia și Arabia Saudită (Grupa A), naționalele care au deschis balul, s-au aliniat pentru intonarea imnurilor. Momentul a fost prelungit, iar Vladimir Putin a ținut un discurs care a prefațat deschiderea competiției. „Întreaga familie a fotbalului urmărește Cupa Mondială. Acest eveniment sportiv extraordinar găzduit de Rusia pentru prima oară îmi face o mare plăcere. Rușii iubesc fotbalul. În 1897, a fost primul meci de fotbal în Rusia, a fost dragoste la prima vedere cu acest sport. Aşteptăm un spectacol extraordinar şi ne aşteptăm la prezenţa fanilor în toate oraşele Rusiei. Fotbalul are fani pe toate meridianele. Acest sport ne aduce împreună întro singură echipă. Această unitate a fotbalului reprezintă marea lui putere şi o valoare mare a umanităţii. Trebuie să promovăm pacea între naţiuni”, a spus liderul de la Kremlin. I-a urmat la microfon Giani Infantino, președintele FIFA, apoi jocul a început. Rușii s-au impus cu scorul de 5-0, în fața unui adversar modest, care n-a putut pune probleme gazdelor.
Saudiții n-au contat
Spre satisfacția lui Putin, care a savurat succesul alături de Infantino, dar și de Mohammed Bin Salman, șeicul saudiților.
Yuri Gaznisky (12) a deschis scorul, cu o lovitură de cap, iar Denis Cheryshev a dublat avantajul echipei sale, în minutul 43. În partea a doua, Artem Dzyuba(71), Denis Cheryshev (90+1) și Aleksandr Golovin (90+4) au dus scorul la o diferență incredibilă.
Astăzi, de la ora 15.00, Egiptul înfruntă Uruguayul în Grupa A. Apoi, de la ora 18.00, Marocul dă piept cu Iranul (Grupa B), iar de la ora 21.00 se dispută un mare derby al competiției, între Portugalia și Spania (Grupa B).
Pagina 1 din 1
