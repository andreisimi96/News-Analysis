Presa internațională a savurat, ca în vremurile bune, „circul mediatic” cu arestarea de vineri noaptea a fostului tenismen. Palmaresul cancanurilor: a dat „în p#@* mă-sii” arbitrii și jucători de talie mondială, pe Prințul de Monaco și a hărțuit-o sexual pe Anne Keothavong. Pe teren a folosit o umbrelă pe post de rachetă, a oprit meciul cu Pattison și a povestit presei despre aventurile lui sexuale în trei.
„Tenisul nu ar fi fost niciodată atât de popular la acele vremuri dacă nu ar fi existat llie Năstase”, scriu jurnaliștii de peste ocean. Cele mai interesate publicații care au preluat în timp real știrile despre dubla arestarea a fostului tenismen au fost cele din SUA și Marea Britanie. Astfel, multe din incidentele care i-au dobândit porecla „Nasty” (lb. eng. obraznic) lui Năstase au fost trecute în retrospectivă.
The Daily Mail, publicație britanică, a notat faptul că Năstase a fost un revoluționar al Sportului Alb. Pentru prima oară în istoria tenisului, femeile aclamau și aveau un favorit. Publicația a mai punctat că a fost unul dintre cei mai talentați jucători, ascensiunea lui fiind extrem de rapidă: în doar patru ani, Ilie a ajuns numărul 1 mondial. De asemenea, el a fost primul care a deținut acest titul, regulamentul de punctare pentru acest titlu fiind implementat în 1973, la câteva luni după ce a refuzat invitația de a concura la Wimbledon. Acest „pas” l-a costat pe Ilie o amendă de 5 mii de dolari și un loc de membru în „All England club”. „Poate o să am noroc să obțin titlul de membru într-o zi, dacă o să văd un bătrân din acela de-al lor și o să-l împing pe scări, poate atunci o să fie loc și pentru mine”, a șocat Năstase, făcând această declarație în ziarul american „The Independent”, în 2003.
Cele mai picante momente, care i-au consolidat porecla „Nasty”, au fost în 1977, la Wimbledon, când a sfidat regulamentul și a întârziat startul meciului cu Andrew Pattison timp de 10 minute, din cauza unor nemulțumiri.
Tot în acest turneu, în sferturile de finală cu Bjor Borg, Năstase a avut o dispută aprinsă cu arbitrul Jeremy Shales: tenismanul a refuzat să se pregătească să servească, iar arbitrul l-a strigat „Năstase!”. Atunci, Nasty a răbufnit: „Nu mă strigi Năstase! Mă strigi domnul Năstase, te voi raporta!”, iar acesta a fost începutul unui șir lung de contre între cel mai talentat tenismen al acelor timpuri și arbitri. Într-un alt meci, Nasty l-a întrebat pe arbitru: „Anulat?! Poți s-o anulezi pe nevastă-ta? Nu prea poți!”.
În continuarea carierei sale pe zgură, a aruncat cu prosoape în ei, le-a fluturat agresiv racheta pe sub nas, însă publicul a fost mereu susținătorul lui, chiar și în fața acestor gesturi care contraveneau conduitei Sportului Alb.
Se trage de șireturi cu aristocrații
