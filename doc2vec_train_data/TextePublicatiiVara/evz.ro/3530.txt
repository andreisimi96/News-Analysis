Vicepreședintele PSD așteaptă să primească votul final în Parlament pentru a deveni director al SIE
Președintele grupului PSD din Camera Deputaților, Daniel Suciu, a declarat vineri pentru EVZ că deputatul PSD Gabriel Vlase, propus de președintele Klaus Iohannis la conducerea SIE, este „foarte potrivit" să conducă spionajul extern și a adăugat că nu crede că vor avea loc suprize la votul din Parlament. Și președintele comisiei parlamentare de control a SIE a apreciat că pe Vlase îl recomandă CV-ul.
„Eu îl cunosc foarte bine pe Gabriel Vlase și sunt convins că este foarte potrivit pentru acestă funcție, pentru că s-a specializat, fără să intre în contact cu alte structuri, în tema securității naționale. Gabriel Vlase este o propunere foarte bună și chiar nu cred că acei colegi din PSD care ar fi trebuit să știe de propunere nu au știut. Mă îndoiesc că vom putea discuta de ceva imprevibil la votul din plen", a declarat Daniel Suciu pentru EVZ.
Pentru a deveni directorul SIE, după ce a fost propus de șeful statului, Gabriel Vlase mai trebuie votat de o majoritate de 50% plus unu din numărul senatorilor și deputaților.
„În actuala configurație parlamentară, președintele nu avea altă variantă decât un reprezentant al PSD ca să fie sigur că aceasta va fi validată de Parlament", a mai spus liderul deputaților PSD.
La rândul său, președintele Comisiei parlamentare de control a activității SIE, Mihai Weber (PSD), a declarat vineri pentru EVZ:
„Eu cred că CV-ul îl recomandă pentru această funcție. Votul parlamentarilor PSD va fi în funcție de avizul comisiei de control și în funcție de semnalul politic care se va da"
Weber a estimat că Gabriel Vlase va fi audiat la începutul săptămânii viitoare în comisia SIE din Parlament pentru a primi avizul cu care merge la votul din plenul reunit al Camerei Deputaților și Senatului.
Gabriel Vlase este deputat de Bacău din 2004. A urmat Colegiul Național de Apărare din MApN (2004), Colegiul Superior de Securitate Națională din SRI (2006), Programul pentru Înalţi Oficiali (SES) la Centrul European Marshall pentru Studii de Securitate (2006), precum și o specializare în „Analiza şi rezolvarea conflictelor armate” la Georgetown University, SUA (2007).
În 2010, Vlase a obținut titlul de Doctor în ştiinţe militare şi informaţii la Academia Naţională de Informaţii din cadrul SRI. El a obținut titlul de doctor la SRI cu teza „Studiu cu privire la o strategie de securitate modernă pentru Europa de Sud-Est”.
Pagina 1 din 1
