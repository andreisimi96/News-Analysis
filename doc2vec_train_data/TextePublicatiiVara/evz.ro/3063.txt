Copilul de 14 ani, dispărut duminică în mare pe plaja Corbu, precum și militarul din Dej, pe care unitatea sa l-a dat absent nejustificat după ce nu s-a mai întors, de pe aceeași plajă, au fost găsiți decedați, trupurile lor fiind aduse de valuri pe țărm, la Vadu
Cadavrul copilului a fost găsit pe plajă, astăzi dimineață, în apropierea unei cherhanale din Vadu, de un cuplu care se plimba pe malul mării. Militarul a fost descoperit la o distanță de peste 2 kilometri, spre Grindul Chituc, dus de curenții puternici, spre nord. În această dimineață fuseseră reluate intervențiile scafandrilor în căutarea celor doi dispăruți duminică după amiază pe plaja Corbu. Zeci de scafandri au fost mobilizați în ultimele trei zile pentru găsirea copilului de 14 ani și a militarului despre care soția acestuia a presupus că s-ar fi aruncat în marea agitată după adolescentul dispărut în apă.
Reamintim că duminică după amiază un copil de 14 ani, aflat în plasament la o familie din Corbu, deși nu știa să înoate, a încercat să își salveze un prieten de 13 ani cu care fugise la scăldat. Prietenul a reușit să ajungă la mal însă adolescentul a dispărut în marea agitată. Tot duminică în jurul orei 18,00, pe aceeași plajă, la Corbu, a dispărut și un militar de 48 de ani, din Dej, aflat cu colegii în timpul liber. Nimeni nu l-a văzut intrând în valuri dar, după ce a fost dat absent nejustificat de la Poligonul Capu Midia unde participa la o aplicație, scafandrii ISU și Garda de Coastă s-au mobilizat și pentru găsirea militarului.
Pagina 1 din 1
