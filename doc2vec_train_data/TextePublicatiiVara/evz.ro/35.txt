Cu 12 ore înainte de a face publică scrisoarea prin care anula summit-ul de la Singapore, echipa Trump începuse deja să se gândească la această măsură.
Donald Trump s-a temut că nord-coreeni i-o vor lua înainte cu anunţul de a renunţa la summit şi, dorind să evite o asemenea umilinţă, a făcut el primul pas, au afirmat mai mulţi oficiali americani consultaţi de NBC News.
„Miercuri nu exista nici un indiciu pentru această mişcare”, a afirmat o persoană la curent cu evoluţia negocierilor, care a calificat gestul lui Trump de a renunţa
ca pe un „mare risc, mare câştig”.
În ultimele ore dinaintea deciziei, Trump a auzit retorica agresivă a Coreei de Nord, a fost nemulţumit de afirmaţiile incendiare ale vicepreşedintelui Pence şi a fost prins la mijloc între poziţiile contrare ale secretarului de stat Mike Pompeo şi ale consilierului său pentru securitate, John Bolton.
Oficialii citaţi de NBC News susţin că primele discuţii privind o eventuală anulare a summit-ului au început miercuri seara, la ele participând preşedintele Trump, vicepreşedintele Pence, secretarul de stat Pompeo, şeful de cabinet Kelly şi consilierul pentru securitate Bolton.
Şeful Pentagonului, John Mattis, nu a fost implicat în aceste discuţii de miercuri, dar Trump a declarat că a vorbit cu el joi dimineaţa.
A doua rundă de discuţii a avut loc joi dimineaţă, între orele 7 şi 9, potrivit unui înalt oficial de la Casa Albă. Atunci, Trump a decis să anuleze întâlnirea. Scrisoarea sa către Kim Jong Un a fost trimisă la ora 9.43.
Decizia a fost luată atât de abrupt, încât administraţia nu a mai putut avertiza liderii din Congres şi aliaţii importanţi, astfel că scrisoarea a fost dată publicităţii în timp ce peste douăzeci de jurnalişti străini se aflau în Coreea de Nord, pentru a asista la distrugerea unui poligon nuclear.
La ora 8.20, Departamentul de Stat trimisese o notă către presă în care vorbea despre discuţiile pozitive cu partea nord-coreeană, pentru pregătirea summit-ului.
Discuţiile de la Casa Albă au fost aprinse. Pompeo, care a condus negocierile cu Phenianul, l-a acuzat pe Bolton că sabotează progresele înregistrate până în acel moment. Pompeo a mers de două ori în Coreea de Nord, s-a întâlnit personal cu Kim Jong Un, şi a contribuit la eliberarea celor trei ostatici americani.
Rolul decisiv în a-l convinge pe Trump să renunţe l-a avut Bolton, un „şoim” care, înainte de a fi numit consilier pentru securitate, pledase în mod repetat pentru forţarea unei schimbări de regim la Phenian.
Potrivit senatorului de Colorado, Cory Gardner, le-a spus ziariştilor, după o vizită făcută joi la Casa Albă, că Trump i-a dictat scrisoarea direct lui Bolton.
