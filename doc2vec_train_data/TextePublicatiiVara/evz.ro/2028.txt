Un al treilea război mondial poate însemna sfârşitul civilizaţiei şi înţelegerea acestui fapt trebuie să descurajeze statele de la acţiuni ce pot fi extrem de periculoase, a declarat preşedintele Valdimir Putin, în timpul tradiţionalei sale sesiuni de întrebări şi răspunsuri.
Putin a declarat că, după cel de-al Doilea Război Mondial, paritatea strategică şi frica distrugerii reciproce au descurajat marile puteri militare de la o nouă confruntare globală. Dar, această paritate a fost stricată de retragerea Statelor Unite, în 2002, din Tratatul Antibalistic cu Moscova.
Putin a reamintit că în 2004 a declarat că Rusia va răspunde la acest pas al Washingtonului prin dezvoltarea de noi sisteme de armament, subliniind că Moscova a menţinut şi va menţine paritatea strategică.
Referindu-se la noile tipuri de arme strategice nucleare menţionate în mesajul său către Adunarea Federală în luna martie, preşedintele Putin a respins comentariile sceptice din mediile occidentale, declarând că sistemul aeropurtat "Kinjal" cu rachete supersonice, ca şi laserele militare, se află deja în dotarea Armatei Ruse. Putin a declarat, de asemenea, că în curând Rusia va prezenta noi tipuri de arme strategice.
Pagina 1 din 1
