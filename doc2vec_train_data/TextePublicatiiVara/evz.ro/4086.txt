Cumnatul regelui Spaniei a început luni executarea sentinței de șase ani de închisoare, pentru mai multe infracțiuni, inclusiv fraudă fiscală și delapidare.  Inaki Urdangarin, soțul Infantei Cristina, sora regelui Felipe, a sosit la penitenciar luni dimineața, după ce a pierdut apelul depus la Curtea Supremă de Justiție a Spaniei, săptămâna trecută.
Domnul Urdangarin, în vârstă de 50 de ani, care a fost condamnat la cinci ani și 10 luni de închisoare, s-a prezentat la un penitenciar din apropierea orașului Brieva, aflat la aproximativ 100 de kilometri nord de capitala Madrid.  Fostul jucător olimpic de handbal a fost găsit vinovat, anul trecut, de deturnarea a milioane de euro, în perioada 2004 – 2006, de la fundația sportivă non-profit Noos Institute, pe care a gestionat-o pe insula Majorca. În 2015, regele Felipe al VI-lea le-a retras celor doi titlurile de duce și ducesă de Palma. La începutul anului 2016, perechea a fost judecată în Mallorca, împreună cu alte 12 persoane. Urdangarin a fost acuzat de deturnare de fonduri, trafic de influență, fals și spălare de bani. În februarie 2017, el a fost găsit vinovat de delapidarea a milioane de euro pentru a-și finanța stilul de viață luxos. Instanța a pronunțat o sentință de șase ani și trei luni.  La rândul său, Infanta Cristina a fost judecată sub acuzația că și-ar fi ajutat soțul să facă evaziune fiscală în timp ce conducea Institutul Noos. Ea a fost achitată, însă a fost amendată cu 265.000 de euro pentru alte acuzații. În ciuda sentinței dată în cazul domnului Urdangarin, acestuia i s-a permis să rămână în libertate în timpul apelului său la Curtea Supremă. El a pierdut apelul săptămâna trecută, deși instanța i-a redus condamnarea cu cinci luni.  Infanta Cristina este primul membru al familiei regale din Spania care s-a confruntat cu acuzații penale după restaurarea monarhiei, în 1975. (El Pais)
Pagina 1 din 1
