Trei persoane şi-au pierdut viaţa, iar alte patru au fost rănite într-un grav accident de circulaţie care a avut loc sâmbătă dimineaţa pe autostrada A1, Deva-Simeria.
O maşină care circula pe contrasens a intrat în coliziune cu un autoturism şi o autoutilitară, a informat Inspectoratul de Poliţie Judeţean (IPJ) Hunedoara, citat de Agerpres . "În urma impactului a rezultat decesul a trei persoane aflate în autoturismul care a produs evenimentul rutier şi rănirea altor persoane", a declarat purtătorul de cuvânt al IPJ Hunedoara, Bogdan Niţu.   Pentru salvarea celorlalte persoane implicate în accident, la faţa locului s-au deplasat şapte echipaje ale Inspectoratului pentru Situaţii de Urgenţă şi ale Serviciului Judeţean de Ambulanţă Hunedoara. Este vorba despre cinci ambulanţe, între care două sunt de terapie intensivă, o autospecială de descarcerare grea şi o alta mixtă. "Dintre cele patru persoane rănite, se pare că una a suferit traumatisme severe, iar alte trei sunt rănite mai uşor şi conştiente", a precizat purtătorul de cuvânt al ISU Hunedoara, Anemona Doda.   Persoanele decedate şi rănitul grav sunt încarcerate.   Traficul pe autostradă în zona accidentului este blocat şi deviat pe DN7. Poliţiştii efectuează cercetarea la faţa locului.
Pagina 1 din 1
