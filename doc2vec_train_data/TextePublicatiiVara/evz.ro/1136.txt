Moștenitorul Coroanei Britanice, Prințul Charles, continuă să viziteze noi locuri din România, după ce aproape o săptămână a făcut un adevărat tur de forță pe traseul București-Valea Zălanului-Viscri-Micloșoara. Astăzi a ajuns în Sibiu.
Prinţul Charles a vizitat mai multe obiective turistice din Sibiu. S-a oprit la Muzeul de Istorie, unde participă la repetiţia unui spectacol cu studenţi de la Facultatea de Arte Dramatice, coordonaţi de actorul Marian Râlea. "Alteţa Sa participă la repetiţia unui spectacol care va fi prezentat undeva în toamnă. Este vorba de studenţi de la Facultatea de Arte Dramatice din Sibiu. Este un spectacol concentrat pe limbajul non verbal. Singurele momente când se va vorbi va fi când se va recita sonete din Shakespeare", a declarat Raluca Brăgărea, ofiţer de presă la Ambasada Marii Britanii din Bucureşti. Prinţul Charles va fi patronul celei de a 25-a ediţii a Festivalului Internaţional de Teatru de la Sibiu, dar nu va putea ajunge la eveniment. "Întotdeauna şi-a dorit să viziteze locuri noi, anul acesta Sibiul. Festivalul Internaţional de Teatru se află sub co-patronajul Alteţei Sale şi al Preşedintelui României. Este un susţinător al multor valori româneşti, al patrimoniului cultural, material, al tradiţiilor româneşti", a mai spus Raluca Brăgărea. Prin intermediul Ambasadei, Prințul de Wales și-a declarat regretul că „nu pot participa la această minunată reuniune a talentului, dar vreau să felicit oraşul Sibiu şi Festivalul Internaţional de Teatru de la Sibiu cu ocazia celei de a 25-a aniversări".
Posibil ca Prinţul Charles să facă și o vizită de recunoaștere deoarece săptămâna trecută a declarat că și-ar dori ca anul viitor, când Sibiul va deveni Regiune Gastronomică Europeană, să poată participa și să promoveze produsele testate și recomandate de fundația sa din Viscri. Vineri, la Viscri, a avut o întâlnire cu zeci de fermieri din toate zonele țării. Ei l-au așteptat să ajungă din Valea Zălanului, unde are o casă și unde a înnoptat, și i-au așternut în curte produsele cu care au venit. Este binecunoscut faptul că prințului îi plac foarte mult produsele românești și nu se poate abține să nu guste din toate.
Pagina 1 din 1
