Angela Merkel susține că migrația este o problemă ce necesită o soluţie europeană, dar refuză să facă vreun pas înapoi în disputa pe acest subiect cu aliaţii ei conservatori bavarezi care îi ameninţă existenţa coaliţiei guvernamentale.
Concret, Merkel continuă să respingă planul ministrul de interne Horst Seehofer de expulzare a migranţilor sosiţi în Germania, dar care au fost înregistraţi anterior într-un alt stat al Uniunii Europene, scrie Agerpres.
Practic, această măsură ar anula politica uşilor deschise faţă de migranţi promovată de Angela Merkel şi ar fi o lovitură serioasă dată autorităţii ei, precum şi sistemului Schengen, într-o perioadă în care se intensifică din nou tensiunile în interiorul UE pe tema migraţiei.
Dar în mesajul ei săptămânal de sâmbătă, cu trei zile înaintea întâlnirii cu preşedintele francez Emmanuel Macron, cancelarul Merkel a dat de înţeles că rămâne pe aceeaşi poziţie. „Este o provocare europeană ce necesită o soluţie europeană. Şi consider această chestiune decisivă pentru unitatea Europei”, a indicat şefa guvernului de la Berlin, care doreşte în cele mai puţin de două săptămâni rămase până la Consiliul European să ajungă la înţelegeri cu partenerii europeni pentru revizuirea sistemului european de azil, discuţii care avansează greu mai ales din cauza opoziţiei unor state faţă de redistribuirea obligatorie a migranţilor între statele UE.
Dar ministrul Horst Seehofer nu pare dispus să mai aştepte şi membri ai partidului său Uniunea Creştin-Socială (CSU) afirmă că începând de luni el îşi va pune în aplicare planul de expulzare a migranţilor dacă până atunci nu ajunge la un compromis cu Merkel.
În urma unui asemenea afront, Merkel ar putea să-l demită pe Seehofer, ceea ce însă ar putea însemna şi ruperea îndelungatei alianţe dintre Uniunea Creştin-Democrată (CDU) şi Uniunea Creştin Socială (CSU), precum şi pierderea majorităţii în legislativ pentru noua 'mare coaliţie'.
Pagina 1 din 1
