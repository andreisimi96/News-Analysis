Plenul Senatului a adoptat, marţi, o propunere legislativă care modifică Legea 241/2005, privind prevenirea şi combaterea evaziunii fiscale. Măsura vine pe fondul clasării unor cauze aflate în curs de urmărire penală şi se referă la posibilitatea ca cel prins cu mâţa în sac să achite, pe de o parte, prejudiciul integral, iar pe de alta 50% din suma datorată pentru a scăpa de corvoada închisorii.
Iniţiatorii propunerii susţin că modificarea are ca scop facilitarea recuperării prejudiciului produs, dar şi reducerea cheltuielilor statului în ceea ce priveşte detenţia condamnatului.
Potrivit amendamentelor adoptate, marţi, de Senat, în situaţia în care autorul unei infracţiuni de evaziune fiscală acoperă “integral prejudiciul produs prin comiterea faptei, majorat cu 50% din baza de calcul, la care se adaugă dobânzile şi penalităţile, se va dispune renunţarea la urmărirea penală, respectiv renunţarea la pedeapsa amenzii penale sau suspendarea executării pedepsei sub supraveghere”, se specifică în textul documentului.
"Am renunţat la urmărirea penală dacă prejudiciul este achitat integral în cursul urmăririi penale şi am adăugat noi, pe lângă penalităţile legale de plătit care rămân în continuare, şi un anumit cuantum, un plus de 50% care se aplică la suma datorată pentru a descuraja evaziunea fiscală. Şi important de spus - această procedură se poate aplica unei persoane o singură dată. (...) E o prioritate pentru noi recuperarea prejudiciului şi aducerea banilor la buget şi nu trimiterea oamenilor la închisoare", a precizat iniţiatorul amendamentului, preşedintele Comisiei juridice, senatorul PSD Robert Cazanciuc.
Pe de altă parte, în situatia în care condamnatul nu acoperă suma dispusă în termenul stabilit, suspendarea executării pedepsei sub supraveghere se va transforma în pedeapsa închisorii cu executare.
Proiectul pentru modificarea Legii 241/2005 pentru prevenirea şi combaterea evaziunii fiscal a fost initiat de un grup de deputaţi PSD şi adoptat marţi de Senat cu 74 de voturi "pentru" şi 33 "împotrivă". El urmează a fi dezbătut de Camera Deputaţilor, for decizional în acest caz.
Pagina 1 din 1
