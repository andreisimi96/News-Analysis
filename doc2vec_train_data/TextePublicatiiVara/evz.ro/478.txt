Preşedintele PMP Traian Băsescu a reiterat marţi că va susţine o moţiune de cenzură împotriva Guvernului Dăncilă, pentru că obiectivul de a scăpa de social-democraţi de la guvernare este „extrem de important". Mai mult, fostul președinte a subliniat că liberalii, care şi-au asumat iniţierea acestui demers, trebuie să facă „nişte" negocieri.
„Nu facem nazuri la Victor Ponta când e vorba de căderea Guvernului Dăncilă. Victor Ponta intră la cantităţi neglijabile. Obiectivul de a scăpa de PSD de la guvernare mi se pare extrem de important. Totul este să nu fim bătuţi ca data trecută. Adică să ne cerem să luăm o bătaie. Măcar să pierdem onorabil, la un 20 - 30 de voturi, ceea ce înseamnă că liberalii care şi-au asumat iniţierea moţiunii trebuie să facă nişte negocieri", a precizat Băsescu, după şedinţa PMP.
Întrebat de jurnaliști ce i-ar recomanda liderului PNL, Ludovic Orban, în privinţa acestor negocieri, Traian Băsescu a spus: „Nu pot să îi dau decât un sfat, având în vedere că azi avem la Senat votul la autonomia teritorială a ţinutului secuiesc: să nu voteze această lege".
Pagina 1 din 1
