Todorel Toader a declarat, vineri, după ce CSM a venit cu două propuneri  privind numirea și revocarea șefilor de parchete, inclusiv șeful DNA, că că nu a citit sesizarea și că urmează să fie trimisă Direcției de elaborare a actelor normative, urmând ca ulterior să ia o hotărâre.
Concret, procurorii din CSM vor ca rolul central în numirea și revocarea procurorilor-șefi să fie deținut chiar de Consiliul Suprem al Magistraturii, iar ministrul Justiției să aibă doar un rol consultativ.
„Vă dați seama că MJ nu-și exprimă punctul de vedere aici, pe trotuar. MJ are un departament, o Direcție de elaborare a actelor normative. Primim, nu zilnic, dar foarte frecvent propuneri de adoptare a unui act normativ sau de modificare a unei OUG, a unei legi în vigoare. Procedural, primesc propunerile, le trimit la Direcția de elaborare de acte normative, le discutăm și apoi luăm o hotărâre. Prin urmare, nu vă pot răspunde, nici n-am citit sesizarea de la CSM. Nu vă pot da un răspuns. Îl ducem la Direcție, ne întrunim, discutăm, hotărâm și acționăm în consecință”, a spus Tudorel Toader.
Procurorii CSM au transmis ministrului Justiţiei, Tudorel Toader, şi preşedintelui Comisiei Speciale comune a Camerei Deputaţilor şi Senatului pentru sistematizarea, unificarea şi asigurarea stabilităţii legislative în domeniul justiţiei, Florin Iordache, două propuneri de modificare a articolelor de lege care se referă la numirea şi revocarea şefilor de parchete.
Prima variantă prevede ca procurorii şefi ai DNA, DIICOT şi Parchetului General să fie propuşi de Secţia pentru Procurori, cu avizul ministrului Justiţiei, şi numiţi de preşedinte. În ceea ce priveşte revocarea, aceasta ar urma să se facă de preşedintele României la propunerea Secţiei pentru Procurori a CSM, fie ca urmare a unei sesizări din oficiu sau la cererea adunării generale, cu avizul ministrului Justiţei. Totodată, în ceea ce îi priveşte pe adjuncţii marilor parchete sau pe şefii de secţii, procedura ar putea fi declanşată şi şefii lor, respective procurorul general al României, şeful DNA sau procurorul şef al DIICOT.
Cea de-a doua prevede ca ambele proceduri să rămână atributul ministrului Justiţiei, însă este necesar avizul conform al Secţiei pentru Procurori, ceea ce ar însemna obligativitatea respectării lui. Practic, şi în cadrul acestei propuneri, procurorii din CSM ar avea ultimul cuvânt.
Pagina 1 din 1
