Cei opt militari turci fugiți în Grecia, cărora Erdogan le cere extrădarea, sunt păziți de forțele speciale pentru a nu fi asasinați.
Grecia a instituit măsurile „cele mai bune posibile” pentru a proteja pe opt militari turci acuzați de Ankara că ar fi participat la puciul din vara lui 2016, după ce Turcia a declarat că este o „datorie națională” de a-i aduce înapoi în țară pentru a fi pedepsiți.
La o săptămână după ce militarii au fost puși în libertate, Atena a recunoscut că aceștia sunt păziți 24 de ore din 24 și 7 zile din 7 de teama unei răzbunări.
Tensiunea dintre cele două țări a crescut dramatic în ultima perioadă, Ankara anunțând săptămâna trecută că suspendă acordul privind reprimirea imigranților care ajung din Turcia în Grecia.
Adjunctul ministrului grec al Apărării, Fotis Kouvelis, a declarat pentru The Guardian: „Luăm măsurile cele mai serioase pentru a le asigura securitatea într-un loc care, din motive evidente, nu va fi divulgat. Nu am uitat ce s-a întâmplat în regiunea noastră acum câteva luni.”
Kouvelis face referire la expulzarea forțată din Kosovo a șase cetățeni turci, denunțați ca adepți ai clericului Fethullah Gülen, pe care Ankara îl consideră creierul puciului de acum doi ani.
Tensiunie legate de soarte celor opt militari turci, care au ajuns în Grecia la bordul unui elicopter Black Hawk, la o zi după puciul eșuat, au crescut pe măsură ce se apropie alegerile anticipate prezidențiale și legislative din 24 iunie, iar cursa electorală se anunță mai strânsă decât a crezut Erdogan.
Curtea Supremă a Greciei a respins solicitarea de extrădare a celor opt turci, afirmând că aceștia nu vor avea parte de un proces corect acasă.
Presa greacă a scris că cei opt militari sunt în pericol de a fi răpiți sau asasinați. Pentru protejarea lor, notează ziarul Ta Nea, au fost alocați circa 80 de polițiști, inclusiv lunetiști
Relațiile Turciei s-au deteriorat considerabil și cu alte țări europene. În weekend, Erdogan a acuzat Austria că provoacă un război religios între Cruce și Semilună, după ce a închis mai multe moschei întemeiate de Turcia și a amenințat că expulzează imamii finanțați de Ankara.
Pagina 1 din 1
