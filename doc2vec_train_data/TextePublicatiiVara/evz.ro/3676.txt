Maşina lui Gundogan a fost vandalizată după ce jucătorul a apărut într-o fotografie cu Recep Tayyip Erdogan. Internaționalul german a fost criticat dur
Internaţionalul german de origine turcă Ilkay Gündogan, extrem de criticat după ce a apărut într-o fotografie alături de preşedintele turc Recep Tayyip Erdogan, a depus plângere după ce maşina i-a fost avariată, la începutul lunii, la Koln, anunţă presa germană.
Maşina ar fi fost avariată în seara zilei de 7 iunie, în apropiere de hotelul din Koln, unde se afla naţionala Germaniei înainte de meciul amical cu Arabia Saudită.
Poliţia a confirmat că jucătorul a depus plângere, subliniind că a fost deschisă o anchetă.
La 14 mai, internaţionalii germani de origine turcă Mesut Özil şi Ilkay Gündogan au fost acuzaţi că s-au lăsat "manipulaţi" de preşedintele turc Recep Tayyip Erdogan, care a postat fotografii cu cei doi jucători în cadrul campaniei sale electorale.
În cursul unei întâlniri cu şeful statului turc, cei doi jucători i-au înmânat tricouri cu autograf ale echipelor lor de club, Arsenal pentru Özil şi Manchester City pentru Gündogan.
Fotografii de la întâlnire au fost postate pe reţele de socializare în cadrul campaniei electorale a lui Erdogan.
Pagina 1 din 1
