Președintele Erdogan a criticat dur decizia Austriei de a închide moscheile și de a expulza imamii finanțați de Turcia.
„Măsurile luate de cancelarul austriac conduc, mă tem, lumea spre un război între Cruce și Semilună”, a declarat Recept Tayyip Erdogan, sâmbătă, cu ocazia unui discurs ținut la Istanbul.
Declarația sa vine după ce, cu o zi înainte, guvernul austriac a anunțat că ar putea expulza 60 de imami finanțați de Turcia, împreună cu familiile lor, și că va închide șapte moschei, în cadrul luptei împotriva „islamului politic”.
Ministrul austriac de Interne, Herbert Kikl, din Partidul Libertății, membru al coaliției de guvernare, a declarat că decizia îi privește pe imamii care au legături cu Organizația Asociațiilor Culturale Turco-Islamiste (ATIB), o aripă a agenției turce pentru afaceri religioase, Diyanet, scrie Dreuz.
Kikl a adăugat că guvernul îi suspectează pe acești imami că încalcă interdicția finanțărilor străine pentru persoanele cu ocupații religioase.
Vineri, un purtător de cuvânt al președinției Turciei a calificat decizia austriacă drept „consecința valului populist anti-islamic, rasist și discriminator din această țară”.
Chiar și partidele austriece de opoziție, de stânga, au sprijinit vineri anunțul, social-democrații numindu-l „primul lucru înțelept pe care îl face guvernul”.
În discursul său de la Istanbul, de sâmbătă, Erdogan a amenințat: „Ei spun că vor să ni-i trimită înapoi pe clericii din Austria. Credeți că nu vom reacționa dacă faceți așa ceva? Aceasta înseamnă că va trebui să facem ceva!”
Ce anume are de gând Erdogan să facă, nu a spus.
În Austria, trăiesc astăzi circa 360.000 de persoane de origine turcă, dintre care 117.000 sunt cetățeni turci.
Discursul lui Erdogan are loc cu puțin timp înainte de alegerile prezidențiale și legislative din 24 iunie.
Guvernul de la Viena a interzis politicienilor turci să organizeze în Austria mitinguri electorale.
Pagina 1 din 1
