Ministrul delegat pentru Afaceri Europene Victor Negrescu a apreciat că, unilateral, consensul național a fost rupt în jurul proiectului Președinției României la Consiliul Uniunii Europene, după ce liderul PNL, Ludovic Orban, a acuzat Guvernul că, din punct de vedere organizatoric, țara noastră este departe de a fi pregătită pentru a prelua conducerea organismului european, de la 1 ianuarie 2019.
România va deține președinția Consiliului Uniunii Europene în perioada 1 ianuarie – 30 iunie 2019, după ce Marea Britanie a renunțat oficial, în contextul Brexitului, să mai asigure președinția în UE. Țara noastră va prelua conducerea organismului european după Austria.
Președintele PNL, Ludovic Orban, a acuzat, sâmbătă, la Deva, că guvernul PSD-ALDE nu a făcut „nimic” cu privire la preluarea de către România a președinției Consiliului UE.
„Din păcate, guvernul, care era principalul responsabil în pregătirea semestrului în care România deţine preşedinţia Uniunii Europene, nu a făcut mai nimic în acest sens. Încă nu sunt clare care sunt priorităţile şi obiectivele noastre în cadrul preşedinţiei (UE - n.r.). Din punct de vedere organizatoric, suntem departe de a fi pregătiţi. (...) PSD, nu numai că se automarginalizează, dar, din păcate, conduita lor antieuropeană împotriva valorilor şi principiilor fundamentale care stau la baza Uniunii Europene (...) nu face altceva decât să ne îndepărteze de UE”, a declarat, într-o conferinţă de presă, Ludovic Orban.
Ministrul delegat pentru Afaceri Europene, Victor Negrescu, a reacționat, ieri, la atacul PNL-ului adus factorilor implicați în preluarea conducerii organismului european, subliniind că toate partidele, inclusiv PNL, au fost de acord cu prima formă de lucru a programului preluării președinției Consiliului UE.
„Am constatat faptul că dl Ludovic Orban a decis astăzi să rupă unilateral consensul național în jurul proiectului Președinției României la Consiliul Uniunii Europene. (...) Acum două săptămâni a fost prezentată în Parlamentul României prima formă a programului de lucru al Președinției României la Consiliul Uniunii Europene. Membrii din toate partidele, inclusiv PNL, ai celor trei comisii responsabile din Parlament, au aprobat în unanimitate temele de interes ale Președinției și au susținut eforturile logistice deja realizate”, a punctat Negrescu.
În acest sens, ministrul delegat pentru Afaceri Europene a făcut un apel „la PNL și la președintele României, Klaus Iohannis, să se asigure că Președinția României la Consiliul Uniunii Europene nu este politizată și că pe viitor se evită astfel de luări de poziție publică!”.
