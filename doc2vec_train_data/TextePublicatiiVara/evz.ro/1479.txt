Relația Turciei cu Rusia a tensionat ieri, în Parlament, atmosfera de la forumul Atlantic - Black Sea Security
Oytun Orhan, coordonator al centrului pentru Studiile Orientului Mijlociu/ Siria (Studii Siria – ORSAM), a explicat: „Relația cu Rusia nu se bazează pe încredere reciprocă. Rusia și Turcia sunt actori interdependenți și trebuie să ne gândim că suntem nevoiți să trăim alături de Rusia. Ar trebui să existe o mai mare apreciere pentru ceea ce a făcut Turcia pentru NATO”, a declarat oficialul turc.
Somat să răspundă cu „Da” sau „Nu” dacă Turcia mai poate fi considerat un partener de încredere în NATO, Oytun a răspuns afirmativ, dar a oferit și explicații. „Aici nu este problema Turciei, ci a NATO. Publicul este dezamăgit de NATO. Am avut parte de atacuri teroriste și ne așteptam la mai mult din partea NATO. Problema este că armata americană susține o organizație teroristă, pentru că PKK este un coridor terorist”, a conchis Oytun.
În discuție a intervenit George Ciamba, secretar de stat în Ministerul de Externe, care a făcut trimitere la veriga slabă a NATO. Întrebat ulterior de EVZ dacă este de părere că Turcia este veriga slabă, Ciamba și-a nuanțat declarația: “Am spus că nu trebuie să se ajungă ca în NATO să existe o verigă slabă”.
Răceala dintre turci și ceilalți s-a putut observa și la prânz, când aceștia au format un grup separat și oarecum izolat.
Prezent în sală, reprezentantul Ambasadei Turciei la București a declarat, ieri, indignat, cu privire la faptul că la discuțiile despre vulnerabilitățile din cadrul NATO s-a ajuns la reproșuri despre relația Turciei cu Rusia: „Vreau să îmi exprim obiecția față de felul în care s-au desfășurat astăzi discuțiile! Mi se pare nedrept modul în care Turcia a fost tratată”, a declarat acesta.
Conferinţa internaţională a fost organizată la Bucureşti, la Palatul Parlamentului, de Institutul Aspen România şi German Marshall Fund of United States, în parteneriat cu Divizia de diplomaţie publică a NATO (NATO PDD).
Pagina 1 din 1
