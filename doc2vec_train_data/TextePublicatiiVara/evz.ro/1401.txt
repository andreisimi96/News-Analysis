După 15 secole de existență, timp în care s-a degradat văzând cu ochii, fiind ignorat de autorități, cel mai mare mozaic roman din estul Europei va fi, în sfârșit, restaurat. Consiliul Județean Constanța a obținut peste 3 milioane de euro, din fonduri europene, contractul de finanțare fiind deja semnat de ministerele de resort.
Singurul și cel mai mare mozaic păstrat in situ, adică la locul unde a fost construit iniţial, din estul Europei, din estul Imperiului Roman, va putea fi admirat, de anul viitor, de turiștii care vor vizita zona istorică a Constanței. Din suprafaţa iniţială a mozaicului multicolor de 2000 mp, sunt păstraţi aproximativ 750-800 metri pătrați. Ceea ce îl face unic în zonă. Edificiul Roman cu Mozaic are dedesupt 11 magazii pentru depozitarea mărfurilor din corăbiile care, în secolele 4-5, tranzitau bazinul Marii Negre şi al Marii Mediterane. In 1968, sub boltile acestor magazii au fost descoperite 120 de amfore pline cu substante aromatice, răşini şi lingouri de fier pentru atelierele din port.
Președintele Consiliului Județean Constanța, Horia Țuțuianu, a semnat contractul de finanțare pentru proiectul de restaurare, conservare, amenajarea și punerea în valoare a  Edificiului Roman cu Mozaic. “Valoarea proiectului este de 3,4 milioane euro. Sperăm ca undeva în toamnă, spre iarnă, vom fi gata cu procedurile de achiziții, urmând după aceea să înceapă execuția și cred că în opt-nouă luni să vedem că acest obiectiv turistic va fi gata. Se va merge pe amplasamentul vechi, doar modernizare și dotare. Este un obiectiv turistic la care nu s-a mai intervenit de peste 50 de ani. Este într-o stare de degradare foarte mare și era nevoie de o investiție majoră în acest punct turistic”, a declarat Horia Țuțuianu.
Președintele CJ Constanța speră “să se modifice cât mai repede legislația cu achizițțile publice pentru a nu mai avea contestații peste contestații și a bloca proiecte de interes județean, de interes național”. Cea care cunoaște bine detaliile tehnice este șeful Direcției Proiecte din CJ Constanța, Elena Georgescu. “Întreaga durată de implementare a proiectului este 45 de luni, din momentul semnării contractului de finanțare. Se va efectua inclusiv restaurarea, protecția și conservarea Mozaicului interior și restaurarea fațadei și a acoperișului. Se vor amplasa instalații de climatizare pentru a asigura condițiile optime de protejare a mozaicului roman”, a explicat, pentru EVZ, Elena Georgescu.
Pagina 1 din 1
