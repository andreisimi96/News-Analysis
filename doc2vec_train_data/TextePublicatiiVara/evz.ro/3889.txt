Daniel Zamfir și-a anunțat, sâmbătă, prin intermediul unei scrisori deschise, plecarea din Partidul Național Liberal. Senatorul a lansat și un atac direct la adresa președintelui partidului, Ludovic Orban.
„Oameni buni, va mulțumesc tare mult pentru toate mesajele de susținere! Va asigur pe toți că nimeni, niciodată, cat timp voi fi în politică, nu mă va abate de la drumul meu! Sa facem dreptate! Să-i apărăm pe oameni de abuzuri! Asta a fost "trocul" meu cu Calin Popescu Tăriceanu!   P.S. Am văzut că jalnicul presedinte al PNL, spune că aș fi un"firmiturist"ajuns in ograda lui Tăriceanu. Cat tupeu poate avea un "asistat social" al membrilor PNL? Știm cine i-a cumpărat paltonul, știm cine l-a trecut pe statul de plata și îi dă 10.000 pe lună fără sa se duca la muncă, cine o fi cel care îi plătește factura la întreținere?Cine îi cumpără costumele? Cine îi cumpără mâncare pentru pisica? Mai Ludovice, cum te-ai găsit tu sa vorbești de firimituri??”, a scris Zamfir pe Facebook.
Iată ce a declarat Zamfir în scrisoarea deschisă. „Dragi colegi liberali
Lucrurile pe care le traim impreuna de o buna bucata de vreme sunt pentru mine de neimaginat. V-o spun cu toată sinceritatea și amăraciunea! Sunt membru al acestui partid de zece ani, am avut onoarea să fiu deputat în perioada 2012-2016, iar acum din 2016 senator. De la bun început am crezut și cred în continuare că rolul parlamentarilor este să facă legi bune și așteptate de oameni. Așa am gândit când am început cu legea dării în plată, așa gândesc și acum când am inițiat Legile împotriva cămătăriei, legi care protejează milioane de români împotriva abuzurilor instituțiilor financiare bancare și nebancare. Nu mică mi-a fost surprinderea când am constatat că președintele partidului meu ia decizia să fiu exclus din partid dacă voi continua cu aceste proiecte de lege.
Eu însă am continuat și ele au fost votate în Senat, cu sprijinul majorității PSD-ALDE și îmi doresc să fie votate cât mai repede și în Camera Deputaților pentru a face dreptate milioanelor de români care sunt victimele abuzurilor sistemului bancar și nebancar. Motivația excluderii mele, cum că sunt deviaționist de la linia partidului, este, din păcate, din vremuri pe care ni le-am fi dorit demult apuse și sunt expresia gândirii primitive a președintelui PNL și a celor din jurul său.
Întotdeauna liberalii au fost campionii modernizării și dezvoltării economice si campionii democratiei. Or, ce vedem astăzi? PNL a fost băgat în tranșee de către Ludovic Orban și un grup restrâns și ilegitim de „prieteni sfătuitori”, un PNL care în loc să apere drepturile și libertățile fundamentale ale omului, s-a transformat în apărătorul abuzurilor.
Tot expresia unei gândiri primitive este și decizia luată de „grupul președintelui”de a nu iniția și vota nicio propunere alături de PSD. Așa se face că la legi importante care vin în sprijinul milioanelor de români, cum sunt Legea plafonării dobânzilor bancare și ale IFN-urilor, Legea retractului litigios, Legea leasingului și a titlului executoriu la creanțele comerciale PNL a votat, din păcate, împotriva milioanelor de români, în interesul Instituțiilor bancare și IFN. La fel de aberant a fost votul împotriva Legii ”Parcul cu Platani” și nesusținerea noii Legi a Curții de Conturi, precum si a Codului Administrativ, legi așteptate de toți primarii și funcționarii publici din România.
Dincolo de atitudinea primitivă, aberantă a ”grupului președintelui” eu așteptam o reacție și din partea celor din conducerea PNL, alții decât cei din „grupul Președintelui”! Este vorba despre direcția greșită în care merge PNL, din punctul meu de vedere politica neo-liberală a anilor ‵90, în care piața trebuia lăsată liberă cu reglementări minimale în domeniul financiar e deja depășită. Astăzi, în toată lumea politica de centru dreapta, e o politică umanist-liberală care are în centrul preocupărilor prosperitatea cetățeanului, apărarea drepturilor lui, înaintea intereselor instituțiilor financiare și ale multinaționalelor. Inclusiv OECD atrage atentia ca libertatea pietelor a dus la crearea de monopoluri si oligopoluri, iar spirala inechitatilor a crescut.
