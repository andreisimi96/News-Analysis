Forțe de securitate la ușa apartamentului lui Babcenko
La punerea în scenă a „asasinării” lui Arkadi Babcenko a fost folosit un machior profesionist și sânge de porc pentru „veridicitate”.
Autoritățile ucrainene au anunțat marți seara că Arkadi Babcenko, un ziarist rus, critic acerb al lui Putin, refugiat în ultima vreme în Ucraina, a fost asasinat. Au fost prezentate imagini cutremurătoare cu Babcenko zăcând pe jos în apartamentul său într-o baltă de sânge. Oficialii ucraineni au acuzat imediat Moscova de asasinat.
O zi mai târziu, aceleași autorități au anunat că totul a fost o înscenare pentru a demantela o rețea de asasini plătiți de către Moscova pentru a elimina persoanele incomode, Babcenko însuși fiind pe lista neagră.
Însă numeroase voci au acuzat acțiunea Kievului și chiar pe Babcebko, pentru că s-a pretat la o asemenea înscenare sulfuroasă, compromițând credibilitatea presei.
În consecință, ziaristul a organizat o conferință de presă în care a explicat că a acceptat întreaga înșelătorie deoarece se temea pentru viața lui: „Pe toți cei care spun că asta subminează încrederea în ziariști îi întreb: ce ați fi făcut în locul meu, dacă ar fi venit la voi și v-ar fi spus ‘se pregătește asasinarea voastră’?”
Babcenko a mărturisit că atunci când autoritățile ucrainene l-au anunțat că i se pregătește asasinarea, a spus: „Prima mea reacție a fost: ‘Să vă ia dracu pe toți, eu îmi fac bagajele și fug la Polul Nord’. Apoi am realizat că nu am unde să mă ascund. Și Skripal a încercat să se ascundă.”
Ziaristul a dezvăluit amănunte despre punerea în scenă a „asasinării” sale. În seara aleasă, el spune că un machior profesionist a venit la apartamentul său pentru a-l face să arate ca un împușcat: i-a dat să îmbrace un tricou cu găuri cu gloanțe și a turnat peste el sânge de porc.
Babcenko a spus că a făcut pe mortul cât timp echipa medicală (care știa de înscenare) l-a dus la spital cu o ambulanță și a fost declarat mort, apoi trimis la morgă.
„Odată ce porțile de la morgă s-au închis în spatele meu, am înviat”, relatează ziaristul, care adaugă că s-a spălat de sânge și s-a învelit într-un cearșaf din dotarea instituției medico-legale.
Apoi m-am uitat la știri și am văzut ce băiat grozav am fost”, spune el, referindu-se la valul de reacții emoționate de după anunțarea „decesului”.
În ceea ce privește planurile sale imediate, Arkadi Babcenko a spus: „Am de gând să trag un somn bun, poate să mă îmbăt, și să mă trezesc peste două sau trei zile.”
În mod bizar, autoritățile ucrainene nu au dat nici un fel de detalii despre „rețeaua de asasini” în slujba Moscovei, cum funcționa, cine făcea parte din ea și dacă a fost demantelată.
Pagina 1 din 1
