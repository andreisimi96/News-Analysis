Dani este un tip cu aer ștrengăresc, chiar și la 38 de ani. Are puțin Peter Pan în suflet și nu se ascunde: pasiunile lui nu sunt cele mai serioase, fiind din ramuri sportive destul de periculoase, însă el le tratează cu multă seriozitate. Și așa mai taie din proiectele tv, mai spune pas unor contracte bănoase, pentru a avea o șansă să urce pe diverse podiumuri de la competiții de raliuri auto sau moto.
Prezentatorul de la Neața este un om „viciat”. Spune că e dependent de adrenalină și că „niște oameni răi mă duc să încerc diverse sporturi, știind că imediat voi face o dependență”. Așa a ajuns să concureze acum și la raliuri auto, cu un monopost.
„Am investit într-o mașină. Foarte mulți bani...Am luat-o din Italia. Pilotul Adrian Grigore m-a dus prima oară la raliurile auto și dintr-o dată... Mi-am încurcat viața și bugetul! Nu mai am timp să fac nimic, mă duc la antrenamente foarte des și din cauza asta trag pe bară alte proiecte”, ne-a declarat Dani.
Un proiect însă, în afara sportului – dar totuși plin și el „de adrenalină”, nu a fost refuzat: „Am ținut un curs la Facultatea de Jurnalism. Le vorbesc studenților despre meseria mea, pe care o vor urma și ei, din moment ce au ales să urmeze această specialitate. Le ofer un ghidaj”, a spus, modest, matinalul de la Antena 1.
Participă la cea mai grea competiție de enduro a lumii
La finalul lunii iulie, Dani Oțil se va lupta pentru un timp bun la una dintre cele mai grele competiții de enduro din lume: Redbull Romaniacs. Matinalul participă pentru a șaptea oară la acest raliu moto, la categoria veterani. „De 15 ani există această competiție și este una dintre cele mai periculoase și mai grele din întreaga lume. Până acum am urcat de trei ori pe podium. Sunt în plin antrenament pentru cele cinci zile de foc ce vor urma în luna iulie”.
Oțil a trecut prin multe întâmplări care se puteau finaliza tragic în acest sport, dar își amintește totuși cu plăcere de ele, fiind bucuros de experiența acumulată:
„A mers pe ploaie, pe acoperișul unui spital în construcție. Mergeam cu roțile cu crampoane pe coama din tablă a unei clădiri. Am căzut în râul Cibin, am terminat o zi remorcat cu chingile rucsacului, am plâns, am râs”, povestea el în urmă cu un an.
„Enduro e un sport mai altfel: dacă un coleg e rănit sau repară ceva, te oprești și ajuți. Au fost multe întâmplări. Trebuie să ai nervii tari când știi că ești primul care ajunge la fața locului. Uneori, nuți poți imagina ce găsești. Îți rămâne pe viață întipărită privirea celui pe care l-ai salvat, ajutat sau recuperat”, a mai spus prezentatorul
Pagina 1 din 1
