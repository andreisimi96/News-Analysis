Aflat în vizită în Sicilia, liderul Liga, care este și ministru de Interne, a anunțat primele măsuri pe care le va lua în domeniul imigrației.
Pe 10 iunie, vor avea loc alegeri locale în Sicilia. Regiunea din Italia cea mai lovită de imigrație: aici acostează aproape toate ambarcațiunile cu imigranți din Africa de Nord.
Duminică, liderii celor două formațiuni care formează coaliția guvernamentală, Luigi Di Maio (Mișcarea 5 Stele) și Matteo Salvini (Liga) s-au aflat în campanie electorală în Sicilia.
Salvini, care este vicepremier și ministru de Interne, a vizitat centrul de primire și identificare a imigranților de la Pozzalo și a ținut un discurs în Catania, ocazie cu care a confirmat obiectivul: toleranță zero față de imigranții ilegali! Al căror număr în Italia este de jumătate de milion.
Pentru a facilita procesul de expulzare, el a promis că va colabora „cu guvernele țărilor africane”, notează RFI.
Șeful Ligii a asigurat că „Sicilia nu va deveni niciodată cea mai mare tabără de refugiați din Europa”. El a acuzat de asemenea ONG-urile care se ocupă cu salvarea celor care traverseazmă Mediterana de „complicitate cu traficanții de carne vie”.
Salvini, care va participa marți 5 iunie la reuniunea miniștrilor Afacerilor Interne ai UE, a anunțat că Roma „va spune nu” proiectelor de reformare ale regulamentului de la Dublin și ale noilor politici de acordare a azilului, aflate pe ordinea de zi.
Pagina 1 din 1
