Oamenii de știință au descoperit modul misterios în care funcționează „cel de-al doilea creier” din organismul uman.  Centrul de control ne afectează viața într-un mod incredibil și este fundamental diferit de restul sistemului nervos.
Sistemul nervos enteric (ENS) este un fel de al doilea creier, care se regăsește în intestin, dar, deși cercetătorii știau de existența sa de ceva vreme, modul în care acesta acționa era necunoscut până acum.
O echipă de oameni de știință de la Universitatea Flinders din Australia a investigat ENS și a descoperit modul în care sarcinile electrice din intestin acționează pentru a împinge deșeurile în afara corpului uman.
Se pare că al doilea creier funcționează prin unde electrice pulsante care acționează în josul intestinelor, sincronizându-se pentru a împinge deșeurile rezultate după digestie.
„Unul dintre marile mistere ale tractului gastrointestinal este cum de o populație atât de mare de neuroni enterici (care apar în peretele intestinal) acționează pentru a propulsa conținutul colonic”, scrie autorul studiului, neuropsihologul Nick Spencer, într-un interviu citat de Daily Mail .
Testele au fost efectuate pe sistemul digestiv al șoarecilor, în care se regăsesc în jur de 400.000 de neuroni. Folosindu-se de tehnologia de neuroimagistică de ultimă oră, dar și de electrozi, pentru a măsura impulsurile electrice, cercetătorii au descoperit un puls electric ritmat care acționa în intestinele rozătoarelor.
Funcționarea sistemului este complet diferită de modul în care funcționează restul sistemului nervos la mamifere.
Pagina 1 din 1
