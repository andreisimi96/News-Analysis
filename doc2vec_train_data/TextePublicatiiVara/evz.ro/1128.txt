Deputaţii neafiliaţi Mihai Doru Oprişcan şi Ion Tabugan au anunţat, luni, în Biroul permanent, că vor face parte din ALDE, partidul condus de Călin Popescu Tăriceanu.
Mihai Doru Oprişcan a fost până în martie membru al PNL, devenind apoi deputat neafiliat. În același timp,  Ion Tabugan a fost până în mai membru al grupului parlamentar al PMP, apoi activând ca deputat neafiliat.
Potrivit unor surse parlamentare, în biroul lui Tăriceanu de la Senat au loc negocieri şi cu alţi parlamentari PMP, inclusiv senatorul Dorin Bădulescu, liderul grupului PMP din Senat.
În urmă cu doar câteva zile Președintele PMP, Traian Băsescu, i-a criticat în termeni duri pe parlamentarii care și-au anunțat trecerea la PSD, dar nu l-a iertat nici pe deputatul de Caraș-Severin, Ion Tabugan.
„I-am trimis lui Dragnea trei lingăi. Să-i fie de bine, să și-i ia acasă!”, a comentat Traian Băsescu trecerea unor parlamentari PMP (ex UNPR) la PSD. Între cei trei nu se află și Tabugan, despre care fostul președinte al României nu știe dacă are de gând să meargă la vreun alt partid sau va rămâne neafiliat politic, așa cum parlamentatul cărășean a reconfirmat pentru expressdebanat.ro.
„Reușim să-l întărim pe Dragnea. Prin dezertările de astăzi, văd că dl. Steriu, care nu mai dăduse pe la partid de vreo șase-șapte luni, dintr-odată a devenit și epistolar. Dl. Ganea… și domnia sa s-a dus către unde îl îndeamnă inima. Talpoș… spre surprinderea mea, sâmbătă a fost cu mine pe scenă la Baia Mare și astăzi văd că și-a găsit valențele pesediste. Tabugan nu știm unde s-a dus încă, dar cert este că am pierdut trei parlamentari proveniți din UNPR în urma fuziunii. I-am pus pe listele PMP și azi am pierdut trei din ei. Ce să le spunem? Drum bun! Se pare că liderii UNPR nu se dezmint în abordările tradiționale. Rămânem un partid mai sărac în parlamentari, dar mai curat și mai puternic decât a fost la momentul alegerilor. Nu e niciun secret pentru nimeni, numele Ganea, Steriu, Tabugan noi le știm de mult ca fiind în negocieri. Ne-au asigurat tot timpul că nu, mai cinstiți ca ei nu există, dar în realitate s-a dovedit că ceea ce li s-a spus și în față era adevărat, deși ei au negat. Îmi pare rău, măcar să se fi dus la liberali sau la USR, dar nu la PSD. Asta e, o luăm ca atare și ne vedem de obiectivele noastre, de pregătirea congresului și de obiectivele pe care le avem”, a declarat Traian Băsescu.
Pagina 1 din 1
