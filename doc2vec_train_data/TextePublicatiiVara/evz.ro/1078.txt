China a avertizat Statele Unite că înțelegerile privind comerțul și afacerile între cele două țări sunt nule dacă Washingtonul impune noi sancțiuni comerciale, inclusiv crescând taxele vamale, potrivit unui comunicat.
În comunicatul succint, difuzat duminică de agenția Xinhua din China, nu se menționează niciun nou acord după cea mai recentă rundă ce discuții între vicepremierul chinez Liu He și secretarul american al Comerțului, Wilbur Ross.
În schimb, partea chineză face referire la un consens atins luna trecută, în cadrul unor discuții la Washington, când China a fost de acord să sporească în mod semnificativ achiziția de produse și servicii din SUA.
De la începutul acestui an, Washingtonul și Beijingul s-au amenințat reciproc cu impunerea de taxe vamale suplimentare în valoare de mai multe sute de miliarde de dolari.
„Realizările obținute de China și Statele Unite trebuie să aibă la bază premisa că cele două părți ar trebui să se întâlnească la mijloc și nu să se confrunte într-un război comercial", se arată în comunicatul difuzat de Xinhua.
„Dacă Statele Unite introduc sancțiuni comerciale, inclusiv crescând taxele, toate realizările economice și comerciale negociate de cele două părți vor fi nule", se mai precizează în comunicat.
Pagina 1 din 1
