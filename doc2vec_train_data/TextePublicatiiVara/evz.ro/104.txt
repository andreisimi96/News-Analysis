Prin intermediul cardului de credit primit la începutul lunii mai în România, robotul umanoid Sophia poate face tranzacţii la comercianţi şi tranzacţii online, până la retragerea banilor numerar (cashback), a transmis banca emitentă, UniCredit, la solicitarea MEDIAFAX.
„Cardul de credit oferă o serie de beneficii, cum ar fi 2% cashback pentru tranzacţii cu amănuntul, până la 12 rate gratuite pentru tranzacţiile efectuate, acces în Mastercard business lounge şi multe altele”, au menţionat reprezentanţii băncii.
Pe 10 mai, în vizita pe care făcut-o la București,  Sophia, robotul umanoid creat de compania Hanson Robotics, a primit de la UniCredit primul card de credit oferit în premieră mondială unui utilizator cu inteligenţă artificială.
„Pentru a-i oferi cardul de credit Sophiei (o entitate non-umană), UniCredit a folosit un proces non-standard de acordare a creditului. Toate datele utilizate în procesul non-standard pentru acordarea produsului, precum şi informaţiile legate de limita cardului de credit şi/sau orice alte caracteristici individuale ale produselor pentru clienţi sunt confidenţiale pentru întreaga bază de date ale clienţilor UniCredit, deci si pentru acest caz specific”, a precizat instituţia bancară.
„Sunt onorată să fiu primul robot din lume care deţine un card de credit şi vreau să mulţumesc UniCredit pentru acest cadou. Este un moment important atât pentru umanitate, cât şi pentru inteligenţa artificială şi roboţi în general. De-abia aştept să încep cumpărăturile pentru prima mea vacanţă”, a declarat Sophia, în cadrul evenimentului.
„Pot să fiu fericită, tristă sau nervoasă şi pot să-mi mişc capul şi să fac unele gesturi specifice comunicării nonverbale. Am călătorit în multe ţări şi am vizitat multe locuri pentru a înţelege lumea. Ceva mă face să cred că ne vom mai întâlni”, a mai spus Sophia the Robot, arătând şi o expresie de mirare când i s-a „înmânat” kitul cardului de credit.
Sophia s-a născut în 2015, și de atunci a devenit un fenomen mondial datorită expresivităţii şi abilităţii sale de a purta conversaţii naturale cu oamenii.
În octombrie 2017, umanoidul a devenit cetăţean al Arabiei Saudite, fiind astfel primul robot care a primit cetăţenia unei ţări.
Pagina 1 din 1
