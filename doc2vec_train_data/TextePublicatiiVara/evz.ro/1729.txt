Halep si Muguruza, la finalul unui meci
Simona Halep (nr. 1 WTA) va juca în semifinalele de la Roland Garros joi, după ora 16.00, cu spaniola Garbine Muguruza, cap de serie numărul 3 (nr. 3 WTA), pe terenul Philippe Chatrier.
Primul meci al zilei pe arena Philippe Chatrier va cel dintre spaniolul Rafael Nadal (nr. 1 ATP), cap de serie 1, şi argentinianul Diego Schwartzman, favorit 11, care se va relua de la ora 13:00, după ce meciul acestora a fost întrerupt miercuri din cauza ploii, la scorul de 4-6, 5-3.
„Îmi fac rutina, fac tratamentul după meci, mă odihnesc, mănânc, o să încerc să dorm cât mai bine. Sunt lucruri normale pe care le fac în fiecare zi, după fiecare meci și vom vedea. Nici eu nu am jucat foarte mult, iar cu Kerber a fost un pic mai greu în primul set, după aceea nu a fost chiar la limita efortului, sunt lucruri pe care nu vreau să le analizez prea mult, suntem aici unde suntem, trebuie să mă adaptez cât se poate de bine, să mă recuperez și mâine (n.r. joi) să încerc să dau tot ce am mai bun. O să vedem mâine limita mea pe teren”, a declarat Simona Halep la conferinţă de presă susţinută după victoria din sferturile de finală, cu Angelique Kerber.
În ceea ce priveşte confruntarea cu Muguruza, jucătoare care o conduce cu 3-1 în meciurile directe, Halep a precizat că adversara sa are un joc în forţă, care îi va crea probleme.
„Provocarea este mare, din punctul meu de vedere meciul este deschis. Va fi un meci cu totul diferit, mă voi aștepta la puncte aspre, la multă forță. Are un stil foarte agresiv, lovește mingea din toate pozițiile, suntem în aceeași situație amândouă, iar cine o să fie mai bună o să câștige.
Experiența contează foarte mult. Deja am jucat ceva ani la acest nivel. Acum le privesc ca pe ceva normal, sunt obișnuită. Desigur, e mereu special când ajungi să joci o semifinală de Mare Șlem. Mai ales aici, la Paris, unde îmi place și unde mă simt bine.
E în continuare un moment emoționant să joci într-o semifinală de Mare Șlem. E un rezultat bun, chiar dacă am mai jucat aici în această fază. Îmi doresc să fie un meci bun.
Nu am niciun fel de presiune, am jucat foarte bine la acest turneu. De la zi la zi am devenit mai bună, chiar dacă am avut adversare tari. În semifinală e la fel. Vreau să joc ca în sferturi de finală, dacă voi face acest lucru să fiu ok indiferent de rezultat”, a spus tenimana originară din Constanţa.
De cealaltă parte, Muguruza, care a învins-o pe Halep numai pe hard, speră ca în semifinale să aibă acceeaşi evoluţie entuziasmantă pe care avut-o în sferturi cu Maria Sharapova, pe care a învins-o cu 6-2, 6-1. „Sunt bucuroasă că sunt din nou în semifinale la Roland Garros. A fost un meci foarte bun. Mâine voi juca cu Halep şi sper că şi acela va fi un meci mare. Abia aştept meciul cu Halep”, a transmis iberica într-un mesaj postat pe Twitter.
Conform jurnaliştilor de la Marca, Muguruza a avut numai cuvinte de laudă pentru Simona: „Halep este în acest moment cea mai bună jucătoare, pentru că este lider mondial. Sunt încântată că voi juca în semifinale cu ea. Nu e aşa important să fii numărul unu. Îi dau mai puţină importanţă de când am ajuns acolo. Doar că în fiecare săptămână se vorbeşte despre asta pentru că în fiecare săptămână un grup de jucătoare are şansa de a urca pe prima poziţie.”
Singura victorie directă a Simonei Halep a fost înregistrată pe zgură, în optimi, la Stuttgart, în 2015, scor 3-6, 6-1, 6-3.
Pagina 1 din 1
