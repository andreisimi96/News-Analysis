Președintele Comisiei parlamentare de control a activității SRI, Claudiu Manda, a declarat, joi, că din calculele realizate de parlamentari a reieșit că serviciul de informații a ascultat tot ce-au vorbit 6 milioane de români la telefon în perioada 2005-2016. Adică unul din trei români a avut telefonul ascultat.
Cum a ajuns comisia parlamentară la această concluzie?
EVZ l-a întrebat joi pe Manda de unde are comisia SRI datele pe care și-au făcut calculele.
Acesta a spus EVZ că cifrele provin din rapoartele de activitate ale SRI din anii 2005 - 2016. Manda (foto dreapta) a adăugat că numărul total al mandatelor de ascultare puse în aplicare de SRI în cei unsprezece ani menționați este de „peste 311.000”.
Ceea ce a făcut mai departe comisia SRI a fost să înmulțească mandatele de ascultare cu o medie de 20 de persoane pe fiecare mandat.
De ce 20 de persoane ascultate pe fiecare mandat?
„În contextul în care pe un mandat de supraveghere, aşa cum am văzut şi am auzit la comisie, putem să ne gândim că vorbim de o medie de 20 de persoane sau de posturi interceptate, putem să gândim că au fost mai mult de 6 milioane de persoane care au fost interceptate în toată această perioadă", a explicat șeful comisiei de control a SRI, la Parlament,
Manda a mai spus EVZ că a primit la comisie mandate de ascultare, desecretizate, în care figurau și 80 de persoane interceptate pe un singur mandat.
„Noi avem la comisie mandate în care se vorbeşte de 80 de persoane interceptate”, a spus acesta pentru EVZ.
Manda a precizat că o persoană care vorbea la telefon cu o cunoștință și acea cunoștință apărea într-un mandat de ascultare, atunci persoana care o suna nu avea la rândul ei toate conversațiile ascultate, ci doar conversațiile pe care le purta cu ținta mandatului.
Pagina 1 din 1
