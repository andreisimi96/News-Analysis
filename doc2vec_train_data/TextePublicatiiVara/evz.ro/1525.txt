Italia înăspreşte tonul, vrea o revizuire a Acordului de la Dublin
Italia prin vocea lui Giuseppe Conte, noul prim-ministru italian, a cerut redistribuirea refugiaţilor şi o reanalizare a sancţiunilor impuse Rusiei
Italia cere redistribuire „obligatorie” a refugiaţilor în Uniunea Europeană  şi o reanalizare a sancţiunilor impuse Rusiei, scrie The Guardian.
Italia va aplica o atitudine mai dură în problema imigranţilor
În primul său discurs în faţa parlamentarilor de când a fost învestit, Conte a reafirmat câteva teme principale din manifestul coaliţiei aflate la guvernare, inclusiv o atitudine mai dură în problema migranţilor, o respingere a austerităţii şi gesturi de reconciliere cu Moscova.
Italia cere reanalizarea sistemului de sancţiuni
În ceea ce priveşte Rusia, care este ţinta unor sancţiuni UE din cauza crizei din Ucraina, Conte a declarat: „Vom promova o reanalizare a sistemului de sancţiuni”.
Reducerea datoriei publice
El a adăugat: „Vrem să reducem datoria publică, dar dorim să facem acest lucru prin creştere economică şi nu prin măsuri de austeritate. Vom cere cu fermitate ca regula Dublin să fie modificată pentru a obţine o distribuire corectă a responsabilităţilor şi pentru a ajunge la un sistem automat şi obligatoriu de primire a refugiaţilor”.
Regula Dublin arată că cei care caută azil trebuie să îşi depună cererile în prima ţară din UE în care au ajuns, ceea ce a determinat ca Italia să fie sufocată de numărul mare de imigranţi.
Anterior, liderul Ligii Nordului, Matteo Salvini, a declarat că Italia nu va mai fi „tabăra de refugiaţi a Europei”.
După discursul lui Conte, Senatul a votat pentru a confirma guvernul său, cu 171 de voturi "pentru", 117 "împotrivă" şi 25 de abţineri. Un nou vot parlamentar, în Camera Deputaţilor, va avea loc miercuri, acolo unde coaliţia de guvernare, formată din Liga Nordului şi Mişcarea 5 Stele, deţine majoritatea.
Conte se defineşte a fi populist
"Dacă populism înseamnă să asculţi nevoile persoanelor, atunci revendicăm acest lucru", a afirmat Giuseppe Conte care a preluat vineri conducerea primului guvern populist dintr-o ţară fondatoare a Uniunii Europene.
Nou venit în politică, necunoscut italienilor şi Italiei în urmă cu două săptămâni, acest avocat în vârstă de 53 de ani a înfruntat cu convingere plenul Senatului, unde a venit pentru a prezenta primul său discurs de politică generală înainte de a cere votul de încredere al parlamentului.
Flancat de cei doi puternici vicepremieri, Luigi Di Maio, liderul Mişcării 5 Stele (M5S, antisistem), şi Matteo Salvini, şeful Ligii (dreapta), Conte a anunţat de la început că va fi "garantul" "contractului de guvernare" semnat între cei doi "acţionari majoritari" ai coaliţiei, în timp ce numeroşi observatori îşi pun întrebări legate de autonomia sa.
"Sunt conştient de responsabilitatea pe care mi-am asumat-o şi pe deplin conştient de prerogativele pe care Constituţia le atribuie" prim-ministrului, a mai declarat el.
"Europa este casa noastră", a mai declarat el, revendicând, de asemenea, apartenenţa Italiei la Alianţa Nord-Atlantică.
Pagina 1 din 1
