Foto: Adrian Pîclișan
O nuntă din județul Timiș s-a încheiat cu mascații la ușă, și câțiva bărbații încătușați. Asta, după ce mesenii s-au luat la bătaie. S-a întâmplat ieri, la restaurantul hotelului Parc din orașul Buziaș.
Potrivit lugojinfo.ro, bătaia ar fi început după ce mai mulți participanți au vrut ca muzica să fie oprită, deoarece nu era pe placul lor. Spiritele s-au încins rapid. Cineva a sunat la 112, iar la fața locului au intervenit trupele speciale ale IPJ Timiș, care au reușit să-i separe pe scandalagii și să oprească bătaia. Aproximativ 10 persoane au fost duse la audieri, la sediul Poliției Buziaș. Unii din ei au avut nevoie și de îngrijiri medicale, de exemplu unul din socri.
În final, doi bărbați au fost reținuți în urma audierilor, unul din Buziaș, iar celălalt din Timișoara, polițiștii stabilind că ei sunt cei care au provocat incidentele. Ambii au antecedente penale, unul fiind condamnat pentru tâlhărie, iar celălalt pentru infracțiuni comise în străinătate. „Două persoane au fost reținute și duse la Lugoj, la sediul Parchetului de pe lângă Judecătoria Lugoj. În prezent se desfășoară cercetări sub coordonarea procurorului de caz sub aspectul săvârșirii infracțiunilor de lovire și alte violențe, distrugere și tulburarea liniștii și ordinii publice”, a declarat Ionuț Sîrbu, purtător de cuvânt al IPJ Timiș. Cei doi bărbați au fost reținuți pentru 24 de ore.
Pagina 1 din 1
