Fostul jucător de tenis german Boris Becker se prevalează de imunitate diplomatică într-o încercare de a scăpa de procedurile juridice ale falimentului personal, potrivit mass-mediei din Marea Britanie.
Triplul campion al turneului de la Wimbledon a fost numit ataşat sportiv al Republicii Centrafricane în Uniunea Europeană în aprilie. Sportivul a fost declarat falit în iunie 2017 pentru o datorie la banca privată Arbuthnot Latham din 2015 şi e cercetat în continuare pentru „alte datorii” față de Regatul Unit, scrie Flux24 .
Avocaţii lui Becker susţin că sportivul are parte de imunitate potrivit Convenţiei de la Viena din 1961 privind relaţiile diplomatice, în urma poziţiei sale ca ataşat special pentru sport şi subiecte culturale.
Cercetările penale pot fi făcute doar prin canale diplomatice, cu acordul miniştrilor de externe din Marea Britanie şi Republica Centrafricană, au declarat avocaţii lui Boris Becker. Aşadar, Boris Johnson şi omologul său din Bangui ar trebui să-şi dea consimţământul pentru demararea oricăror demersuri juridice, potrivit avocaţilor lui Becker.
În documentele depuse joi la Înalta Curte de la Londra, Boris Becker a declarat că subliniază aspectul imunităţii diplomatice „pentru a pune capăt acestei farse, în aşa fel încât să pot începe să-mi refac viaţa”.
Pagina 1 din 1
