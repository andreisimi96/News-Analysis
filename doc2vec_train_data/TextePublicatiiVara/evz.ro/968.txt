Un copil merge la grădiniță și, plin de mândrie, le povestește colegilor: „Tata i-a tăiat capul lui nenea ăla care a venit la noi în vizită și l-a aruncat în râu!” Are 5 ani și 10 luni. Când a văzut grozăvia avea 4 ani și ceva. Nu a uitat. Va uita vreodată?
Un copil a ucis. Are sub 14 ani, așa că nu e vorba de un dosar penal.  A băgat de patru ori cuțitul în bunica sa. Astea nu sunt simple știri de fapt divers, sunt lecții pe care realitatea ni le dă la un preț uriaș, sânge de om și copilărie sacrificată.
Învățătura e că uităm prea ușor că un copil face parte din familia noastră, e martor și imitator a tot ce facem.
Viața de zi cu zi are un al șaselea simț, de prădător, parcă simte când suntem mai sensibili la o anumită temă și atunci ne aruncă-n față oala ei cu lături care să ne amintească cine suntem cu adevărat. Acum, că se apropia 1 Iunie, ziua când celebrăm copilăria, viața a scormonit în măruntaiele Răului și a scos două povești.
Am strâns multe amănunte noi despre amândouă și dedic thriller-ul de vinerea asta celor care uită că au copii. Poate îi putem ajuta.
Copil, martor la crima făcută de mama și tatăl său
La sfârșitul săptămânii trecute, o știre din Bistrița ajungea până la București, dar, așa cum se întâmplă mai întotdeauna, nimeni nu a avut timp și de povestea din spatele ei, chiar dacă ea ascunde drama a trei copii, cu vârste între un an și 5 ani și zece luni.
Crima de la Zagra-Aluniș. Foto: bistriteanul.ro
Într-un sat, Aluniș, băiețelul cel mai mare din povestea noastră povestea oricui avea timp să-l asculte că știe că un om de pe acolo a dispărut. Spunea că tatăl lui l-a omorât pe omul respectiv, că i-a tăiat capul și apoi l-a aruncat în râu.
Copiii erau în grija bunicii materne de câteva luni bune, părinții fiind plecați la muncă în străinătate.
La început, cei din jur s-au gândit că povestea e rodul minții copilului, că a țesut un basm pe marginea unei povești care bântuia comunitatea încă din vara anului trecut.
Pe 25 august 2017, un om a găsit prin pădure un craniu. Locul mișună de sălbăticiuni și lumea s-a gândit că vreun urs l-a prins pe vreun nefericit și l-a omorât.
Din Aluniș era dat dispărut un singur bărbat. Omul plecase de acasă în jurul datei de 17 iulie 2017, la două zile după ce i se născuse al doilea copil. Ce a urmat nu era sigur plăsmuirea minții unui copil.
S-a dispus o comparație ADN, cel recoltat de pe oasele din pădure și cel de la copiii dispărutului. În luna martie au venit rezultatele, dispărutul era mortul din pădure.
Tatăl criminal. Foto: bistriteanul.ro
Totuși se punea problema dacă băiețelul spunea adevărul sau mințea.
Psihologii știu că în familiile cu ambii părinți plecați peste hotare copiii fac tot felul de lucruri ciudate pentru a atrage atenția sau pentru a-și aduce familia înapoi.
În acest caz, verificările psihologilor se îmbinau cu ancheta demarată de criminaliști.
Băiatul asistase la o crimă oribilă. Copiii au fost luați de lângă bunică și dați în grija unui asistent maternal. Totul trebuia făcut cu grijă, pentru că exista riscul ca ucigașii să nu se mai întoarcă în țară.
Așteptându-i pe părinții care uciseseră copilăria
Anchetatorii au identificat un alt bărbat din sat care participase la crimă. Supraveghind copiii și așteptându-i pe cei doi, polițiștii au aflat povestea. Pe 18 mai, bărbatul a fost pus sub învinuire, dar lăsat sub control judiciar. Nu trebuia să răsufle nimic. Pe 23 mai, cei doi concubini s-au întors. Au fost ridicați de la graniță și, o zi mai târziu, au fost arestați. Săptămâna aceasta a fost schimbată și măsura aplicată complicelui lor, controlul judiciar a devenit arest.
În acea noapte de iulie din 2017, părinții copiilor au făcut rost de niște băutură și, cum în lumea lor mică zgomotul sticlei care se deschide strânge amatorii mai repede decât sirenele de la fabrică, în casă au mai venit doi vecini.
