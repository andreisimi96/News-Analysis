S-a aflat care este planul PSD pentru a scoate lumea în stradă, astfel încât un mare număr de persoane să participe la mitingul împotriva abuzurilor. Filmele de propagandă folosesc lucruri petrecute în urmă cu aproape zece ani, dar și informații false sau acuzații pe care cei vizați le-au respins deja în mod public.
Pe rețelele de socializare au apărut o serie de videoclipuri prin care oamenii sunt îndemnați să iasă în stradă, sâmbătă seara. PSD anunţă şi printr-un eveniment organizat pe Facebook mitingul de sâmbătă seara din Piaţa Victoriei, sub sloganul „Vrem prosperitate, NU Securitate!”.
În filmele de mobilizare însă PSD se războișete cu Traian Băsescu, care nu mai este președinte de patru ani. Mai mult, pe lângă acuzația cu privire la tăierea salariilor cu 25%, petrecută acum opt ani, filmele vorbesc și de reducerea pensiilor cu 15%, lucru care nu s-a întâmplat, din cauza deciziei CCR.
Tot în filmele de propagandă neagră ale PSD apare și acuzația că 6 milioane de oameni ar fi fost ascultați de serviciile secrete, alegație făcută de președintele Comisiei parlamentare de control a activității SRI, Claudiu Manda, dar negată vehement de reprezentanții serviciului secret.
„Într-un stat capturat, votul tău este egal cu zero, pentru că - indiferent de alegerea ta - ei rămân mereu la putere. Ei spun că tu nu ştii să alegi şi, de aceea, ei trebuie să conducă în locul tău. Între timp, au grijă să-ţi închidă gura şi te pun să munceşti «pe doi lei». Folosesc statul împotriva ta. Pentru ei, România e o adunătură de proşti, care trebuie să tacă şi să rabde. Nu este nevoie de protocoale secrete pentru o democraţie funcţională. Vrem libertate pentru România!", scrie PSD pe pagina evenimentului.
Mitingul organizat de PSD va avea loc sâmbătă, de la ora 20:00, în Piaţa Victoriei, şi va avea ca temă apărarea democraţiei şi a statului de drept, a anunţat luni, după şedinţa Comitetului Executiv Naţional, liderul partidului, Liviu Dragnea.
Într-un document intern de organizare, PSD-iștii sunt instruiți astfel: „Toată lumea îmbrăcată în alb (de la mijloc în sus – tricou, cămașă, bluză, pulover)”. „Vom purta tricouri sau cămăşi albe pentru că alb este culoarea păcii”, a explicat secretarul executiv al PSD Timiş, Adrian Negoiţă. Ministrul de Finanţe, Eugen Teodorovici, a spus că albul „este de fapt o non-culoare” care îl prinde foarte bine. Întrebat de ce se îmbracă PSD-iștii în alb la miting, senatorul Niculae Bădălău are altă variantă: „Pentru că e seară, să fim mai vizibili şi pentru că e vară”.
Pagina 1 din 1
