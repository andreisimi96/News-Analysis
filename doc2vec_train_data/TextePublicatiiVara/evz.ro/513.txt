Ministrul de Finanțe, Eugen Teodorovici, a fost ținta unor critici dure, venite marți din partea deputatului PNL Raluca Turcan. Așa-numita „revoluție fiscală” și problema pensiilor au fost principalele argumente pe care s-a bazat poziția parlamentarei.
Raluca Turcan a aluat cuvântul în Camera Deputaților pentru a vocifera îngrijorarea pe care o resimte privind situația în care Guvernul i-a adus, în opinia acesteia, pe angajați și pe pensionari.
„E o realitate! O simt tot mai mulți oameni, în fiecare zi.
Cei care astăzi trebuie să-și primească pensia, sunt îngrijorați că PSD-ALDE nu mai au bani să le plătească până la finalul anului. Cei care azi muncesc, au aproape o certitudine că, dacă PSD-ALDE rămân la putere, vor fi pensionarii săraci ai Europei”, a declarat Turcan, în plenul Camerei.
Mai mult, problema se pune la nivelul „revoluției fiscale”, moment în care Teodorovici ar fi putut interveni, dar nu a făcut-o, mai spune deputata.
„Și în toată această perioadă, cu o creștere economică de invidiat, care ar putea ajunge în buzunarele românilor, vedem:
– cum banii europeni sunt ignorați;
– cum investițiile sunt abandonate;
– cum sunt inventate tot felul de proiecte utopice sau chiar jefuitoare, pentru a acoperi incompetența și foamea de bani.
E trist, e nociv pentru țară. De aceea PNL depune moțiune împotriva ministrului Finanțelor Publice.
Acesta este direct răspunzător de distrugerea credibilității economice a României, de înlocuirea predictibilității care a făcut mult bine României cu o permanentă instabilitate proiectată deopotrivă către antreprenorii români și către investitorii străini.
Este direct răspunzător de planul prin care pilonul doi de pensii va fi distrus pentru a finanța clientela politică a domnului Liviu Dragnea.
Este direct răspunzător de valul de minciuni lansate în spațiul public, menite să acopere erorile majore ale guvernării și deficitul bugetar uriaș creat de această guvernare.
Asumați-vă un prim semnal că acest guvern trebuie să plece!”, a spus, în încheiere Turcan.
Pagina 1 din 1
