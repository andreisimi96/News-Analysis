Două vinuri românești produse de Crama Gîrboiu din Vrancea au luat medalie de aur la cea mai importantă competiție internațională de vinuri, Concours Mondial de Bruxelles, informează site-ul oficial al competiției.
Cele două vinuri câștigătoare sunt Bacanta Chardonnay 2017 DOC Cotesti și Epicentrum Aligote & Muscat Ottonel 2017 DOC Cotesti. Conform Concours Mondial de Bruxelles (CMB), la ediția cu numărul 26, care a avut loc în acest an la Aigle, în Elveția, au fost selectate nu mai puțin de 9180 de vinuri din întreaga lume. Rezultatele au fost publicate vineri seară pe site-ul oficial al competiției.
Concours Mondial de Bruxelles sau Campionatul Mondial al Vinului este o competiție internațională care a luat startul în 1994 și care se desfășoară în diferite orașe ale Europei. Anual, sunt selectate, pentru a participa la concurs, cele mai bune sortimente de vin din lume. Juriul de la această ediție a fost format din 350 de degustători autorizați reprezentând 50 de țări.
“Sunt extrem de fericită și mândră pentru aceste distincții obținute. Nu doar pentru Crama Gîrboiu, ci în special pentru județul Vrancea și mai ales pentru România, pentru că în acest mod putem să apărem pe harta internațională a vinului bun. S-a muncit și investit enorm în toată această perioadă și pe această cale le mulțumesc tututor celor implicați în acest proces minunat al vinului. Ne-am propus ca și pe viitor să oferim mândrie și vinuri de înaltă clasă", a declarat Livia Gîrboiu, directorul executiv al Cramei Gîrboiu.
Crama Gîrboiu este o afacere de familie înființată în anul 2005 și deține o suprafață de aproximativ 250 de hectare în zona viticolă Cotești din județul Vrancea. În ultimii ani, compania a primit numeroase premii internaționale pentru vinurile produse, printre care amintim Bacanta Chardonnay Barrique, care a fost cel mai premiat vin alb din România anul trecut (aur la Mundus Vini Germania, aur la Berliner Wine Trophy, argint la Concours Mondial de Bruxelles, bronz la Decanter) sau Epicentrum Aligote și Muscat, declarat cel mai bun vin alb din România în 2013 la Mundus Vini Germania. (P)
Pagina 1 din 1
