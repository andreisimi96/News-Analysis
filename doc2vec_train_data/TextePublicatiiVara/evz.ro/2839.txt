În fiecare an, în perioada Evaluării Naționale, se vorbește despre școlile mari, de renume, pline ochi de elevi. Anul acesta am ales să mergem să facem un reportaj la o școală gimnazială din București cu profil sportiv, care deși se află în Capitala României, prin clase bate vântul, iar elevii prezenți la examen se puteau număra pe degete.
Luni de dimineață am mers la o școală din sectorul 3 pentru a lua pulsul Evaluării Naționale, la prima probă a elevilor de clasa a VIII, cea la Limba și literatura română. „Școala Mexic” este cu program sportiv, prin urmare are mai puțini elevi decât o școală gimnazială clasică. Însă, liniștea și pustiul dădeau senzația că acolo nu avea loc niciun examen. Trei părinți își beau cafeaua pe o bordură în așteptarea copiilor, care se aflau în fața primului examen important din viața lor.
Au „chiulit” de la examen
Aveam să aflăm că școala are numai trei clase a VIII-a și că oricum, dintre acești elevi, aproape jumătate nu au promovat clasa, au abandonat școala sau nu s-au prezenentat la examen. Încep să iasă elevii din examen. Prima, după mai puțin de o oră de la începerea evaluă- rii, o elevă. Ne spune dezamăgită că n-a făcut mare lucru, că nu a fost greu, dar ea nu a învățat.
„Dar nu-mi fac griji. Sunt asigurată, am luat probele sportive și mă duc la volei. Nici nu mai știu ce subiecte am avut. Cred că epic sau liric”, ne-a spus eleva.
Mai departe, părinții ne-au explicat că majoritatea elevilor sunt axați pe sport, inclusiv copiii lor, dar că mulți dintre ei au rezultate slabe la învățătură, sau chiar deloc. Potrivit acestora, deși școala dispune de cadre didactice bine instruite, mulți dintre elevi provin din familii defavorizate, care nu pun preț pe educație, astfel că profesorii se luptă cu morile de vânt.
„Băiatul nostru învață bine, face și sport de performanță, dar e foarte responsabil. Nu avem emoții cu Evaluarea, a învățat”, ne-a spus părintele unui elev. Un alt părinte, vizibil emoționat, își freca mâinile în așteptarea copilului său.
După fix două ore de la începerea examenului, au ieșit și restul elevilor, însă nu puhoi, așa cum era de așteptat, ci un număr restrâns, în jur de 20 și ceva. Toți erau bucuroși și mândri de ce au făcut la evaluare.
„A fost mai ușor ca la simulare. N-am emoții, sigur am fă- cut bine!”, a strigat un băiat. Am încercat să luăm legătura cu direcțiunea școlii, să ne explice de ce erau atât de puțini elevi la examen. Până la închiderea redacției, nu am reușit să aflăm, deoarece doamna director se afla în toiul pregătirilor pentru următoarea probă a Evăluării Naționale.
Program Evaluare Națională pentru clasa a VIII-a
Miercuri, 13 iunie, absolvenții clasei a VII-a vor susține proba la matematică, iar joi, 14 iunie, va alea loc proba la Limba și literatura maternă. Primele rezultate vor fi afișate pe 19 iunie, până la ora 12:00, iar în aceeași zi se pot depune contestații în intervalul orar 14:00 - 19:00. Rezultatele finale vor fi afișate pe 23 iunie.
Prima zi a Evaluării Naționale a început cu defecțiuni tehnice
Tot luni, site-ul www.edu.ro a întâmpinat defecțiuni tehnice ce ţin de găzduirea serverului și nu a putut fi accesat în permanență. Potrivit Ministerului Educației, această problemă nu a afectat în niciun fel organizarea şi desfăşurarea Evaluării Naţionale pentru elevii claselor a VIII-a. „Menţionăm că, după finalizarea probei de Limba şi literatura română de astăzi, 11 iunie, subiectele şi baremele vor fi afişate, la fel ca în anii precedenţi, pe site-ul www.subiecte.edu.ro, după ora 15,00”, arată MEN.
Pagina 1 din 1
