Un student de origine tunisiană a fost declarat indezirabil pentru România, pentru mai bine de un deceniu, în urma unei decizii a Curții de Apel din Capitală. Sentința vine după o sesizare a SRI, care arată că individul părea să adere la ideologia jihadistă, fundamentalist islamică.
Curtea de Apel Bucureşti a decis, prin sentinţa 2903/2018 de miercuri,  că studentul BHA, cetățean tunisian, este persoană indezirabilă pentru România, pentru o perioadă de 15 ani, conform unui comunicat de presă al SRI.
„BHA a venit în România în calitate de student în anul 2015, după ce a obţinut o viză de studii. A intrat în atenţia Serviciului Român de Informaţii în prima parte a anului 2018, pe fondul unor informaţii potrivit cărora acesta traversa un proces de radicalizare religioasă. S-a remarcat printr-un comportament specific unei persoane adeptă a ideologiei jihadiste, cu puternice tendinţe de izolare şi cu o activitate intensă în medii online radicale. Preocupările constante ale cetăţeanului tunisian pentru propaganda teroristă de pe site-urile de specialitate şi glorificarea atacurilor comise de membrii Daesh au confirmat disponibilitatea lui BHA de a comite acţiuni violente, fie în România, fie după deplasarea în teatrele jihadiste”, se arată în comunicat.
ADEVĂRUL despre „SEPARAREA FAMILIILOR” dorită de Trump. Ce prevede LEGEA, în SUA, cu privire la IMIGRANȚII ILEGALI
BHA s-ar fi identificat cu autorii unor atentate cu scop terorist, produse în Europa, înregistrate în anii 2015 - 2018, conform sursei citate.
„La propunerea SRI, Parchetul de pe lângă Curtea de Apel Bucureşti a sesizat Curtea de Apel Bucureşti care, în conformitate cu dispoziţiile articolului 86 alineatul 3 din Ordonanţa de urgenţă a Guvernului nr. 194/12.12.2002, privind regimul străinilor în România, a dispus măsura declarării ca indezirabil a lui BHA, pentru implicarea în fapte care, potrivit art. 3 lit. i şi l din Legea 51/1991 (republicată), constituie ameninţări la adresa securităţii naţionale. Ca urmare a sentinţei Curţii de Apel Bucureşti, străinul a fost luat în custodie publică de către Ministerul Afacerilor Interne - Inspectoratul General pentru Imigrări, în vederea îndepărtării de pe teritoriul naţional”, mai transmite SRI.
