Kim Jong-un i-a concediat pe trei dintre cei mai importanți oficiali militari din Coreea de Nord. Această mișcare ar putea indica faptul că liderul nord-coreean acţionează pentru a înlătura persoanele care nu sunt de acord cu viitorul summit cu SUA.
Oficialul american care a dorit să rămână anonim nu indică numele celor trei oficiali, însă Yonhap susține că ar fi vorba de şeful apărării, Pak Yong-sik, şeful Statului Major al Armatei Poporului Coreean, Ri Myong-su, şi directorul Biroului Politic al Armatei Poporului Coreean, Kim Jong-gak, scrie Theguardian.
Concret, o sursă credibilă a serviciilor secrete a informat că No Kwang-chol, ministru adjunct al forţelor armate ale Ministerului Poporului, l-a înlocuit pe Pak Yong-sik, iar Ri Myong-su a fost înlocuit de adjunctul său, Ri Yong-gil. De asemenea, înlocuirea lui Kim Jong-gak ar fi fost confirmată într-o relatare a presei de stat nord-coreene, luna trecută.
Președintele american doreşte dezarmarea nucleară a Coreei de Nord, însă armele nucleare sunt considerate de conducerea Nordului ca fiind esenţiale pentru supravieţuirea ţării. Oficialii americani consideră că au existat neînţelegeri în armata nord-coreeană privind abordarea lui Kim faţă de Coreea de Sud şi SUA. Kim doreşte, astfel, să se asigure că orice înţelegere la care se ajunge cu Trump va fi susţinută acasă.
Pagina 1 din 1
