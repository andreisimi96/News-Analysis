Vicepreședintele PNL Laurențiu Leoreanu a declarat că  angajații din instituții sunt terorizați de social-democrați pentru a veni la mitingul organizat de PSD- ALDE sâmbătă, în Piața Victoriei, și că cei care fac aceste presiuni merită plângeri penale.
„În țară, angajații din instituțiile publice sunt supuși la presiuni inimaginabile - mai ceva ca înainte de 1989 - care merg până la amenințarea că vor fi dați afară pentru a participa la mitingul organizat de PSD. Presa a relatat că inclusiv Inspectoratul de Stat pentru Controlul în Transportul Rutier a convocat proprietarii de autocare pentru a duce oamenii la mitingul de sâmbătă, iar PSD Hunedoara a dat ordin CFR Călători să suplimenteze trenurile spre București, dar în fiecare județ sunt relatate noi și noi presiuni. Este inacceptabil și un abuz fără precedent că actuala conducere PSD-ALDE a Parlamentului a decis că parcarea instituției va putea fi folosită pe parcursul zilei de sâmbătă pentru parcarea automobilelor și autocarelor care vor participa la protestul organizat de Liviu Dragnea. Toate aceste abuzuri trebuie reclamate, iar cei care le pun în practică sunt pasibili de plângere penală. E un miting organizat fraudulos în beneficiul unei guvernări repetente și a unui condamnat care pune în pericol România zi de zi. Nu putem să ne întoarcem la practicile de pe vremea comuniștilor.”, a afirmat vicpreședintele PNL, într-un comunicat de presă de presă remis EVZ.
În context, liberalul a reamintit că transportatorii din Moldova au fost blocați să protesteze pentru construirea autostrăzii Ungheni-Iași-Târgu Mureș.
„În curând, Dragnea și cei din jurul său își vor trece pe persoană fizică, prin ordonanțe de urgență sau decizii ale conducerii Parlamentului, toate instituțiile din România! În urmă cu două săptămâni,transportatorii din zona Moldovei au dorit să le reamintească guvernanților – printr-un protest organizat în fața Palatului Victoria – că avem nevoie ca de aer de o autostradă pentru Moldova, respectiv Ungheni-Iași-Târgu Mureș care, la ora actuală, a fost abandonată de actualul Guvern. Dar li s-a interzis accesul cu mașinile și autocarele spre Piața Victoriei, Guvernul și Gabriela Firea refuzându-le dreptul de a protestata. Moldova nu se poate dezvolta fără autostradă- acesta este singurul mesaj pe care au dorit să-l transmită, dar au fost blocați! PNL consideră că Autostrada Ungheni-Iași-Târgu Mureș trebuie să fie prioritară pentru România și guvernul Dăncilă trebuie să depună toate eforturile pentru demararea acestui proiect, inclusiv cu prezentarea unei foi de parcurs cu termene clare. Se pare, însă, că Guvernarea Dragnea-Dăncilă are alte priorități: nu să construiască autostrăzi sau să muncească, ci să exploateze ceea ce au construit alții și să folosească toate instituțiile statului după bunul plac”, a explicat Laurențiu Leoreanu.
Pagina 1 din 1
