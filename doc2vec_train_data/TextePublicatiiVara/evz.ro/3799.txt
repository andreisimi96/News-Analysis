Preşedintele UDMR, Kelemen Hunor, este de părere că, în acest moment, nu există motive de suspendare a preşedintelui Klaus Iohannis și că un posibil demers în acest sens ar fi greşit.
„Eu nu cred că se va ajunge la suspendarea preşedintelui. Despre ceea ce se discută în acest moment eu nu am nimic de comentat, pentru că oficial nimeni nu a iniţiat o procedură de suspendare (...) În acest moment nu văd motive de suspendare a preşedintelui şi ar fi greşeala poate cea mai mare din punct de vedere politic un demers de suspendare în acest moment a preşedintelui Iohannis", a spus Kelemen Hunor la Arad.
Întrebat de jurnaliști ce ar trebui să facă preşedintele cu privire la cererea de revocare a Codruței Kovesi, liderul UDMR a declarat că: „Decizia Curţii Constituţionale este obligatorie, trebuie respectată. Cei care spun că nu trebuie respectată greşesc enorm de mult, fiindcă omul simplu înţelege că deciziile instanţelor nu trebuie respectate. Curtea Constituţională este o instanţă, că noi am dat o putere extraordinară prin Constituţia din 2003, este adevărat, dar până când există această putere extraordinară, îmi plac sau nu deciziile Curţii Constituţionale, eu trebuie să le respect şi trebuie puse în aplicare. Dar aici, sigur, e un caz special pentru că nu există un termen. Fără respectarea deciziilor instanţelor vom ajunge în anarhie".
Kelemen Hunor a adăugat că „preşedintele are un timp rezonabil la dispoziţie, dacă vorbim de decizia sa".
„Din declaraţiile sale am înţeles că şi el va respecta şi respectă deciziile Curţii Constituţionale indiferent că ne plac sau nu. În acest moment, nu a depăşit niciun termen, pentru că nu există niciun termen", a completat liderul UDMR.
În ceea ce privește discuţiile din spaţiul public conform cărora ar fi necesară „depolitizarea Curţii Constituţionale", Kelemen Hunor spune că deciziile CCR nu sunt politice, chiar dacă judecătorii sunt numiţi politic.
„E o abordare greşită. În urmă cu o lună, cei care acum critică Curtea Constituţională au aplaudat-o. Atunci era bună Curtea, când o decizie sau altă decizie era pe placul lor. Decizia Curţii nu trebuie văzută din această perspectivă, că îmi plac sau nu îmi plac deciziile, Curtea nu poate să fie decât politizată în ghilimele, pentru că acolo nu se iau decizii politice, dar dacă Parlamentul numeşte, dacă preşedintele propune şi dacă Guvernul propune judecători asta înseamnă înseamnă instituţii politice. Şi preşedintele e politic şi Guvernul şi Parlamentul e politic, dar cei care ajung acolo nu iau decizii politice. E uşor să spui când decizia nu îţi place că este politizată Curtea. În 2012, când a dat o decizie în favoarea lui Băsescu, după a doua suspendare, atunci toată lumea spunea că avem o Curte bună. Acum, în acest conflict contituţional, unii critică. Eu nu îmi permit să critic Curtea, nu este politizată", a mai spus liderul UDMR, conform DCNews.ro.
Pagina 1 din 1
