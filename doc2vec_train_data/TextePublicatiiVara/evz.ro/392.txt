Fostul președinte PNL Crin Antonescu ar putea fi „o soluţie” pentru coalizarea tuturor partidelor de dreapta împotriva PSD, a apreciat, luni seară, la TVR1, fostul președinte Traian Băsescu.
Opinia lui Băsescu vine în contextul în care acesta susține că singura șansă a PNL, PMP, USR și a partidului lui Dacian Cioloș de a forma viitorul Guvern este o alianță pentru următoarele alegeri europarlamentare, locale și parlamentare.
„Ar putea fi o soluţie (Crin Antonescu - n.r.), având în vedere încrederea de care se bucură. El a plecat la timp, în plină glorie. A plecat la timp, înainte să se vadă că regele-i gol. Ar putea coaliza toată dreapta”, a declarat Traian Băsescu, întrebat dacă Antonescu ar putea fi liderul unei coaliţii a forţelor de dreapta din România.
În același timp, Băsescu a respins ideea că fostul premier Dacian Cioloş ar putea fi liderul unei coaliţii a dreptei. Întrebat dacă ar fi de acord ca şi PMP să se aşeze sub „flamura" lui Antonescu, Băsescu a răspuns: „PMP-ul, da, sigur că da".
Pagina 1 din 1
