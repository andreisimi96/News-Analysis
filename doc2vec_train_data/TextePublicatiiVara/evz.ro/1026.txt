Cea de-a 17-a ediție a Festivalului Internațional de Film Transilvania (TIFF) și-a desemnat câștigătorii, sâmbătă seară, la Teatrul Național Cluj-Napoca. Trofeul Transilvania, în valoare de 15.000 de euro, a fost câștigat de un film din Paraguay.
Nu mai puțin de 800 de invitați, spectatori și jurnaliști au fost, sâmbătă seara, la gala prezentată de președintele festivalului, Tudor Giurgiu. Pe covorul roșu au defilat, printre alții, actorii Fanny Ardant, Jean-Marc Barr, Vlad Ivanov, Florin Piersic, Dorian Boguță, Ana Ularu, regizorii Cristi Puiu, Adina Pintilie, Andrei Crețulescu și Tedy Necula.
Ediția de anul acesta a TIFF a avut în competiție, pentru prima dată în cele 17 ediții, un film din Paraguay, o premieră încununată chiar cu marele premiu. Regizorul Marcelo Martinessi, care în toamnă, la Berlin, și-a adjudecat Ursul de Argint, a impresionat juriul de la festivalul românesc prin excepționala rigoare, prin ritmul captivant impus în narațiunea filmului „Moștenitoarele”/ „The Heiresses”, câștigând tropeul unei competiții în care alte 11 filme foarte bune au făcut alegerea juriului extrem de dificilă.
Fanny Ardant și Anna Széles, premiate
Invitată de onoare a ediției, Fanny Ardant, a strălucit pe scena Teatrului Național unde, în aplauzele îndelungi ale invitaților prezenți la gală, a primit Premiul pentru întreaga carieră. „Atunci când eram mică credeam că a fi artistă înseamnă doar plăcerea de a fi pe scenă. Doar că abia am înțeles că viața de actriță înseamnă trecerea de la întuneric la lumină, de la frig la cald, de la spatele întors la mâini întinse. Așa că în această seară vă mulțumesc că prin acest premiu mi-ați dat lumină, căldură și mi-ați întins mâinile”, a spus celebra actriță.
În onoarea celor peste 50 de ani dedicați teatrului și filmului, fermecătoarea Anna Széles a fost la rândul său premiată la Gala TIFF. Actorul Florin Piersic, cel care i-a fost partener de viață și coleg de platou, i-a înmânat Premiul pentru întreaga carieră. „Norocul meu a fost că am avut regizori și parteneri minunați, care au rămas în inima mea”, a declarat actrița, compleșită de emoții.
Pagina 1 din 1
