Deputații nu l-au anunțat pe senatorul Derzsi Ákos că s-a anulat conferința
Un senator UDMR s-a dus la începutul lunii mai până în Bratislava să participe la o conferință internațională și când a ajuns la fața locului portarul Parlamentului slovac i-a spus că evenimentul fusese anulat. Liderul senatorilor UDMR a catalogat situația ca fiind una „evident penibilă” și care afectează imaginea Parlamentului României în străinătate
Episodul petrecut în capitala Slovaciei a fost relatat în ședința Biroului Permanent al Senatului din 14 mai.
„Sunt, din păcate, nevoit să aduc în atenția dumneavoastră o situație de săptămâna trecută care nu știm încă din vina cui, dar s-a întâmplat un lucru, cred eu, inadmisibil pentru o instituție ca Senatul României. Colegul nostru, domnul senator Derzsi Ákos (senator UDMR, n.red.), a avut aprobare din Biroul permanent pentru o participare la o conferință internațională la Bratislava, săptămâna trecută, joi. Toate aprobările necesare, doar că domnul senator, împreună cu funcționarul public care era delegat pentru această activitate s-au prezentat singuri la această conferință pentru că conferința era amânată. O situație evident penibilă. Noroc că nu a fost prea departe și dânsul a cerut deplasare cu autoturismul și s-a reîntors, dar aș avea rugămintea către Biroul permanent, eu înțeleg că era o acțiune împreună cu Camera Deputaților, cei de la Senat spun că cei de la Cameră nu au comunicat că s-a amânat evenimentul, manifestarea respectivă, dar eu cred că aici ar trebui totuși să vedem cine este de vină pentru că, până la urmă avem de-a face cu imaginea Senatului și a Parlamentului României. Nu se poate ca un senator sau un deputat să se prezinte la o manifestare de genul acesta și să afle de la portarul Parlamentului slovac că nu se ține nicio conferință. Deci este de gândit și am rugămintea să gândim o soluție să nu se mai întâmple niciodată", a declarat președintele grupului UDMR din Senat, Cseke Attila.
Pagina 1 din 1
