O profesoară de psihologie din Iași a descoperit o metodă inedită prin care evaluează psihologic micuții: prin joc. Mai exact, în locul clasicelor întrebări grilă, neinteresante pentru unii copii, psihologul se folosește de o carte, prin care îi înspiră pe cei mici să își dezvăluie personalitatea, dar și anumite traume pe care le pot avea.
Ana Nicoleta Grigore, doctor în Științele Educației și profesor de psihologie asociat al Universității „Alexandru Ioan Cuza” din Iași, a pus bazele unui program de evaluare psihologică a copiilor.
Tânăra profesoară se ocupă și de evaluarea psihosomatică a preșcolarilor care doresc să se înscrie la școală, pe care o descrie ca fiind o „acțiune” aproape funcționărească în care copilul, care nu are vârsta de școlar, trece prin probele semi-standardizate dintr-o grilă de evaluare a dezvoltării”. Astfel că s-a gândit să transforme această practică, într-o activitate care să stimuleze psihicul copilului, dar care să-i facă și plăcere.
„Jocul psihologic pe care l-am descoperit a început cât se poate de firesc, confruntându-mă cu opoziția sau blocajele de comunicare normale pe care le simte un copil de 5 ani adus „la psiholog”. Am căutat prin încăpere un obiect care să determine colaborarea. Așa s-a întâmplat să pun mâna pe „Peștelepescar” de Savatie Baștovoi, o carte cu poze, cu acuarele și poezii pe care le-am oferit-o copiilor să o răsfoiască. Imaginile nu arată nici pe departe ca cele din desenele animate, personajele nu aduc deloc cu eroii consacrați. Copiii se dezvăluie prin joc. Deschid o carte, privesc imagini cu un puternic impact proiectiv și răspund firesc”, ne-a explicat pentru Evenimentul Zilei psihologul Ana Nicoleta Grigore.
Astfel, în locul clasicelor întrebări grilă, copiii răspund unor itemi de evaluare a principalelor laturi ale personalității și a proceselor psihice, în joacă. Prin joc, ei trec prin probe de evaluare foarte serioase, de la care specialistul poate porni intervenții personalizate în funcție de problemele cu care se confruntă fiecare. „Peștele-pescar și prietenii lui Omul-vacă și Timpul devin vehiculele personalității copilului în proiecțiile pe care le realizează prin desene și povești. Este un mod inovativ prin care un profesor poate exersa cu adevărat pedagogia ca artă, iar copilul poate depăși, în joacă, problemele trecătoare cu care se confruntă”, ne-a spus profesoara.
Rezultate de excepție
Profesoara nu s-a oprit doar la munca din cabinetul ei, astfel că a pornit o cercetare laborioasă, reușind să transforme „Pestele Pescar” într-un adevărat instrument de evaluare a personalității copilului, care a fost deja testat pe zeci de copii, cu rezultate extraordinare, studiul ajungând să fie publicat chiar în volumul Conferinței Internaționale de Educație a Aduților 2018.
„Îmi amintesc cazul fraților care au venit în România după ce s-au născut și au crescut în Anglia; pentru ei, peștele era pierdut și își căuta drumul spre casă pe o hartă. O fetiță revenită după o lungă suferință în spital povestea că peștele își îmbrățișează familia de care îi era dor, pentru un băiețel insulino-depenedent peștele-copil, cu babețică bea suc, de care nu are voie pentru că îi este rău, după ce și-a pierdut telefonul (sănătatea) în apă”, ne-a mărturisit Ana Nicoleta Grigore.
Pagina 1 din 1
