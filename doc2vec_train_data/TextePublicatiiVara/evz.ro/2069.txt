Moscova şi Washingtonul discută despre o posibilă întâlnire Trump-Putin. Este pentru a doua oară în ultima săptămână când acest subiect este pomenit la Casa Albă și Kremlin
La ora actuală nu există nicio înţelegere concretă în acest sens, informează Reuters.
'Ne gândim la un summit prezidenţial şi în discuţiile cu partenerii americani această temă apare. Dar nu există nicio înţelegere încă în această privinţă', a declarat o sursă de la Kremlin pentrul RIA Novosti.
Anterior, publicaţia americană Wall Street Journal scria, citând un responsabil european, că preşedintele rus Vladimir Putin l-ar fi întrebat în timpul recentei sale vizite în Austria pe cancelarul Sebastian Kurz dacă ar putea organiza o întâlnire cu preşedintele Donald Trump la Viena în această vară, iar Casa Albă ar lua în considerare această ofertă.
Într-un interviu acordat luni postului de televiziunea austriac ORF, cu ocazia vizitei sale de marţi la Viena, Putin a denunţat disputele politice din SUA ca obstacol în calea organizării unui summit cu preşedintele american.
Donald Trump declarase în martie că cei doi lideri se vor reuni în curând, dar de atunci relaţiile şi aşa tensionate dintre Moscova şi Washington s-au acutizat şi mai mult din cauza evoluţiilor în conflictul din Siria şi a otrăvirii fostului spion rus Serghei Skripal în Marea Britanie, de care Londra acuză Moscova.
Preşedintele Vladimir Putin este 'pregătit pentru o întâlnire' cu omologul său american Donald Trump, declarase în aprilie ministrul de externe rus Serghei Lavrov pentru mass-media, dar această idee nu s-a concretizat din cauza divergenţelor acumulate între cele două părţi.
Moscova este suspectată de implicare în alegerile prezidenţiale din 2016, iar o anchetă derulată de procurorul special Robert Mueller încearcă să elucideze dacă a existat sau nu o complicitate între Rusia şi echipa de campanie a lui Donald Trump. AGERPRES
Pagina 1 din 1
