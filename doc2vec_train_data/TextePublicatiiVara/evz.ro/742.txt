Merkel și Trump
Trump i-ar fi spus lui Macron că politicile sale comerciale vizează ca nici un Mercedes să nu mai circule pe Fifth Avenue.
Revista germană WirtschaftsWoche, citând mai mulți diplomați americani și europeni pe care nu îi nominalizează scrie că liderul american i-ar fi spus omologului său francez, cu ocazia recentei sale vizite la Washington, că vrea vrea să scoată producătorul de mașini de lux germane de pe piața americană.
„Nu vreau să mai văd nici un Mercedes Benz circuând pe Fifth Avenue, în New York”, ar fi zis Trump.
Materialul din revista germană, care nu dă detalii despre ce strategii comerciale are de gând să folosească în acest scop președintele american, apare la două săptămâni după ce Departamentul american pentru Comerț a declanșat la cererea lui Donald Trump o investigație pentru a stabili dacă importurile de automobile „amenință securitatea națională” a Statelor Unite.
Dacă rezultatul anchetei va fi pozitiv, aceasta ar putea duce la ridicarea taxelor vamale pentru autovehicule, de la 2,5% în prezent, la 25%, adică la un nivel egal cu cel aplicat de Uniunea Europeană importurilor de mașini.
Casa Albă a refuzat să comenteze informația din revista germană, preluată de toată presa americană.
În 2017, în Statele Unite au fost produse 12 milioane de automobile și vehicule grele. În aceeași perioadă, au importat 8,3 milioane de vehicule, cu o valoare totală de 192 de miliarde de dolari. Acestea au următoarea proveniență: 2,4 milioane – Mexic, 1,8 milioane – Canada, 1,7 milioane – Japonia, 930.000 – Coreea de Sud, 500.000 – Germania.
Însă producătorii germani controlează 90% din piața vehiculelor de lux din Statele Unite. BMW este și proprietarul Rolls-Royce, Daimler (fabricantul Mercedes și Volkswagen) este și proprietarul Bentley, Bugatti, Porsche și Audi.
Dintre țările UE, Germania este principalul exportator de mașini în Statele Unite.
Pagina 1 din 1
