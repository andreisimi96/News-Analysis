Fiul preşedintelui Siriei, Bashar al – Assad, Hafez, în vârstă de 16 ani, va participa în luna iulie la Olimpiada Internaţională de Matematică de la Cluj-Napoca, fiind inclus în lotul olimpic al ţării sale. Organizatorii pregătesc măsuri drastice de securitate.
Surse locale au declarat, corespondentului MEDIAFAX, că Hafez al –Assad a fost prezent şi anul trecut la Olimpiada Internaţională de Matematică la ediţia găzduită de oraşul brazilian Rio de Janeiro.
”Hafez al – Assad, fiul preşedintelui Siriei, Bashar al – Assad, va participa ca şi concurent în lotul naţional al Siriei, la Olimpiada Internaţională de Matematică de la Cluj-Napoca, din luna iulie. Tânărul are 16 ani şi este înscris pe site-ul oficial al IMO 2018 alături de alţi cinci colegi din echipa siriană. Fiul preşedintelui sirian a fost prezent şi anul trecut la Olimpiada Internaţională de Matematică de la Rio de Janeiro (Brazilia). Se vor lua măsuri drastice de securitate atât la Sala Polivalentă, unde se va desfăşura competiţia, cât şi la hotelul unde va fi cazat Hafez al – Assad”, au spus sursele citate.
Anul trecut la ediţia de la Rio de Janeiro, Hafez al – Assad s-a clasat pe ultimul loc în cadrul echipei Siriei şi a terminat competiţia pe locul 528 din 615 participanţi.
Cea de-a 59 ediţie a Olimpiadei Internaţionale de Matematică va avea loc la Cluj-Napoca în perioada 3 – 14 iulie.
Pagina 1 din 1
