Magda Bistriceanu a demisionat, joi, din funcția de purtător de cuvânt al PMP și din funcția de vicepreședinte al organizației PMP București, într-un moment tulbure pentru partidul fondat de fostul președinte Traian Băsescu.
Într-un dialog cu fanii ei de pe Facebook, Magda Bistriceanu a explicat că nu pleacă la alt partid și că demisia din funcții a fost provocată de un scandal intern, „problema" fiind președintele executiv al PMP, Eugen Tomac.
„Așa a hotărât Eugen Tomac, îi respect decizia! Asta e viața!", a scris ea. Bistriceanu a mai spus că „din păcate" Tomac este „problema". „E fericit de plecarea mea!", le-a mai spus ea fanilor.
„De la asta mi s-a tras, o discuție în interiorul partidului!", a adăugat ea.
PMP a rămas recent fără grup senatorial după ce doi parlamentari ai partidului au întors armele și s-au înscris în PSD. de asemenea, unul din cei doi președinți executiv ai partidului, fostul lider UNPR Valeriu Steriu, a plecat și el tot la PSD.
Mai mult, preşedintele PMP, Traian Băsescu, le-a propus recent membrilor conducerii partidului denunţarea fuziunii cu UNPR, susţinând că ”începe să devină toxică pentru partid”, iar situaţia contabilă a UNPR este ”groaznică”
Pagina 1 din 1
