Klaus Iohannis a taxat dur declarațiile contradictorii ale miniștrilor cu privire la Pilonul II de pensii. Președintele a remarcat faptul că membrii Executivului nu reușesc să se pună de acord în legătură cu planurile pe care le au.
„Orice promisiune pe care o fac guvernanții nu este decât o amăgire”, a avertizat Klaus Iohannis, conform Agerpres .
„O dezbatere este în curs, o dezbatere cu o dinamică foarte interesantă la nivel guvernamental. Iese cineva și spune „nicio problemă, uitați”, iese altcineva și spune „nu desființăm”, iese altcineva și zice „dar îl transformăm în opțional”. Eu știu ce să înțeleg de aici și, în consecință, avertizez, dar cei care sunt direct vizați de multe ori aș zice că nu înțeleg, nici nu-i interesează dezbaterea, fiindcă sunt preocupați de alte chestiuni. Or aici cred că și sistemul educațional are vina lui. (...) Un sistem de pensii gestionat preponderent de stat, pur și simplu, nu este sustenabil. Orice promisiune că se poate continua așa este o tentativă de amăgire a populației, sacrificând bunăstarea viitorilor pensionari.”, a spus Klaus Iohannis.
De asemenea, preşedintele Klaus Iohannis a mai declarat, miercuri, că nivelul ridicat al analfabetismul funcţional din România se reflectă inclusiv în „înaltele sfere ale politicii româneşti”.
Șeful statului a avertizat că România se confruntă cu o problemă serioasă în ceea ce privește educația, în condițiile în care, în prezent, există un nivel de 42 % de analfabeți funcțional, adică persoane care știu să scrie și să citească, dar nu înțeleg unii termeni.
„Sistemul educaţional trebuie să aibă capacitatea de a face o diferenţă reală în nivelul de cunoştinţe ale copiilor, nu doar să bifeze un număr de ani petrecuţi pe băncile şcolii. Aceasta este o lecţie care se aplică şi României, în condiţiile în care un studiu din 2016 ne avertizează că ne confruntăm cu o rată de analfabetism funcţional de 42 de procente care se reflectă foarte vizibil şi în înaltele sfere ale politicii româneşti”, a declarat Iohannis, la lansarea raportului „World Development Report 2018: Learning to Realize Education’s Promise”, care a avut loc la Biblioteca Centrală Universitară “Carol I”.
Președintele a mai spus că efectele acestei situații se vede inclusiv în politica românească - făcând aluzie la gafele premierului Viorica Dăncilă.
„Drept rezultat, continuăm să ne îndepărtăm de obiectivul Europa 2020 sau douăzeci douăzeci, cum se spune mai nou, în domeniul părăsirii timpurie a școlii cu o cifră de peste 18 %.” - a spus președintele României.
„Analiza pune într-o lumină nouă problemele cu care se confruntă sistemele de educație, oferind informații importante despre modul în care lipsa de echitate contribuie la menținerea unor decalaje economice substațiale între statele lumii. Raportul menționează o distincție importantă între școlarizare și învățare efectivă. Sistemul educațional trebuie să aibă capacitatea să facă o diferență reală. Este o lecție care se aplică și României. Avem o rată de analfabetism național de 42%, care se refletă foarte vizibil și înaltele sfere ale politicii românești”, a mai spus acesta.
În aprilie, premierul Viorica Dăncilă a ajuns ținta ironiilor pe Facebook, după ce a pronunțat greșit „anul 2020”
Pagina 1 din 1
