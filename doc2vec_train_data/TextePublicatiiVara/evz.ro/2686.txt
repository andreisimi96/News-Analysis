Autoritatea Natională Sanitară Veterinară și pentru Siguranța Alimentelor anunță că virusul pestei porcine africane a fost depistat în probe prelevate de la porci provenind din patru gospodării situate în localitățile Sălceni și Ceatalchioi, din județul  Tulcea.
Autoritatea Natională Sanitară Veterinară și pentru Siguranța Alimentelor  anunță că în urma confirmării diagnosticului de către Institutul de Diagnostic si Sănătate Animală București (I.D.S.A.) – Laboratorul Național de Referință pentru Diagnostic și Sănătate Animală, în data de 10 iunie, serviciile veterinare au intervenit de urgență.
„Până la acest moment, Direcția Sanitară Veterinară și pentru Siguranța Alimentelor Tulcea a luat primele măsuri, au fost uciși porcii bolnavi și cei care au fost în contact cu aceștia și s-a realizat ecarisarea cadavrelor.
Totodată, au fost recoltate probe pentru examene de laborator, au fost impuse restricții de mișcare pentru exploatațiile infectate, s-a efectuat dezinfecţia gospodăriilor afectate, a spaţiilor de cazare a porcilor, a aleilor, a perimetrelor, a ustensilelor şi a obiectelor potenţial contamninate.
Ancheta epidemiologică este în desfășurare.
Menţionăm că, localităţile unde au fost confirmate aceste focare sunt situate la 0,5 km de graniţa cu Ucraina, Dunărea fiind bariera geografică. În luna iunie 2018, Ucraina a notificat trei focare de pestă porcină africană la porcii domestici, în localităţile situate în apropiere de graniţa cu România”, se arată în cominicatul de presă transmis de ANSVSA.
Potrivit ANSVSA, centrul Local de Combatere a Bolilor Tulcea se va reuni astăzi, 11 iunie 2018, pentru adoptarea planului de măsuri privind controlul, combaterea şi eradicarea pestei porcine africane, precum și pentru adoptarea zonelor de restricții.
Se vor notifica aceste focare către Comisia Europeană, Oficiul Internațional de Epizootii, precum și către Ucraina și Republica Moldova.
Autoritatea Națională Sanitară Veterinară şi pentru Siguranţa Alimentelor va informa Comitetul Permanent din domeniul Plantelor, Animalelor, Alimentelor şi Furajelor (SCoPAFF), care va avea loc în perioda 13 -14 iunie 2018, despre evoluția în focar și despre concluziile preliminare ale investigației epidemiologice.
Pagina 1 din 1
