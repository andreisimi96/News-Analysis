KANO: Militanții Boko Haram au ucis nouă soldați, alți doi fiind răniți în nord-estul Nigeriei, potrivit surselor militare, la doar câteva zile după ce 43 de civili au murit în atentate sinucigașe.
Ambele atacuri au avut loc pe fondul îndemnurilor guvernului, către cetățenii strămutați, să se întoarcă la casele lor, în regiunea sfâșiată de război. Autoritățile susțin că jihadiștii sunt la capătul puterilor. Soldații din batalionul 242 al Armatei Nigeriene, staționat în localitatea Gajiram, aflată la aproximativ 80 de kilometri nord de capitala statului Borno, Maiduguri, au fost atacați luni după-amiază. Poliția statului Borno a declarat inițial că ofițerii și soldații "au răspuns prompt teroriștilor și au respins atacul". "Nu sunt victime printre ofițerii de poliție", a adăugat purtătorul de cuvânt. Totuși, comunicatele armatei, văzute de reporterii AFP, susțin că nouă soldați au fost uciși, în timp ce alți doi erau răniți în acțiune. Localnicii au declarat că au văzut cum aproximativ 10 și 12 militanți Boko Haram au fost încărcați în camioane, dar nu se știe clar câți erau morți și câți răniți, susțin reporterii. Purtătorul de cuvânt al armatei, Generalul de Brigadă Texas Chukwu, nu a emis încă un comunicat oficial. Orașul Gajiram a mai fost atacat în timpul insurgenței islamiste, soldată cu cel puțin 20.000 de morți și strămutarea a mai mult de două milioane de persoane, de la începutul anului 2009. Șapte soldați au fost uciși în februarie anul trecut, într-un atac contra obiectivelor militare din zonă. La acea vreme, vina a fost dată pe militanții loiali Boko Haram, facțiune condusă de Abu Musab Al-Barnawi și sprijinită de gruparea Stat Islamic.
