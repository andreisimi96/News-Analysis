Ipoteză incendiară lansată de Traian Băsescu pe pagina personală de Facebook. Fostul președinte, recunoscut pentru abilitățile sale de politician, susține că ultimul dermers al lui Iohannis rezolvă cele trei mari probleme care macină clasa politică și Justiția din România.
Traian Băsescu susține că soluția Gabriel Vlase la SIE a împăcat pe toată lumea. Astfel, susține fostul șef de stat, s-au rezolvat revocarea lui Kovesi, suspendarea lui Iohannis și condamnarea lui Dragnea.
”Bună treabă, rea tocmeală !
Soluţia cu Gabriel Vlase desemnat de Preşedintele Iohannis pentru şefia SIE a mulţumit pe toată lumea.  Soluţia rezolvă însă cele trei mari dileme ale momentului, adică : o revocare, o suspendare şi o condamnare. Toată lumea mulţumită. Bună treabă, rea tocmeală.”, scrie Traian Băsescu, pe pagina personală de Facebook.
Președintele Klaus Iohannis le-a trimis joi lui Liviu Dragnea și lui Călin Popescu Tăriceanu, în calitate de președinți ai celor două camere ale Parlamentului, o scrisoare în care propune numirea în funcția de director al Serviciului de Informații Externe (SIE) a deputatului Petru-Gabriel Vlase, vicepreședinte PSD.
Nominalizarea vine după aproape 2 ani de interimat la șefia spionajului extern. În urma demisiei lui Mihai Răzvan Ungureanu de la șefia SIE, în 26 septembrie 2016, serviciul secret a fost condus interimar de directorul adjunct Silviu Predoiu.
Deputat PSD de Bacău aflat la al patrulea mandat, Gabriel Vlase este președintele grupului parlamentar de prietenie cu Israelul și și-a luat în 2010 doctoratul la SRI.
La Congresul PSD din martie, Vlase a obținut funcția de vicepreședinte PSD.
În ultimele luni de zile, Vlase i-a ținut locul lui Liviu Dragnea în conducerea ședințelor plenului Camerei Deputaților.
