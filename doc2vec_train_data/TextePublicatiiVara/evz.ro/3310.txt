Devenit celebru pentru înverșunarea cu care luptă împotriva politicienilor corupţi, Mălin Bot a ajuns vedetă în curtea unei televiziuni patronată de baronul PSD de Mehedinţi Adrian Duicu, fost președinte PSD și al CJ Mehedinți, condamnat în primă instanță în decembrie anul trecut, potrivit unei informaţii publicate pe Facebook de jurnalistul Bogdan Tiberiu Iacob de la Inpolitics.
Mălin Bot se află, potrivit jurnalistului Bogdan Tiberiu Iacob, într-o campanie pe care a numit-o sugestiv „Fără penali în funcțiile publice” prin țară utilat cu un microbuz și o echipă de zgomote, “operațiune a cărei finanțare, scrie Tiberiu Iacob, este necunoscută”.
Ajuns și la Drobeta Turnu Severin, în județul Mehedinți, Bot a fost ridicat în slăvi în principala emisiune a postului TV deţinut de familia fostului preşedinte PSD filiala Mehedinţi, Adrian Duicu. Şi jurnalele de știri, din cadrul aceluiaşi post i-au ridicat osanale lui Bot, jurnalistul independent, devenit celebru pentru înverșunarea cu care luptă împotriva politicienilor. „Fără penali în funcțiile publice” este campania demarată de Bot.
“Despre presa pe cont propriu, finanțată doar de cititori, dar și despre modul în care se mai poate salva această țară, jurnalistul bănăţean a vorbit deschis și cu multă sinceritate”, este prezentat Mălin Bot de postul tv deținut de familia Duicu, potrivit lui Bogdan Tiberiu Iacob.
Postul familiei Duicu a susținut și campania Fără penali în funcții publice declanșată de USR, al cărui promotor la nivel de țară este tot Mălin Bot, situaţie pe care Bogdan Tiberiu Iacob o descrie ca fiind “cel puțin distractivă în contextul dat”.
După ce Adrian Duicu a fost condamnat postul său de televiziune a ajuns o portavoce a DNA și a structurilor de forță. Adrian Duicu a fost președinte al PSD Mehedinți și încearcă să revină în prim planul politicii, dar potrivit unor surse a fost refuzat de PSD, ALDE și Pro România. Ca urmare, în ultimul timp. și-a pus postul tv la dispoziția PNL și USR.
Pagina 1 din 1
