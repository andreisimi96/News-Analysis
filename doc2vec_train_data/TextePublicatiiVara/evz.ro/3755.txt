Comentarii | 6 Vizualizari
Jandarmii din Harghita au avut noaptea trecută o misiune deosebită. Au eliberat o ursoaică blocată într-un tomberon.
Autorităţile au fost sesizate prin apelul de urgenţă 112 că în apropiere de gara Băile Tuşnad o ursoacă a rămas blocată într-un tomberon. Cel mai probabil căuta mâncare pentru cei trei pui ai ei care o aşteptau în pădurea din apropiere.
La faţa locului au ajuns imediat jandarmi din cadrul Detaşamentului 1 Mobil. Aici îi aştepta bărbatul care dăduse alarma. Din tomberonul răsturnat peste animal se auzeau într-adevăr zbaterile ursoaicei.
”Un bărbat a sunat prin intermediul SNUAU 112 pentru a anunţa că în apropierea gării din staţiunea Băile Tuşnad, într-unul din containerele de gunoi, este rămasă captivă o ursoaică.
O grupă din cadrul Detaşamentului 1 Jandarmi Mobil s-a deplasat la faţa locului, a asigurat zona şi a constatat că într-adevăr în container se află blocată o ursoaică, iar în pădurea din apropiere se află puii acesteia”, se arată în comunicatul de presă transmis de Jandarmeria Harghita, preluat de Mediafax.
Jandarmii au securizat mai întâi zona, după care bărbatul care sunase la 112 şi-a folosit troliul de pe propria maşină de teren ca să mişte din loc containerul. După o oră de efort ursoaica a fost eliberată, întorcându-se la puii ei.
Pagina 1 din 1
