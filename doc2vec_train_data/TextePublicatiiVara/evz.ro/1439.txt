Creatoarea de modă Kate Spade a murit, marți, la vârsta de 55 de ani. Trupul neînsuflețit al acesteia a fost găsit în apartamentul său din New York, Statele Unite. A fost creatoarea și co-patroana unui brand renumit.
Conform primelor informații venit de la fața locului, femeia de afaceri s-ar fi sinucis, relatează BBC .
Kate Spade, pe numele ei complet, Katherine Noel Frances Valentine Brosnahan Spade, se născuse în Kansas City, Missouri, în Ajunul Crăciunului, în anul 1962. Și-a început cariera de jos. După ce a obținut, în 1985, o diplomă de licență în jurnalism de la Universitatea de Stat din Arizona, a lucrat pentru celebra revistă de modă Mademoiselle, pentru departamentul de accesorii. Înainte, ea lucrase ca vânzătoare într-un magazin de modă pentru bărbați, unde și-a cunoscut viitorul soț, pe Andy Spade, fratele cunoscutului actor David Spade.
În 1991, pleacă de la revista care îi adusese deja un renume în lumea modei, fiind creditată ca redactor pe secțiunea modă/director al accesoriilor. Atunci, realizează că, în lumea modei, o problemă dubios de răspândită este lipsa unor poșete stilate și fără adaosuri inutile. Compania pe care a fondat-o, Kate Spade New York, a intrat exact pe această nișă.
Pagina 1 din 1
