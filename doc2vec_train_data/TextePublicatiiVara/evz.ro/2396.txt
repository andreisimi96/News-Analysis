5,36 mg/l în aerul expirat. Aceasta este alcoolemia record cu care a fost găsit în trafic de către poliţiştii de la Rutieră un angajat al Primăriei Iaşi. Gabriel Ghergheşanu era “afumat” bine în noaptea de sâmbătă spre duminică, când a nimerit cu maşina într-un şanţ, potrivit Mediafax.
Nu mică le-a fost surpriza oamenilor legii din cadrul Inspectoratului de Poliţie Judeţean (IPJ) Iaşi când au descoperit că la volanul maşinii pe care au găsit-o proptită într-un şanţ de pe marginea străzii Fântânilor, din comuna Vlădiceni, se afla un edil din cadrul Primăriei Iaşi. Aflat într-o stare avansată de ebrietate, acesta a refuzat să colaboreze cu poliţiştii. I-a înjurat şi nu a vrut în ruptul capului să meargă la spital pentru a-I fi recoltate probe de sânge.
"Şoferul autoturismului, un bărbat de 61 de ani, a fost testat cu aparatul etilotest, având o alcoolemie de 5,36 miligrame per litru în aerul expirat", a declarat Adina Lupu, purtătorul de cuvânt al IPJ Iaşi, citată de Mediafax.
"Bărbatul a refuzat să fie transportat la spital pentru a-i fi recoltate probe biologice de sânge, pentru stabilirea cu exactitate a alcoolemiei. Poliţiştii au întocmit în cauză un dosar penal pentru refuz de recoltare a probelor biologice", a mai adăugat oficialul IJP Iaşi.
Pagina 1 din 1
