Dezvăluirile făcute de jurnalistul Dan Andronic în EvZ continuă să fie confirmate și relatate cu detalii picante chiar de către participanții enumerați în serialul „Noi suntem Statul!”.
Gabriel Oprea, fostul ministru al Apărării și unul dintre liderii grupului de temut denumit „Noi suntem Statul!”, a oferit detalii despre întâlnirile la K2, sala de protocol a SRI.
„Ne întâlneam la K2. K2 este sala de protocol al SRI. T 14 era un fel de club, e mult spus. Erau acolo două terenuri de tenis și o sală de mese. Am jucat tenis acolo. Era ziua lui Maior, de exemplu. Veneau oamenii din sistem, se mânca, se bea câte ceva și se spunea „la mulți ani”. Era o petrece între oameni in diferite funcții, asta se face în toate instituțiile. Erau discuții omenesti, și despre copii, și despre familie, poate și despre politică. Eu nu am auzit despre arestări la mesele la care eu am participat”, a povestit Oprea pentru stiripesurse.ro.
Reticent inițial în a confirma dezvăluirile făcute de Dan Andronic, fostul ministru și-a schimbat poziția și a explicat care erau relațiile în interiorul grupului. Gabriel Oprea a declarat că a jucat tenis cu Maior, dar și cu Dâncu. Întrebat care era cel mai bun jucător, fostul vicepremier a răspuns: „Dâncu juca bine. L-am văzut jucând tenis pe domnul Dragnea, dar nu am jucat cu el. Eu cu Liviu am fost colegi, amici, când mi-a cerut ajutorul i l-am acordat. N-am pescuit”.
În acest context, fostul vicepremier și ministru de Interne, Gabriel Oprea, a explicat că, în anul 2015, Liviu Dragnea a fost cel care a venit la el și i-a cerut sprijinul, în cursa cu Valeriu Zgonea. Oprea a spus că i-a acordat sprijinul lui Dragnea prin intermediul prietenilor pe care îi avea în PSD.
”Mă cunosc cu Codrin Ștefănescu, suntem prieteni buni, cu bune și cu rele (...) El îmi tot zicea: Dragnea, Dragnea, Dragnea. Nu m-ați auzit de multe ori vorbind despre situații politice. El mi-a zis: domnule Oprea, vă rog să mă ajutați că vreau să câștig președinția PSD.
În 2015, în competiția lor internă, m-a sunat domnul Dragnea și a venit aici, la mine acasă. El mi-a spus că vrea să fie public sprijinul meu și mi-a zis să bem o bere în fața jurnaliștilor.
