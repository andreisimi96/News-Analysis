Apariția ziaristului Arkadi Babcenko viu și nevătămat a dat apă la moară Kremlinului de a acuza Occidentul și de alte înscenări.
Autoritățile ucrainene au anunțat marți asasinarea ziaristului rus Babcenko la Kiev, unde se refugiase, acuzând Moscova de crimă.
Miercuri, acesta a apărut viu la o conferință de presă organizată de șeful serviciului secret ucrainean, care a afirmat că totul a fost o înscenare pentru a demantela o rețea de asasini care acționa pe teritoriul Rusiei, în slujba serviciilor secrete ruse.
Într-o declarație făcută miercuri, Ministerul de Externe din Rusia a acuzat Ucraina că „răspândește isteria anti-rusă” și că episodul acesta este „încă o provocare anti-rusă”.
Purtătoarea de cuvânt a ministerului, Maria Zaharova, a scris pe Facebook că „este evident că efectul de propagandă a făcut parte din plan”.
Presa din Rusia a folosit afacerea Babcenko pentru a ridica întrebări în legătură cu alte acuzații aduse Kremlinului. Russia Today a făcut o comparație între cazul ziaristului „asasinat” și recentele otrăviri și însănătoșiri ale fostului spion Serghe Skripal și fiicei sale, Iulia, deși s-a spus că agentul neurotoxic folosit nu le dă nici o șansă.
Un articol publicat în cotidianul economic Vedemosti afirmă că afacerea Babcenko va face ca oamenii să creadă mult mai greu nu doar relatările de presă, ci și confirmările oficiale ale autorităților.
„Pe termen lung, acest lucru nu ucide doar credibilitatea informațiilor ‘confirmate’, dar erodează granița și așa tot mai subțire dintre ficțiune și realitate”, scrie Vedemosti.
Myroslava Petsa, jurnalistă de la BBC- Ucraina, a scris pe Twitter: „Ceea ce mă îngrozește este că atunci când următorul ziarist va fi ucis în Ucraina, nimeni nu va crede.”
Inclusiv Gary Kasparov, un critic acerb al lui Putin, a calificat cazul Babcenko drept o „șaradă bizară”.
Pagina 1 din 1
