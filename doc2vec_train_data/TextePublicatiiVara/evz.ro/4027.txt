La 27 de ani de la dobândirea independenței și după 25 de ani de negocieri cu Grecia, astrele s-au așezat și Macedonia – FYROM- Fosta Republică Yugoslavă a Macedonia, cum era recunoscută ca nume pe arena internațională – a reușit să încheie un acord cu Grecia pentru a-și valida numele.
Miercuri urmează ca acordul să fie prezentat la Berlin Cancelarului german Angela Merkel de către premierul socialdemocrat Zoran Zaev, pentru că această realizare face posibilă negocierea pentru accederea la UE, decizia urmând să fie adoptată la Consiliul European din 28-29 iunie, în timp ce summitul NATO de la Bruxeles, din 10-11 iulie, ar putea să-i facă dreptate Macedoniei, invitată acum 10 ani să adere la Alianță dar fiind blocată de veto-ul grec pe nume.
Eforturile nu au fost simple nici în această etapă, în ciuda voinței politice manifestată de ambele părți, cu premieri tineri și progresiști, mai departe de blocajele naționaliste. Prima parte a etapei finale a fost stabilită în negocierile de la Viena, din 25 aprilie, ultima rundă în care Ministrul de Externe macedonean Nikola Dimitrov a tranșat elementele de bază cu Ministrul grec de Externe, Nikos Kotzias, în prezența negociatorului american, trimis special al ONU pentru această dispută, Matthew Nimetz. Premierii Alexis Tsipras și Zoran Zaev au încheiat acordul, pe care populația macedoneană îl va consfinți printr-un referendum la finalul acestui an.
Disputa a apărut chiar din 1991, la câștigarea independenței de către Macedonia, după prăbușirea fostei Yugoslavii, din cauza numelui care coincidea cu provincia greacă cu același nume. Cum noul stat slav, cu populație vobind o limbă mai apropiată de bulgară decât de limba sârbă, a revendicat și exhibat simbolurile vechii Macedonii grecești, începând cu Alexandru Macedon, Grecia a considerat că aceasta se substituie provinciei sale și că poate formula, prin această construcție identitară, revendicări la adresa teritoriului grec.
Pașii făcuți pentru redenumirea aeroportului din capitala Skopje – Skopje Airport în locul numelui de Alexandru Macedon - și a autostrăzii ce leagă Grecia de Macedonia, devenită din Alexandru cel Mare - Autostrada Prieteniei, au fost premizele pentru încheierea disputei care a dus la blocarea drumului Macedoniei spre Occident și care a permis aberații naționaliste care au blocat accederea sa în UE și NATO ani de zile. Noul nume intern și extern al Macedoniei este Macedonia de Nord, acceptabil și la Skopje și la Atena. „După luni de negocieri, am reușit să ajungem la un acord care va rezolva divergențele asupra numelui vecinului nostru. A fost de acord să redenumească țara cu numele Republica Macedoneii de Nord, o schimbare care se va aplica atât la nivel internațional, intern cât și bilateral,” a afirmat premierul grec, Alexis Tsipras. Până la această oră, numele intern era Macedonia, cel recunoscut internațional FYROM.
„Acordul privește evitarea și abținerea Macedoniei de la a revendica relația cu vechea civilizație greacă a Macedoneii”, susține Tsipras, în timp ce Premierul macedonean Zaev a subliniat că acordul prezervă identitatea etnică și culturală macedoneană pentru poporul său. Atât numele limbii cât și al poporului vor fi în continuare cunoscute ca fiind macedonene. Animată de către Rusia, neînțelegerea a permis multiple recăderi și tulburări în regiune și în primul rând în Macedonia. De altfel, primul care a salutat acordul a fost secretarul general al NATO, Jens Stoltenberg, care a cerut părților să-l finalizeze cât mai repede și a subliniat „Aceasta va așeza din nou Macedonia pe drumul spre statutul de membru al NATO și o va ajuta să consolideze pacea și stabilitatea de-a lungul regiunii extinse a Balcanilor de Vest.”
