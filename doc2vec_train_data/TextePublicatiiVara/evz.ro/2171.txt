De 4 ori campioană mondială, România încearcă să se califice la turneul final după o pauză de opt ani (ultima prezență datează de la CM 2011, din Suedia).
Conștienți de importanta și miza partidei, „tricolorii” speră să îi surprindă pe macedoneni cu o pregătire fizică bună, o apărare agresivă și un joc colectiv bine sudat. Tricolorii vin după un sezon lung, dar sunt optimiști în privința șanselor lor în partida de la Skopje.  Returul va avea loc pe 13 iunie, la Cluj și va fi difuzat în direct, de la ora 18:20, pe TVR 1 și TVR HD.
Naționala masculină de handbal a României s-a calificat în play-off după ce a câștigat turneul de la Bolzano, înregistrând victorii în meciurile cu Italia (34-24) și Insulele Feroe (28-20) și remiză cu Ucraina (26-26), în primul tur preliminar al competiției. Cele nouă partide din play-off sunt: Serbia – Polonia, Lituania – Islanda, Cehia – Rusia, Slovenia – Ungaria, Belarus – Austria, Macedonia – România, Olanda – Suedia, Norvegia – Elveția, Croația – Muntenegru. Turneul final al Campionatului Mondial se va desfăsura în Germania și Danemarca, între 10 și 27 ianuarie 2019.
„Marea bătălie din Balcani începe duminică, la Skopje,  acolo unde echipa națională de handbal a României, pregătită de Xavier Pascual și Eliodor Voica, întâlnește Macedonia, locul 11 la ultimul european. Macedonenii îl au în lot pentru dubla cu România pe faimosul Kiril Lazarov, recordmanul de goluri la mondiale și europene, un inter dreaptă cu peste 1.600 goluri la națională. Misiunea nu va fi ușoară. În lotul adversarilor noștri sunt 6 jucători care cunosc bine handbalul românesc, pentru că au evoluat în ultimii ani în LIGA NAȚIONALĂ (Liga Zimbrilor): Nikola Mitrevski (Dobrogea-sud), Velko Markovski (Dobrogea-sud), Goce Georgievski (CSM București), Zlatko Daskalovski (Poli Timișoara), Goce Ojleski (HC Odorhei) și Filip Lazarov (Poli Timișoara).
Au trecut 7 ani de când naționala masculină așteaptă să revină la un mondial. Xavier Pascual, antrenorul României, dar și al Barcelonei, este omul de la care fanii handbalului autohton  așteaptă MAREA CALIFICARE. După calificarea la Europene a fetelor, băieții nu vor să rămână mai prejos și își doresc un bilet la Mondialul de anul viitor, din Germania și Danemarca. Postul public de televiziune este în continuare alături de „naționalele” României și vă invită la un regal al handbalului, un duel de 5 stele pe semicerc”, a spus Dragoș Cojocaru.
Pagina 1 din 1
