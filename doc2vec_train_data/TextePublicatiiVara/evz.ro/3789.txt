Un grup de 20 de persoane din UMF Tîrgu Mureș a făcut, sâmbătă, un miting de informare în Piața Victoriei, în fața Guvernului.
Au avut autorizație până la ora 18, dar au plecat mai repede cu o oră la cererea jandarmilor, care le-au spus să elibereze locul că vin „ăia care-s împotriva lui Dragnea”. Și care nu sunt autorizați.
Acțiunea a fost organizată de dr. Adam Valerian, preşedintele Asociaţiei Maghiare pentru Pregătirea Medicală şi Farmaceutică din România, care susține că drumul la București a fost determinat de refuzul Senatului Universității de Medicină și Farmacie din Tîrgu Mureș de aplicare a Legii Educației Naționale privind organizarea învăţământului cu predare în limba maghiară prin formarea de departamente proprii.
„Totodată, UMF a semnat fuziunea cu Universitatea Petru Major care defavorizează multiculturalitatea garantată prin lege. Din acest motiv suntem obligaţi să organizăm acțiuni de informare în capitala ţării noastre cu privire la discriminarea etnică din universitate”, a declarat Adam.
Întâi s-au oprit în Piața Presei, au desfășurat bannerul uriaș, apoi l-au strâns și l-au scos și întins din nou la Arcul de Triumf.
Pentru toate locurile în care s-au oprit au cerut și obținut autorizație.
Au întins un banner mare pe care era scris: „Creștinii suntem egali în faţa lui Dumnezeu. Cetăţenii ţării sunt egali în Constituţia României” și alte bannere mai mici cu diverse inscripții: „Românie, stat de drept, minoritatea cere respect”, ”Aplicați Legea Educației fără discriminare etnică”, ”Nu vrem noi hotare, vrem drepturi egale”, ”Vrem egalitate în drepturi în UMF Tîrgu Mureș”. Nu s-au scandat lozinci anticonstiuționale.
Puțini, singuri și stingheri au manifestat o vreme, apoi au strâns gunoaiele de pe jos și au plecat. Adam Valerian a spus că acțiunea se va repeta în fiecare sâmbătă până când îi va asculta cineva.
Pagina 1 din 1
