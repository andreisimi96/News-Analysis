Comentarii | 2714 Vizualizari
Mircea Lucescu, însoțit de soția sa, a venit la Campionatul Mondial să analizeze adversarii Turciei din Liga Națiunilor și să revadă locurile istorice ale Rusiei.
Mircea Lucescu a venit la Moscova în ziua meciului de deschidere. Antrenorul care va împlini luna viitoare 73 de ani taie Rusia și fusele orare urmărind naționala țării gazdă și Suedia, adversarele Turciei în Liga Națiunilor.
Încerc un telefon pe Whats app, roamingul m-ar dezbrăca de bani dacă l-aș folosi de prea multe ori într-o țară în care un minut către altă țară, cum ar fi Turcia, e aproape 2 euro și jumătate! Lucescu nu răspunde, dar revine cam o oră mai târziu. Tot pe WhatsApp, grijuliu cu roamingul meu de ziarist venit în ținuturile lui Putin.
„Ascultă, ai venit în Rusia pentru Campionatul Mondial sau ca să te vezi cu mine?”. Tonul de glumă se aude bine în telefon. „Și, și”. „Bine, bine. Vino mâine dimineață la 10, la hotel Kempinski”. A zis-o cu aerul de parcă m-ar fi chemat la Inter sau la Athenee Palace. Sau la Ambiance, cafeneau sa favorită din Floreasca. Dau căutare și-mi dau seama că e vorba de Kempinski Baltshug, un hotel de 5 stele chiar în bărbia Kremlinului.
Hunedoara, blugii Wrangler și magazinul Gum
Tai Moscova cu metroul, cobor la Ploschad Revoluțîi și dau să tai și Piața Roșie. Ghinion! Piața Roșie e închisă. Ocolesc pe unde mă taie capul și ajung la Kempinski pe la 10 și 20.
Neli și Mircea Lucescu sunt în hol. Alături de el, Tayfur, fost jucător la Beșiktaș și secundul lui „Il Luce” la naționala Turciei. Îmi dau seama că, deși are la dispoziție o limuzină, Lucescu a ales să bată zona Kremlinului și inima Moscovei la pas.
În blugii Cohn și cu puloverul Loro Piana așezat peste umeri, pare tânărul antrenor care a preluat în 1979, avea 34 de ani, pe Corvinul Hunedoara.
Doar că atunci blugii se numeau Wrangler sau Rifle, mărcile care rupeau norii acelor vremuri. Vizităm Catedrala Sfântul Vasili Blajenâi , apoi dăm o tură pe lângă Kremlin. Mircea Lucescu citește inscripțiile în rusește de pe clădirile istorice. „Uite, în hotelul acesta a locuit o vreme Lenin”.
La Balșoi Teatr zăbovește mai mult. Îl impresionează o inscripție mare cu litere aurii conform căreia în această clădire s-a hotărât inființarea Uniunii Sovietice! Ne sare în față celebrul magazin Gum, se zice că cel mai scump din Europa. Nici nu știi ce-ți ia mai întâi fața. Mărcile de lux sau prețurile amețitoare?
