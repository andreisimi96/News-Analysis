Un avion de mici dimensiuni s-a prăbușit într-o suburbie de lângă orașul Melbourne din Australia, omorându-l pe pilotul aeronavei. Imaginile surprinse în localitatea Mordialloc, la 25 de kilometri de al doilea cel mai mare oraș australian, arată flăcări imense.
Din primele informații oferite de polițiștii din Australia reiese că nimeni altcineva, în afară de pilot, nu a fost rănit în urma accidentului din suburbia metropolei Melbourne, raportează, vineri seara, BBC.
Martorii oculari au povestit cum o dâră de foc se întindea de la locul prăbușirii avionului, care se afla doar la un kilometru de un mic aeroport. Respectivul avion a fost identificat drept un Cessna 172, cu un singur motor, conform Biroului Australian de Siguranță a Transportului (echivalentul Autorității Aeronautice Civile Române - AACR).
Imagini de la locul incendiului produs de prăbușirea aeronavei. Sursa FOTO: EPA
Agenția din Australia a anunțat, prin intermediul rețelei de socializare Twitter că va deschide o anchetă oficială pentru a determina cauza tragicului incident.
„O persoană a fost confirmată drept decedată în interiorul avionului, se crede că ar fi singurul ocupant. Nu există rapoarte privind alți răniți”, a declarat un polițist pentru agenția Reuters.
Pagina 1 din 1
