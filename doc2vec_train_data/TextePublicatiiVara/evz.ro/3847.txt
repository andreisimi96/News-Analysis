Familia regală a Thailandei a transferat în mod oficial averea sa, în valoare de multe miliarde de dolari, regelui Maha Vajiralongkorn, care a venit la tron după decesul tatălui său, în 2016.
Regele Vajiralongkorn a moștenit una dintre marile averi ale lumii, care, potrivit analiștilor, variază între 30 și 60 de miliarde de dolari, deși monarhia nu-și declară public avuția și este protejată de o lege draconică de Lez Majesté. Un anunț postat pe site-ul Biroului de Bunuri ale Coroanei (Crown Property Bureau – CPB), care este departamentul financiar al monarhiei, susține că proprietatea totală a bunurilor deținute, în valoare de mai multe miliarde de dolari, a fost acordată regelui Vajiralongkorn, conform unei legi adoptate anul trecut. "Toate bunurile aflate în posesia Coroanei vor fi transferate și vor reveni în proprietatea Majestății Sale, astfel încât acestea să poată fi administrate și gestionate la discreția Majestății Sale", susține nota ce figurează în mod vizibil pe prima pagină a site-ului CPB. Majoritatea banilor sunt controlați de netransparentul CPB, un portofoliu vast care include proprietăți masive și investiții în companii importante. Anul trecut, guvernul militar thailandez a modificat, pentru prima oară în ultimii 69 de ani, o lege a proprietăților Coroanei, prin care i se acordă regelui Vajiralongkorn controlul deplin asupra CPB. Cele mai notabile bunuri ale CPB sunt proprietăți imobiliare din capitala Thailandei, Bangkok, inclusiv Banca Comercială Siam și un important concern care produce materiale de construcții, Siam Cement Group. Consultarea publică referitoare la acțiunile monarhiei rămâne tabu ca urmare a legii de Lez Majesté din Thailanda, prin care cei considerați că ar critica monarhul pot fi pedepsiți cu până la 15 ani de închisoare.
Pagina 1 din 1
