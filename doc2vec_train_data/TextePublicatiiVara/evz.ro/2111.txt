Comentarii | 21 Vizualizari
Fostul președinte al CJ Constanța, Nicușor Constantinescu, este trimis în judecată, de DNA Constanța, într-un nou dosar pentru presupuse fapte de corupție. El este cercetat pentru abuz în serviciu, acuzat că ar fi încălcat legea achizițiilor publice atribuind un contract de publicitate în presa scrisă locală.
În rechizitoriul DNA, procurorii constănțeni arată că “în perioada decembrie 2009 – noiembrie 2010, inculpatul Constantinescu Nicușor Daniel, în calitate de preşedinte al Consiliului Judeţean Constanţa, în exercitarea atribuțiilor de serviciu, cu încălcarea dispozițiilor legale în materia achizițiilor publice, a achiziţionat şi a plătit servicii de publicitate în valoare de 401.700 lei. Suma respectivă reprezintă un prejudiciu adus bugetului Consiliului Judeţean Constanţa concomitent cu obținerea de către firma prestatoare a serviciilor a unui folos necuvenit în același cuantum.
Concret, în perioada respectivă, Consiliul Judeţean Constanţa a achiziţionat servicii de publicitate în presa scrisă locală, pentru care a achitat integral un număr de 12 facturi fiscale. Ca urmare a dispozițiilor emise de Curtea de Conturi a României, Consiliul Județean Constanța s-a adresat instanței civile și a obținut o hotărâre judecătorească definitivă de obligare a inculpatului Constantinescu Nicușor Daniel la plata sumei de 401.700 lei, ce reprezintă întregul prejudiciu al faptei penale. În cauză s-a dispus instituirea sechestrului asigurător asupra mai multor bunuri imobile ce aparțin inculpatului.
Dosarul a fost trimis spre judecare Tribunalului Constanța cu propunere de a se menține măsurile asigurătorii dispuse în cauză”. Nicușor Constantinescu se află în detenție, condamnat la 5 ani închisoare în dosarul subfinanțării Centrului Militar Zonal Constanța. Mai este judecat în alte cinci dosare pentru fapte de corupție. În unele dintre acestea are condamnări în primă instanță la 15, respectiv 8 ani de închisoare, iar în altele a primit cu suspendare sau fost achitat. Pe constul său de facebook, Nicușor Constantinescu a postat lozinca “Jos statul paralel. Stop abuzurilor în Justiție!”
Pagina 1 din 1
