Numeroasele atentate teroriste din ultimii ani ne-ar putea face să credem că terorismul constituie o caracteristică a lumii contemporane. Dimpotrivă, au fost rare perioadele din istorie și regiunile care nu l-au cunoscut.
Cu colaborarea unor reputați specialiști, Gérard Chaliand și Arnaud Blin descriu și analizează, în volumul Istoria terorismului. Din Antichitate pînă la Daesh (Polirom, 2018), fenomenul terorist în toată complexitatea sa, urmărind diferitele tipuri de terorism cu care s-a confruntat lumea de-a lungul secolelor, din Antichitate și pînă în epoca modernă și contemporană. Înțelegem astfel rădăcinile islamismului radical, apariția spectaculoasă a terorismului islamist odată cu al-Qaida, viitorul mișcării islamiste, operațiunile sinucigașe, amenințarea terorismului după 11 septembrie, precum și jihadismul din perioada Daesh. Volumul include de asemenea discursurile și manifestele actorilor principali ai terorismului, de la Bakunin și ayatollahul Khomeini la Osama bin Laden.
„Trebuie să înăbușim dușmanii dinăuntru și din afară ai republicii ori să pierim împreună cu ea. Or, în această situație, cea dintîi maximă a politicii voastre trebuie să fie că poporul se conduce prin rațiune, iar dușmanii poporului, prin teroare. Dacă resortul guvernării populare pe timp de pace este virtutea, resortul guvernării populare în vreme de revoluție îl constituie simultan virtutea și teroarea; virtutea, fără de care teroarea e funestă; teroarea, fără de care virtutea e neputincioasă.”
Maximilien de Robespierre, Discurs în fața Convenției din 5 februarie 1794
„Teroristul este nobil, teribil și exercită o fascinație irezistibilă, căci îmbină în el cele două culmi sublime ale măreției umane: martirul și eroul. Din ziua în care jură, din adîncul inimii, să‑și dezrobească poporul și patria, știe că e sortit morții.” Serghei Stepniak Kravcinski, Rusia clandestină (1863)
Gérard Chaliand este specialist în probleme politice și strategice ale lumii contemporane, în special în gherile și terorism. Profesor invitat la Harvard, UCLA și Berkeley, a mai predat la École Nationale d’Administration și la Collège interarmées de Défense și a condus Centrul European de Studiere a Conflictelor, dar mai presus de toate a fost prezent pe diverse terenuri de conflict în Asia, Africa și America Latină. Este autorul a numeroase lucrări, printre care Atlas du nouvel ordre mondial (Robert Laffont, 2003), Les Guerres irrégulières: XXe-XXIe siècle. Guérillas et terrorismes (Gallimard, 2008), Anthologie mondiale de la stratégie. Des origines au nucléaire (Robert Laffont, 2009).
Despre terorism ca strategie de insurecție • Zeloți și asasini • Manifestări ale terorii de-a lungul anilor • Teroriștii anarhiști din secolul al XIX-lea • Terorismul rus (1878-1908) • Lenin, Stalin și terorismul de stat • Terorismul în război, de la cel de-al Doilea Război Mondial la războaiele de eliberare națională • Din 1968 pînă la islamismul radical • Al-Qaida • Operațiunile sinucigașe: între război și terorism • Statele Unite și terorismul • Panorama situației din 2004 încoace
