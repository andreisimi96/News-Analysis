Gabriela Aiban, o femeie de 33 de ani din Jibou, a fost găsită fără suflare în TIR-ul pe care lucra, într-o benzinărie din apropierea localităţii Imperia, din Italia. Femeia a lăsat în urmă două fetiţe în vârstă de 11, respectiv 13 ani, care o aşteptau nerăbdătoare acasă, scrie Adevărul.
Mamă a doi copii, sălăjeanca lucra de mai mulţi ani ca şofer profesionist, pentru a asigura un trai decent celor dragi.
Vestea morţii femeii a fost făcută de către apropiaţii săi, pe Facebook, care au lansat, cu aceeaşi ocazie, şi un apel pentru strângerea fondurilor necesare repatrierii trupului neînsufleţit şi înmormântării.
„În 24 mai, la ora 2 dimineaţa, într-o benzinarie din Italia, lângă localitatea Imperia, un înger a plecat la Dumnezeu. Gabriela Aiban, de profesie şofer de TIR, a oprit camionul şi a murit la volan, pentru că inima ei pur şi simplu s-a oprit. A lasat în urmă două fetiţe, de 13 şi 11 ani, care locuiesc în Jibou, împreună cu tatăl lor. Gabriela a lucrat timp de 3 ani pe camion pentru o firmă din Ungaria şi numai din septembrie a început să lucreze pentru o firmă din Baia Mare; să fi fost obosită? Să fi fost ea extenuată? Nu se ştie înca, acum e aşteaptă autopsia, dar pentru fetiţe şi pentru toţi cei care o cunosc şi o iubesc, nimic nu mai contează. Ea nu va mai reveni niciodată la fetiţele ei, nu le va mai îmbrăţişa, săruta sau alina. Nimic nu va înlocui mama pe care ele au pierdut-o (...) Aş dori să ajutăm fiecare câte puţin familia rămasa în urma Gabrielei, vă rog să donaţi cât va puteţi permite”, este mesajul unei prietene a familiei.
Cunoscuţii o descriu pe Gabriela ca fiind o luptătoare, un om puternic şi plin de viaţă. Pe contul său de Facebook, fetiţa cea mare o întreba deseori când se întoarce acasă şi că îi este dor de mama ei.
Pagina 1 din 1
