Peste 100 de constănțeni au răspuns apelului USR, participând la un protest împotriva unei hotărâri a consilierilor locali municipali care au aprobat construirea unor blocuri în parcul Tăbăcărie,  cea mai întinsă zonă verde amenajată a orașului. Protestatarii au pornit, apoi, într-un marș pe străzile Constanței pentru a aduna semnături în vederea contestării hotărârii, în instanță.
“Ne vrem parcul înapoi!”,“Nu ne luați aerul”, “Făgădău, nu e parcul tău”, „Vrem pistă de biciclete în jurul lacului” era scris pe pancartele protestatarilor adunați în parcul Tăbăcărie, amplasat în jurul unui lac în apropierea stațiunii Mamaia. Oamenii au protestat, la chemarea USR Constanța, împotriva unei hotărâri a CLM prin care s-a aprobat construirea unor blocuri în parcul Tăbăcărie. “Consilierii locali și-au arogat, pur și simplu, puterea să transforme un spațiu verde al constănțenilor în moșie personală a clienților de partid. Asta într-un oraș cu o lipsă acută de spațiu verde. Într-un oraș în care singurul parc adevărat este încărcat în fiecare an cu noi construcții”, s-au revoltat  protestatarii.
A luat cuvântul chiar și un minor de 13 ani: “Eu, ca și copil, nu prea înțeleg de ce să facem blocuri pe spații verzi unde copiii se pot juca, pot primi oxigen, unde să avem amintiri. In acest parc e frumos, strămoșii nostri ni l-au dat, nu ca să facem beton din el ci ca să ne jucăm în aer liber”. Protestatarii au vorbit despre “manevrele” prin care zeci de spații verzi din oraș, dar și locuri de joacă pentru copii, au dispărut în ultimii 15 ani în locul acestora apărând construcții ale “băieților deștepți”. Terenurile amplasate În zone atractive ale Constanței au fost vândute de primărie unor persoane, fiind apoi înstrăinate, în mai multe rânduri, ca ultimul proprietar să poată fi considerat cumpărător de bună credință.
Constanța și Mamaia erau, pe vremuri, zone cu spații verzi generoase, pline cu flori. “Nu mai e așa. S-a ajuns la această situație pentru că autoritatea locală este surdă la dorințele constănțenilor. În ciuda declarațiile că nu se vor aproba construcții pe spații verzi ele sunt aprobate în continuare. Când le-au primit proprietarii știau terenurile se află în parc”, spune deputatul USR de Constanța, Stelian Ion. În opinia lui, unele interese primează pentru a avantaja anumite personae. “Nu este lipsit de interes că firma care are terenul este a soțului  unei directoare din primăria Constanța. Strângem lista de semnături, notificăm primăria Constanța și dacă nu se revocă acest PUZ il vom ataca in contencios administrativ in instanță”.
Pagina 1 din 1
