Lia Olguța Vasilescu, ministrul Muncii, face lumină în scandalul pensiilor. Aceasta a declarat că Pilonul II de pensii va fi opțional.
Ministrul Muncii, Lia Olguţa Vasilescu, a declarat că Pilonul II de pensii va fi opţional.
„Noi ne-am hotărât ce vrem să facem. Şi este ceea ce am comunicat de anul trecut, şi anume să fie opţional acest Pilon II. Fără doar şi poate este bătută în cuie varianta aceasta. Între timp am aflat cu stupefacţie că sunt şi eu la Pilonul II de pensii cotizant, în condiţiile în care eu am fost absolut convinsă că fiind la limita de vârstă atunci mi s-a luat în considerare o cerere pe care o depusesem la Camera Deputaţilor, unde lucram la vremea respectivă. Nu s-a luat în considerare, dar timp de 10 ani nu am primit nicio informare vizavi de valoarea unităţilor de fond pe care le aveam la firma respectivă. Dar am fost absolut convinsă că timp de 10 ani, neprimind niciun fel de plic acasă, în condiţiile în care legea spune foarte clar că anual eşti obligat să-i spui asiguratului care este valoarea şi numărul unităţilor de fond, neprimind nimic, am fost absolut convinsă că nu sunt. Eu vreau să optez. Vreau să am această posibilitate şi cred că oricine ar trebui să aibă acest drept", a afirmat, la România TV, Lia Olguţa Vasilescu.
Ea a precizat că o prezentare clară a Pilonului II de pensii va fi făcută în cursul verii. „Nu-l naţionalizăm, dar vom explica foarte clar tuturor acestor persoane care sunt cotizante la Pilonul II cât va fi pensia lor, pentru că oamenii au aşteptări. Şi că am constatat stând de vorbă cu foarte multe persoane care cred următorul lucru: că vor avea pensia de stat echivalentă cu a unor persoane care nu sunt la Pilonul II de pensii, la care suplimentar se va mai adăuga şi această pensie. Nu. Se ia o parte din contribuţia la Pilonul I de pensie ca să se asigure această pensie de la Pilonul II. Deci sunt foarte multe lucruri care va trebui să le explicăm oamenilor ca să le înţeleagă", a mai spus ministrul, potrivit Mediafax.
Opoziţia a reacţionat virulent după aceste declaraţii.
Purtătorul de cuvânt al PNL, Ionel Dancă, a afirmat că anunţul ministrului Muncii este doar un prim pas făcut de guvernarea PSD-ALDE care va duce la desfiinţarea şi naţionalizarea Pilonului II.
"Guvernul, ne anunţă din nou Olguţa Vasilescu, s-a hotârât. Pilonul 2 nu se desfiinţează. Oficial nu se desfiinţează. Însă, aşa cum am mai spus, introducerea unui sistem opţional face parte din planul PSD - ALDE în cinci paşi care duce practic la desfiinţarea Pilonului 2 şi naţionalizarea acestuia. Primul pas a fost reducerea contribuţiilor la Pilonul 2. Acum se vorbeşte deschis de un mecanism optional care e posibil să fie însoţit şi de suspendarea plăţilor către Pilonul 2 pe perioada de exprimare a opţiunii. Apoi, vor stabili o contribuţie în sumă fixă la un nivel nesemnificativ plus reducerea drastică a comisioanelor de administrare care să facă nerentabilă această activitate. În final, administratorii privaţi se vor retrage, iar statul va naţionaliza ”salvator” contribuţiile românilor din Pilonul 2", a scris, pe Facebook, Ionel Dancă.
Pagina 1 din 1
