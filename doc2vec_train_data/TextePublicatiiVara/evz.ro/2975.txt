Ministrul Muncii, Lia Olguţa Vasilescu, a spus, marţi seară, că e convinsă de nevinovăția lui Liviu Dragnea și că nu sunt șanse ca dosarul acestuia să se finalizeze cu o condamnare.
”Eu sunt absolut convinsă că sentinţa va fi de achitare, sunt convinsă de acest lucru, pentru că nu există niciun motiv. Să târăşti un politician de anvergura liderului partidului de guvernământ într-un proces penibil... nu e normal. În condiţiile în care tot dosarul se baza pe mărturiile a două persoane, care în faţa instanţei au spus că Liviu Dragnea este nevinovat şi că au dat declaraţiile acelea în faţa procurorilor, pentru că au fost forţate să facă acest lucru. Refuz să cred că este posibil să asistăm la altceva decât o achitare”, a spus ministrul Muncii, la TVR1.
Sentinţa în dosarul lui Liviu Dragnea de la instanţa supremă, privind angajările din Direcţia de Protecţie a Copilului Teleorman, a fost amânată pentru 21 iunie. Este pentru a doua oară când ÎCCJ amână pronunţarea în dosarul care îl vizează pe liderul PSD Liviu Dragnea.
În cazul lui Liviu Dragnea, DNA a solicitat până la 7 ani şi 6 luni de detenţie, dar şi anularea suspendării pedepsei din dosarul Referendumului.
Olguța Vasilescu a mai spus că în cazul în care preşedintele Klaus Iohannis nu o va suspenda pe Laura Codruţa Kovesi, aşa cum spune decizia CCR, s-ar putea ajunge la suspendarea lui.
„De la Ludovic al IV-lea încoace, eu nu am mai auzit în lumea civilizată să vină cun conducător de stat şi să spună statul sunt eu. Nimeni nu a avut curajul să spună ce a spus preşedintele astăzi. Să vii să spui că nu există statul paralel... Pot să îi dau eu exemplu de stat paralel domnului Klaus Iohannis. (...) Vreau să îi transmit domnului Klaus Iohannis că nu poţi să-i amputezi ceva ce nu are. Dacă ne uităm în Constituţie, o să vedem că nu are niciun rol în ce priveşte revocarea procurorilor, doar trebuie să constate o procedură. (...) Domnul Iohannis citeşte mai greu, pricepe mai greu, încep să fiu îngrijorată. (...) Ce facem, sigur o să luăm o decizie. Aşteptăm să mai cugete domnul Iohannis, că vedem că mai greu cugetă, să prezinte o decizie. Sigur, într-un timp rezonabil aşteptăm ca dumnealui să se pronunţe şi dacă nu o va face, abia în acel moment vom lua o decizie. Preşedintele României se poate suspenda în măsura în care încalcă prevederile Constituţiei. Este motiv clar de suspendare, dar nu este luată niciun fel de decizie până acum în cadrul coaliţiei de guvernare”, a spus Lia Olguta Vasilescu, la TVR1.
Pagina 1 din 1
