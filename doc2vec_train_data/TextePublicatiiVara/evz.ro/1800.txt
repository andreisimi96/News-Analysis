Oficiul European de Luptă Antifraudă a prezentat raportul pe anul 2017. Conform acestora corupția, conflictele de interese și manipularea procedurilor de licitație continuă să fie des întâlnite în cazuri de fraudă care afectează fondurile structurale europene
„Oficiul European de Luptă Antifraudă (OLAF) a închis în 2017 investigații de mare amploare, confirmând, încă o dată, capacitatea sa de a detecta și de a ancheta scheme de fraudă complexe în Europa și dincolo de granițele acesteia”, se arată într-un comunicat al instituției europene. Conform acestora a fost investigată o gamă variată de cazuri, de la cele de “fraudă gravă prin subevaluare, în care făptuitorii au înregistrat profituri din declararea falsă a unor valori scăzute ale mărfurilor la importul în UE, la cazurile în care OLAF a combătut grupuri infracționale organizate de fraudare a fondurilor destinate agriculturii sau la cazurile în care investigatorii au scos la iveală fraude în proiecte mari de infrastructură”.
Raportul anual publicat astăzi prezintă tendințele identificate de investigațiile antifraudă, precum și cazuri și operațiuni specifice desfășurate sub conducerea OLAF.
Directorul general interimar al Oficiului, Nicholas Ilett, a declarat că „rezultatele în materie de investigare pe care le-am obținut în 2017 arată că activitatea noastră are un rol esențial în protejarea banilor contribuabililor UE și în asigurarea faptului că fondurile UE nu alimentează frauda și corupția, în loc să finanțeze proiecte care pot să genereze o valoare adăugată reală pentru cetățeni”.
În cifre, rezultatele OLAF în anul 2017 au fost următoarele: A finalizat 197 de investigații, formulând 309 recomandări adresate autorităților relevante ale statelor membre și ale UE; A recomandat recuperarea a peste 3 miliarde euro la bugetul UE. Această cifră extrem de ridicată rezultă din cazurile grave de fraudă prin subevaluare finalizate de OLAF în decursul anului. Tot în 2017 au fost deschise 215 investigații noi, în urma a 1.111 analize preliminare efectuate de experții săi.
Tendințe identificate de investigațiile antifraudă:
OLAF prezintă în acest raport o analiză a unora dintre cele mai frapante tendințe identificate de investigațiile sale: Corupția, conflictele de interese și manipularea procedurilor de licitație continuă să fie des întâlnite în cazuri de fraudă care afectează fondurile structurale europene; în unele situații, grupuri infracționale organizate încercând să obțină profit. Fondurile destinate cercetării sau crizei refugiaților sunt vizate tot mai mult de încercări de fraudare.
Sustragerea de la plata taxelor vamale este organizată prin intermediul unor scheme infracționale transnaționale.
Pagina 1 din 1
