Preşedintele PSD, Liviu Dragnea, a răspuns vineri, la Şcoala politică de vară a TSD, la o întrebare nerostită legată de numirea lui Gabriel Vlase la conducerea SIE.
El a spus că a primit adresa președintelui Klaus Iohannis cu privire la nominalizare și l-a ironizat pe șeful statului. „Într-adevăr, am primit o adresă de la preşedinte, eu şi Călin Tăriceanu, o propunere pentru SIE. Şi acum, ca să citez un clasic în viaţă: această adresă aduce mai multe întrebări decât clarificări. O să o citesc până o să înţeleg, poate e nevoie să facem o dezbatere pe această temă şi o să vă comunic. Ăsta e răspunsul la întrebarea încă nerostită în legătură cu nominalizarea la SIE", a spus Dragea, citat de Agerpres.
În schimb, secretarul general al PSD, a luat lucrurile în serios. Marian Neacșu îl consideră pe Vlase foarte potrivit pentru această funcție și crede că între el și Dragnea a existat o discuție înainte. Așa cum, crede Neacșu, ar fi fost normal ca Vlase să se fi întâlnit și cu președintele Iohannis.
„Cred că, în mod normal, ar fi trebuit să aibă o astfel de întâlnire, aşa cum sunt convins că domnul Vlase probabil că a avut o întâlnire şi cu preşedintele Liviu Dragnea", a spus Neacșu. Secretarul general al PSD este convins că propunerea Gabriel Vlase nu este de refuzat nici de ALDE.   Neacșu apreciază că marţi ar putea avea loc o şedinţă a plenului reunit al celor două Camere pe acest subiect.
Pagina 1 din 1
