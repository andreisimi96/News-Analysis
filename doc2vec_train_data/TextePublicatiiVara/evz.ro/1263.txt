Curtea Constituţională a României ia în discuţie, marţi, sesizarea de neconstituţionalitate asupra Legii pentru modificarea şi completarea Legii nr. 317/2004 privind Consiliul Superior al Magistraturii, formulată de către preşedintele Klaus Iohannis.
Pe 2 mai, președintele Iohannis a anunțat că trimite la CCR întregul pachet al legilor justiței și sesizează Comisia de la Veneția. În același timp, șeful statului a făcut un apel la CCR să nu se grăbeacă și să conlucreze cu organismul european.
Președintele mai spunea că, după ce judecătorii constituționali se vor exprima asupra actelor normative, va face o analiză a legilor justiței și va decide atunci dacă se impune o nouă reexaminare a celor trei legi de către parlamentari.
Mai mult, CCR a respins ca inadmisibilă sesizarea preşedintelui Klaus Iohannis referitoare la modificarea Legii 304/2004 privind organizarea judiciară.
Sesizarea asupra Legii pentru modificarea şi completarea Legii nr. 317/2004 a fost trimisă CCR în 11 mai.
Legea pentru modificarea şi completarea Legii nr. 317/2004 privind Consiliul Superior al Magistraturii a mai fost dedusă controlului de constituţionalitate în două rânduri, ca urmare a unor sesizări de neconstituţionalitate.
„Cu toate acestea, considerăm că forma rezultată după punerea de acord a legii cu decizia Curţii Constituţionale prin care s-a constatat neconstituţionalitatea unor dispoziţii conţine, în continuare, o serie de dispoziţii de natură să încalce principii şi prevederi constituţionale. Astfel, prin conţinutul normativ, unele dintre prevederile Legii pentru modificarea şi completarea Legii nr. 317/2004 privind Consiliul Superior al Magistraturii încalcă dispoziţiile art. 1 alin. (5), ale art. 16 alin. (1) şi alin. (2), ale art. 21 alin. (3), ale art. 124, ale art. 125, ale art. 133, ale art. 134, precum şi pe cele ale art. 147 alin. (4) din Constituţie”, se precizează în sesizare.
Pagina 1 din 1
