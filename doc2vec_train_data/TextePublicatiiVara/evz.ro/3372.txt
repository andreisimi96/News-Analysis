Gala Aniversară “AEC - 5 ani de reprezentare” a avut loc astăzi la Constanța în prezența fondatorilor și a membrilor Asociației Elevilor și a reprezentanților Ministerului Educației și ai Parlamentului. Deși au fost invitați, nici un reprezentant al autorităților locale nu și-a făcut apariția la eveniment.
Elevii constănțeni nu s-au arătat deranjați de lipsa invitaților din Primăria și Consiliul Județean Constanța sau cei ai Inspectoratului Școlar Județean Constanța. Au venit lideri ai Sindicatului Liber al Salariaților din Învățământul Preuniversitar, Constanța, dar și deputatul Gabriel Petrea, căruia fondatorul AEC, Alexandru Bajdechi, acum student, i-a mulțumit pentru că lucrează "la o corectă lege a Educației". Dacă în urmă cu cinci ani, AEC a pornit cu cinci membri fondatori, “pentru că aici, la Constanța, drepturile elevilor erau mai încălcate decât în alte județe”, astăzi, în asociație activează 361 de membri.  Iar Alexandru Bajdechi nu a uitat să pomenescă despre “nesimțirea” Inspectoratului Școlar Județean care a ignorat asociația.
Mihai Tănase este noul președinte al AEC, preluînd ștafeta de la Alexandru Manda, cel care a condus asociația aproape 4 ani, timp în care a luptat cu autoritățile centrale și locale pentru drepturile elevilor. În acești ani AEC a obținut o mulțime de victorii. Printre ele se numără reducerea de 50% la transportul în comun pentru toți elevii constănțeni, reacordarea dreptului de vot pentru reprezentantul elevilor în Consiliul de Administrație al școlilor, obținerea manualelor gratuite pentru elevii de clasele a XI-a și a XII-a, acordarea burselor pentru elevii constănțeni etc. “Ne propunem să ducem Asociația la nivelul maxim, să ne apropiem de elevii din zona rurală, vrem 50 % pentru transportul județean și rezolvarea navetei școlare”, a anunțat Mihai Tănase.
Pagina 1 din 1
