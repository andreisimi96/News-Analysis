Președintele PNL Ludovic Orban a cerut partidului să declanșeze o „vânătoare de creiere” menită să elimine potențialul de șantaj al USR, PMP și MRÎ în vederea formării viitorului Guvern.
Orban a criticat vinerea trecută, într-o întâlnire de partid în orașul Videle (Teleorman), „vocile” care vorbesc de unificarea dreptei. „Sunt voci care vorbesc de unificarea dreptei, dar doar PNL este de dreapta. Suntem doar noi, pe propriile picioare!”, le-a spus Orban colegilor din teritoriu.
„Vocile” pe care le contrazice Orban, și care propovăduiesc o mare coaliție de dreapta ca soluție salvatoare la dominația PSD-ALDE, au prins glas, de la începutul anului, nu doar în USR, PMP și în partidul fostului premier Dacian Cioloș, dar și în interiorul PNL.
Prin noi înșine!
În schimb, Orban și-a prezentat contraoferta la planul de unificare a dreptei: ignorarea celorlalte partide și expansiunea PNL „Misiunea mea și noastră este să ridicăm Partidul Naţional Liberal, să atragem alături de noi oameni de calitate. Dinamica înscrierilor în PNL este în creștere în ultima perioadă cu oameni de calitate din zonele active ale societății, din societatea civilă, oameni de afaceri, studenți”, le-a spus el liberalilor din Teleorman.
Orban crede că negocierile cu partidele mai mici ar aduce partidului mai multe probleme decât avantaje. „Tendința asta de a căuta, să spun, niște proptele, niște lipituri în afara partidului poate să pună pe mulți dintre colegii mei într-o stare în care să nu își pună întreaga energie, întreaga forță pentru atingerea obiectivelor pe care le avem”, își dezvăluia liderul PNL, la începutul anului, modul de gândire.
De altfel, într-un interviu acordat EVZ în luna februarie, întrebat fiind despre relațiile PNL cu USR și cu partidul lui Dacian Cioloș, Orban vorbea despre strategia lui privind „oamenia de calitate”: „Pentru mine e mai important că PNL s-a deschis spre societate, suntem într-un dialog permanent cu tot ce înseamnă grup social organizat, patronate, ONG-uri, asociații profesionale, sindicate raționale care nu sunt cumpărate de PSD. Suntem pe un drum”.
Surse din partid au relatat EVZ că liberalii sunt îndemnați de conducerea centrală să atragă cât mai mulți simpatizanți pentru a nu permite expansiunea celorlalte formațiuni care vor o coaliție și care ar împărți astfel electoratul de dreapta.
Somație pentru USR și PMP
Una din principalele piedici în calea unei coaliții electorale de dreapta este neîncrederea. Liberalii spun că USRul este mai preocupat să facă opoziție la liberali decât la pesediști, în timp ce PMP-iștii fac alianțe în teritoriu cu PSD. Un lider de organizație județeană, Ionel Bogdan, din Maramureș, a escries atmosfera: „Cine ce să mai înțeleagă? PNL poate coagula dreapta și poate să câștige alegerile în 2019 și 2020, dar, de asemenea, cred că dânșii trebuie să își revizuiască atitudinea și să își definească adversarul”.
