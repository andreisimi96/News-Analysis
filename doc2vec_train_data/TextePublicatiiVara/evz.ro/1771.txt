Am cunoscut ultimul etnograf din Olt care străbate satele județului ca să scoată la iveală tezaurele culturale.
Așteptăm amândoi în Slatina, în stația de transport public, să mergem spre Izvoarele, de Rusalii. Am vrut să mă documentez despre un obicei, unic, al călușarilor în ritmul impus de liniștea cimitirului.
O văd pe partenera mea de călătorie, care a vrut neapărat să-mi fie ghid prin întoarcerea în timp, că se plânge de genunchiul stâng. Ce s-a intamplat? „Am alunecat într-un șanț”. Parcă ar fi la prima ispravă de acest fel?! Înțeleg mai târziu, când o îmboldesc să-mi povestească viața ei de căutator al tezaurelor din satele Oltului.
De când? „De 15 ani”. Nu ai obosit? „Obosesc când stau”. Adaugă. “Numi place asfaltul”. Pasiune. Cuvântul e palid în comparație cu focul interior.Absolventă de Istorie la Craiova. E însă altceva, mai vechi. Încă de pe când avea cinci ani. Atunci a venit prima oară în muzeul slătinean. Mătușa ei, Elena Deleanu, a fost o viață muzeograf aici. Claudia și-a scris singură destinul.
Ce face un muzeograf? „De toate”. Cercetare de teren, fișe analitice, program cu publicul, organizarea de evenimente, îngrijirea patrimoniului din depozit. E în stare să-mi descrie propriul județ de-a fir a păr. Meșter cu meșter, obicei cu obicei, casă cu casă. O altfel de hartă, a sufletului.
De ce nu mergi cu mașina de serviciu prin județ? Îmi spune că e un singur automobil cu care, în general, sunt cărate felurite obiecte ale expozițiilor. Pentru ea nu mijlocul de transport e problema, ci timpul. Pare prea scurt pentru proiectele pe care le are. În esență, despre salvarea a ceea ce se mai poate.
Despre salvare. A, ce se mai poate…
„SOS lumea satului”. Primul. Culegere de povești de viață, fotografii, obiceiuri, arta mâinilor care robotesc în numele lemnului, lutului, pânzei, pietrei.
„Muzeologie de urgenta”. Al doilea. E despre îmbogățirea colecției muzeale cu noi obiecte. Unele donate, altele cumpărate. Instituția, care în ultima vreme a trecut printr-un amplu program de modernizare – „sunt mândră de asta”, remarcă – are prevăzute în buget și asemenea resurse. Până acum s-au strâns 7.500 de perle. „Salvate”, apasă pe cuvânt. Mai e ceva la acest capitol. Descoperirea colecțiilor particulare. Oamenii aceia pot fi îndrumați de un specialist despre cum pot avea mai bine grijă de moștenirea lor.
Al treilea. Are legatură cu arhitectura veche. Întocmești o bază de date. Faci filme și poze cu cei care încă mai locuiesc în legende. Să-ți spună când li s-a pus temelia. Tehnica și mijloacele folosite.
Al patrulea. Valorile civilizației populare. Biserici, cimitire, troițe, obiecte de cult și pentru ceremonii, credințe, ritualuri și obiceiuri care au legatură cu anotimpurile. Lista cu meșterii din județ. Oho, îi zic, trebuie să fiți o armată de etnografi pentru atâtea obiective. Se uită lung la mine și-mi spune cu seninătate. „Sunt singurul etnograf din județul Olt”.
Nu mă mir. O latură tristă pe care adesea am întâlnit-o în peregrinările mele. Meseria asta, pe cât de frumoasă, pe atât de vitregită de restrângeri bugetare.
