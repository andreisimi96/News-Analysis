Portul militar Constanța va fi gazda unui eveniment inedit, care va avea loc vineri după amiază când, după încheierea călătoriei de la București la Constanța cu Trenul Regal, Majestatea Sa Margareta, Custodele Coroanei Române, Alteța Sa Regală Principele Radu și Alteța Sa Regală Principesa Maria se vor întâlni cu marinarii militari și vor vizita fregata „Regele Ferdinand”.
Trenul Regal va parcurge simbolic drumul spre Dobrogea în cinstea împlinirii a 140 de ani de la alipirea Dobrogei la țara mamă, precum și a aniversării a 160 de ani de la inaugurarea lucrărilor liniei de cale ferată Cernavodă-Constanța. Trenul Regal va opri în Fetești, Cernavodă, Medgidia și Constanța, unde Familia Regală va lua parte la scurte ceremonii de primire, în prezența autorităților locale și a locuitorilor orașelor vizitate, la toate opririle, accesul publicului fiind liber.
Prima oprire a Trenului Regal va avea loc în Gara Fetești, la ora 13.23, iar a doua va avea loc la Podul de la Cernavodă, la ora 13.56. Ceremonia de primire se va desfășura, în mod simbolic, pe platoul de la capătul podului dinspre Cernavodă, pentru a onora memoria Regelui Carol I, în timpul căruia a avut loc construcția podului realizat de inginerul Anghel Saligny. A treia oprire a Trenului Regal va avea loc în Gara Medgidia, la ora 14.33, ultima oprire având loc în Gara Constanța, la ora 15.40.
Vineri după amiază reprezentanții Casei Regale sunt așteptați la bordului fregatei Regele Ferdinand. Cu acest prilej, oaspeților le vor fi prezentate misiunile executate de militarii din Forțele Navale, precum și proiectele de dezvoltare ale Marinei Militare Române pe termen mediu și lung.
Pagina 1 din 1
