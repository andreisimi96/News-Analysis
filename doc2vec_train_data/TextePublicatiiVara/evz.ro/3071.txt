Un pilot al companiei britanice Birtish Airways a fost condamnat la opt luni în închisoare, după ce a fost prins în cabină având de mai mult de patru ori alcool în sânge decât permite legea. Totul s-a întâmplat exact înaintea unui zbor de 12 ore de la Londra până în Mauritius.
Evenimente relatate s-au petrecut la începutul acestui an, mai exact la data de 18 ianuarie, când respectivul pilot, Julian Monaghan, era pe punctul de a se urca în carlingă, după ce consumase trei pahare duble de votcă, informează The Guardian. Poliția a fost chemată după ce un tehnician care făcea ultimele verificări la aeronava Boeing 777 a simțit un miros puternic de alcool emanând din direcția bărbatului.
Forțele de ordine l-au arestat pe pilot, în timp ce pasagerii începuseră de ceva vreme să urce în avion. Decolarea a fost decalată cu două ore, până la găsirea unui pilot înlocuitor, iar cei 300 de pasageri au plecat, în siguranță, spre Mauritius.
Monaghan, în vârstă de 49 de ani, a pledat vinovat, după ce testele sanguine au arătat că, la ora decolării, avea o alcoolemie de 0,86 g/l în sânge, mult mai mult decât limita admisă de 0,2 g/l.
„Ai riscat și nu ți-a priit, pentru că ai fost prins. Ești responsabil de un avion imens. Siguranța, dacă nu chiar viața, pasagerilor și membrilor echipajului sunt în mâinile unui pilot. Ei au dreptul să se simtă în siguranță”, i-a spus judecătorul inculpatului, înainte de a pronunța condamnarea.
Pagina 1 din 1
