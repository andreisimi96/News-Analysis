Un gălăţean de 40 de ani a ajuns, luni, în stare gravă la spital după ce a consumat o cantitate impresionantă de alcool. Medicii au stabilit că bărbatul are 6,3 la mie alcool în sânge, transmite corespondentul MEDIAFAX.
UPDATE: Bărbatul din judeţul Galaţi care a fost adus în stare gravă la Spitalul Judeţean de Urgenţă din Galaţi, cu o alcoolemie în sânge de 6,3 la mie şi un traumatism cranio-cerebral, a murit luni în secţia de terapie intensivă.
Un gălățean din comuna Vârlezi, judeţul Galaţi, a băut duminică toată ziua, spun martorii, iar seara a plecat spre casă, unde, se pare că ar fi căzut şi s-a lovit la cap. Acolo a fost găsit, luni, lovit la cap şi în stop cardio-respirator.
O ambulanţă i-a acordat primul ajutor şi l-a transportat la Unitatea de Primiri Urgenţe a Spitalului Judeţean din Galaţi, medicii urmând să stabilească dacă pacientul a intrat în comă din cauza alcoolului consumat sau a loviturii la cap.
„Am avut un caz la Vârlezi. Echipajul de la Ambulanţă a mers la un bărbat de 40 ani în comă, cu traumatism cranio cerebral. A fost găsit acasă în stop cardio respirator, a fost resuscitat, intubat şi dus la UPU. Avea o alcoolemie de 6,3 la mie”, a declarat, pentru MEDIAFAX , directorul Serviciului de Ambulanţă Judeţean, Mihai Polinschi.
În ceea ce priveşte alcoolemia, bărbatul din judeţul Galaţi nu a depăşit recordul naţional. În 2010, o ieşeancă în vârstă de 63 de ani a fost internată la Spitalul de Urgenţă din Iaşi cu o alcoolemie de 7,55 la mie alcool în sânge.
Pagina 1 din 1
