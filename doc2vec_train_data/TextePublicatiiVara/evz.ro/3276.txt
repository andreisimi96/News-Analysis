După 9 luni de investigații, 46 de persoane audiate și 71 de scrisori schimbate cu alte instituții, comisia parlamentară de anchetă privind arhiva SIPA a reușit să probeze un singur incident dintr-un ocean de întrebări și suspiciuni care rămân momentan fără răspuns.
Înființată în anul 1991 ca structură anticorupție în penitenciare, SIPA a devenit în 1997 un serviciu secret de temut, învăluit în controverse. La capătul unui deceniu în care a planat suspiciunea că SIPA strângea de fapt date intime despre magistrați cu care aceștia erau șantajați, Guvernul a închis serviciul secret în 26 ianuarie 2006.
Secretele lui erau împrăștiate în patru zări, ținute sub cheie, în fișete metalice, în sediile SIPA din țară, așa că Guvernul a decis că toate informațiile vor fi trimise în București. Așa a luat naștere arhiva SIPA. Această arhivă a fost depozitată în sediul central al Administrației Naționale a Penitenciarelor, la etajul 2, în două camere aflate față în față la capătul unui hol. Accesul spre capătul holului a fost blocat cu o ușă metalică de securitate, cu yală și lacăt, iar ușile și ferestrele camerelor au fost asigurate cu sigiliu. Pe hol a fost amplasat și un aparat xerox.
Scandal uriaș ținut la secret
Ministrul justiției de atunci, Monica Macovei, a înființat două comisii succesive care să meargă în aceste camere în care veneau secretele SIPA, să inventarieze toate documentele strânse de serviciul secret, după care să decidă ce se va întâmpla mai departe cu acele hârtii. Următorul ministru al justiției, Tudor Chiuariu, a înființat o a treia comisie de inventariere a arhivei SIPA.
Această comisie a scris ce-a observat în Raportul 096 din 17 aprilie 2008, raport secret de stat pe care „Evenimentul zilei” l-a publicat în exclusivitate în 2017. Raportul semnalează numeroase nereguli și ciudățenii, printre care faptul că informații confidențiale din arhiva SIPA ar fi ajuns la fostul ministru Monica Macovei. Ca răspuns, Parlamentul a înființat pe 27 septembrie 2017 o comisie specială de anchetă care a investigat dacă din arhiva SIPA au fost copiate ilegal documente privind viața privată a magistraților.
Ieri, Parlamentul a primit concluziile anchetei și a votat Raportul final al comisiei. „Evenimentul zilei” vă prezintă ce au descoperit parlamentarii dar și unde și-au ratat misiunea.
„Doamna ministru a spus: Eu pe ăsta îl iau!”
Fostul șef al Serviciului Sinteze în vremea când serviciul secret încă funcționa, Dumitru Frățilă, a declarat în comisia de anchetă, în 8 mai 2018, că fostul ministru al Justiției, Monica Macovei, împreună cu consilierul ei, Dan Tapalagă (foto), au intrat în anul 2005, sub pretextul unui incendiu, în locul în care se aflau cele mai mari secrete ale SIPA și au ridicat un registru de evidență a documentelor fără să dețină certificate de acces la informații clasificate. Tapalagă și Macovei au refuzat să vină la audieri în Parlament.
Frățilă a spus că în data de 5 ianuarie 2005, în jurul orei 20.00, a fost chemat de urgență la serviciu pentru că biroul Serviciului Sinteză, Analiză, Secretariat pe care îl conducea ar fi luat foc. Când a ajuns, s-a întâlnit acolo cu Macovei și Tapalagă care îl „întâmpinau” pe hol și care i-au cerut să deschidă biroul în care erau documentele operative ale SIPA. Potrivit lui Frățilă, lui Macovei și Tapalagă li s-a cerut să prezinte dovada că dețin certificate de securitate sau autorizații de acces la informații clasificate și au refuzat să le prezinte.
Cu toate astea, li s-a permis accesul. „Doamna ministru a solicitat să vadă registrele de evidență a documentelor, iar referitor la unul dintre acestea, aferent anului 2003 sau 2004, doamna ministru a spus: „Eu pe ăsta îl iau!„”, a povestit Frățilă, potrivit raportului parlamentar.
Din corespondența comisiei de anchetă cu ORNISS a rezultat că Macovei și Tapalagă „nu dețineau la acea dată, certificat de securitate sau autorizație de acces la informații clasificate”. Ce era mai exact în camera în care au intrat cei doi? A spus-o într-o altă audiere fostul șef al Serviciului de Siguranță Internă al SIPA, Dumitru Tudorache. „Toate documentele operative ale Serviciului, în format final, care fuseseră exploatate la diferite servicii de informații, structuri, Parchetul General, SIE, SRI, CSAT inclusiv”, potrivit raportului parlamentar.
A sigilat fișete
Comisia de anchetă a spus că, în aceeași „vizită”, ministrul Justiției, însoțit de Tapalagă, „a sigilat unul sau două fișete din arhivă (…) ne-a solicitat să deschidem să vadă integritatea documentelor, am arătat-o”, potrivit unei mărturii despre care comisia nu spune cui îi aparține. Acest lucru ar fi putut conduce chiar la „periclitarea siguranței naționale” pentru că acele informații din fișete nu au mai putut fi transmise mai departe, au afirmat parlamentarii în raport.
