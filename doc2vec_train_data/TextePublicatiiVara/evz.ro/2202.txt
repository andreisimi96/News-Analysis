Alianța strategică dintre grupul elevețian Ameropa, prin cumpărarea unui pachet de acțiuni la două companii din România, este în atenția Consiliului Concurenței.
Grupul elvețian Ameropa, care deține în România cel mai important producător de îngrășăminte pentru agricultură, Azomureș, intră într-o alianță strategică cu Promat Comimpex SRL și Agroind Cauaceu S.A., două companii din domeniul agricol, cu activitate în vestul României. Ameropa Holding AG a acceptat să achiziționeze câte 40% din acțiunile companiei Promat Comimpex (companie fondată în 1998 de ing. Cristian Moldovan, cu sediul în Tășnad, Satu Mare) și Agroind Cauaceu (companie fondata în 1974 de Dan Corbuț, cu sediul în Diosig, Bihor). Promat Comimpex și Agroind Cauaceu distribuie îngrășăminte pentru agricultură, produse pentru protejarea plantelor, combustibil diesel pentru agricultură, semințe și colectează cereale și boabe oleaginoase în nord-vestul și sud-vestul României. Ambele companii au dezvoltat o colaborare strânsă cu fermierii locali în decursul anilor. „Intrarea companiei Ameropa în capitalul acestor companii va dezvolta și mai mult potențialul acestora de dezvoltare și accesul pe piețele internaționale. Cele două companii vor continua să fie conduse de către principalul acționar, Cristian Moldovan, respectiv Dan Corbuț. Prin această investiție, Ameropa Holding va beneficia de experiența locală a celor două companii românești și, în același timp, își va reafirma angajamentul și puternica implicare către fermierii din România”, se arată într-un comunicat transmis de Ameropa.
Grupul elvețian consideră că această mutare este în beneficiul fermierilor români și marchează o nouă bornă în procesul de dezvoltare a agriculturii din România.
Ameropa Holding AG este o companie cu acționariat privat elvețian, fondată în 1948, cu activități în producerea, stocarea și vânzarea de îngrășăminte pentru agricultură și cereale. Ameropa are activități în intreaga lume, cu birouri regionale pe 5 continente. Ameropa Holding este prezentă pe piața din România din 2007, când a preluat Comcereal Constanța (in prezent Ameropa Grains). Ameropa Holding și-a consolidat angajamentul către piața din România în 2012, când a preluat producătorul de îngrășăminte Azomureș și operatorul portuar Chimpex Constanța.
Pagina 1 din 1
