Un raport al Oficiului European de Luptă Antifraudă (OLAF) arată că în anul 2017 România este pe primul loc în ceea ce privește numărul de investigații vizând fraude cu fonduri europene.
Raportul efectuat de OLAF pentru 2017 include referiri la cazul Teldrum, fără a-l nominaliza.
Raportul arată că România se află pe primul loc în ceea ce priveşte investigaţiile încheiate referitoare la managementul sau la cheltuirea fondurilor UE la nivel regional sau naţional, potrivit News.ro.
Astfel, un număr de 11 cazuri au fost încheiate cu privire la România, dintre care în cazul a 8 cazuri au fost emise recomandări.
OLAF mai menționează că există un trend în ceea ce privește corupția cu fonduri europene, constând în existența unor înțelegeri între câștigătorul unei licitații și consultant sau beneficiarul finanțării sau acela în care există un real conflict de interese. În acest caz, OLAF a făcut referire la două cazuri din România, cu bani care au provenit de la Fondul European de Dezvoltare Regională.
Astfel, OLAF descrie un caz în care reprezentanţii unui consiliu judeţean, în calitate de beneficiar, s-au înțeles cu reprezentanţii companiei, care au stabilit specificaţiile tehnice pentru un drum, astfel încât să fie stabilite criterii restrictive în documentaţia de licitaţie, de care să beneficieze un anumit operator economic, în timp ce alţi ofertanţi au fost descalificaţi în etapa iniţială de evaluare, mai scrie sursa citată.
"În noiembrie 2017, DNS a formulat acuzaţii la adresa unor oficiali de rang înalt pentru fraudă cu fonduri europene, pentru crearea unui grup infracţional organizat şi abuz în serviciu", se arată în raport, care face astfel referire la dosarul Teldrum, în care este implicat liderul PSD Liviu Dragnea.
Pagina 1 din 1
