Publicaţia Lumeajustiţiei.ro a publicat plângerea penală pe care fosta şefă DIICOT Alina Bica a formulat-o la PICCJ împotriva şefei DNA Laura Codruţa Kovesi. Plângerea penală a fost expediată de Alina Bica din Costa Rica, demersul fiind dezvăluit la Înalta Curte de apărătorul fostei şefe DIICOT, avocatul Doru Trăilă. Şefa DNA este acuzată de cercetare abuzivă şi represiune nedreaptă.
Iată fragmente din plângere:
“Cu ocazia instrumentării acestui dosar au fost comise o serie de abuzuri şi nereguli, ce se circumscriu unor fapte de natură penală, aşa cum le-am evidenţiat mai sus, din care amintesc doar cele mai importante aspecte de nelegalitate şi anume:
–Procurorul şef al Secţiei de combatere a corupţiei din cadrul Direcţiei Naţionale Anticorupţie Gheorghe Popovici, cu acordul şi cu sprijinul Laurei Codruţa Kovesi, la data săvârşirii faptelor Procuror şef al Direcţiei Naţionale Anticorupţie, a încercat prin promisiuni şi ameninţări să-l determine pe martorul denunţător Mihăilescu Florentin Ionuţ şi pe inc. Simu Horia să ofere declaraţii mincinoase în ceea ce mă priveşte, referitor la pretinsele infracţiuni de luare de mită şi abuz în serviciu;
–Aceiaşi procurori au trunchiat în mod fals anumite convorbiri telefonice purtate de mine cu martorul denunţător Mihăilescu Florentin Ionuţ, inducând în eroare instanţa de judecată pentru emiterea mandatului de arestare în ceea ce mă priveşte;
–Declaraţiile inc. Simu Horia care a menţionat în repetate rânduri, în faţa instanţei de judecată, că anterior inculpării şi arestării sale procurorul şef Gheorghe Popovici l-a chemat în biroul său şi i-a solicitat să declare mincinos că aş fi fost implicată în acest dosar, propunându-i calitatea de martor dacă face acest lucru, iar în momentul în care a refuzat s-a trezit inculpat, reţinut şi arestat. (…)
Referitor la existenţa infracţiunilor de cercetare abuzivă, prevăzută de art. 280 Cod penal şi represiune nedreaptă, prevăzută de art. 283 alin. (1) Cod penal, doresc să precizez următoarele:
Caracterul ilegitim al modului în care cei doi procurori, Gheorghe Popovici şi Laura Codruţa Kovesi, la data săvârşirii faptelor procuror şef al Secţiei de combatere a corupţiei din cadrul Direcţiei Naţionale Anticorupţie şi Procuror Şef al Direcţiei Naţionale Anticorupţie, au procedat la adunarea materialului probator în ceea ce mă priveşte, rezultă din declaraţiile persoanelor mai sus menţionate: ameninţări, şantaj şi promisiuni de netrimitere în judecată.
Aceste abzuri se reflectă în reglementările conţinute de art. 280 Cod penal şi art. 283 Cod penal, fapta de ticluire de probe, în mod malversiv, represiv, exercitând acţiunea penală şi dispunând trimiterea în judecată, deşi cunoşteau că probele au fost obţinute în mod ilegal, ticluite, dezvăluite ilegal, că nu există aşadar niciun fel de temei juridic legal stabilit în baza căruia să se dispună tragerea mea la răspundere penală. Toate aceste acţiuni, comise în diverse forme de participare, fie directă în cazul procurorului de caz, fie direct mediată în cazul Procurorului Şef al Direcţiei Naţionale Anticorupţie, atrag în mod clar necesitatea declanşării de cercetări în vederea tragerii la răspundere penală a celor vinovaţi, şi, în raport de aceste elemente, şi de dovezile care vor fi administrate vă solicit să dispuneţi declanşarea de cercetări penale şi luarea măsurilor legale impuse care vor conduce la tragerea la răspundere penală a tuturor persoanelor vinovate care au făcut posibilă o asemenea situaţie”.
Pagina 1 din 1
