Întâlnirea din Singapore dintre Trump și Kim a fost mult mai călduroasăși mai rodnică decât prevedeau experții. La complexul Capella a plouat cu galanterii și promisiuni.
În josul documentului, două semnături: în dreapta, a lui Trump, groasă și îndesată, a lui Kim, oblică și răsfirată. Nu doar că întâlnirea istorică dintre liderii american și nord-coreean a avut loc, în ciuda scepticismului multora, dar ea s-a soldat cu semnarea unui acord.
Evocând summit-ul inter-coreean din 27 aprilie, Kim Jong Un își afirmă, în documentul de la Singapore, „angajamentul ferm și de neclintit pentru o denuclearizare completă a Peninsulei Coreene”, fără a preciza însă că aceasta va fi „verificabilă și ireversibilă”, așa cum cereau Statele Unite înainte de summit.
„Vom avea mulți oameni în Coreea de Nord”
Însă, la conferința de presă de după întâlnirea cu Kim, Trump a dat asigurări că „denuclearizarea va fi completă și verificată”, iar procesul de denuclearizare va începe „foarte, foarte curând”. El a explicat și că verificările „înseamnă că vom avea foarte mulți oameni în Coreea de Nord”.
Oficialii americani și nord-coreeni se vor întâlni pentru discuții pe acest subiect „la cea mai apropiată dată posibilă”, arată documentul comun.
Partea americană s-a angajat, la rândul ei, să „ofere garanții de securitate” Coreei de Nord. Kim se teme cel mai mult că o deschidere politică spre Occident s-ar putea solda cu o răsturnare de regim. Totuși, Trump a anunțat că sancțiunile împotriva Phenianului vor fi menținute până ce amenințarea nucleară va dispărea.
El a precizat și că nu are în vedere, pentru moment, o reducere a prezenței militare americane în Coreea de Sud, dar a făcut totuși un mic gest de bunăvoință: exercițiile militare comune cu forțele Coreei de Sud vor fi oprite. Potrivit lui Trump, Kim Jong Un s-a angajat să distrugă „foarte curând” un poligon de testare a rachetelor balistice.
De asemenea, lucru foarte interesant, în discuții a fost abordat, fie și pe scurt, subiectul drepturilor omului. Trump a ținut să precizeze că nu a „cedat nimic” în timpul discuțiilor și că „unele lucruri au fost aprobate, dar nu sunt reflectate în acord”.
Trump i-a arătat „Bestia” lui Kim
Donald Trump s-a întrecut în galanterii față de mult mai tânărul său omolog. El l-a numit pe Kim „foarte deștept”, „demn de stimă” și „foarte dârz negociator”.
„Am văzut că este un om foarte talentat. Și am mai văzut că își iubește foarte mult țara”, a spus Trump. După întâlnire, a urmat o plimbare prin grădinile luxosului complex Capella din Singapore, ocazie cu care Trump a declarat că întâlnirea a decurs „mai bine decât s-ar fi așteptat oricine”.
