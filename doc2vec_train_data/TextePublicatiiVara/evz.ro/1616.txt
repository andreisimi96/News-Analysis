Un personaj important al Guvernului a fost eliberat din funcție, la cerere, printr-o decizie a premierului Viorica Dăncilă. Este vorba despre Iulian Cliseru vicepreşedinte al Autorităţii care gestionează exploatările de gaze și petrol de la Marea Neagră. El este soțul Speranței Cliseru, mâna dreaptă a primarului general al Capitalei, Gabriela Firea.
Iulian Cliseru a fost eliberat la cerere din funcţia de vicepreşedinte, cu rang de subsecretar de stat, al Autorităţii Competente de Reglementare a Operaţiunilor Petroliere Offshore la Marea Neagră (ACROPO) printr-o decizie a premierului Viorica Dăncilă, transmite agrepres.ro .
Decizia a fost publicată, marţi, în Monitorul Oficial.
Pus în funcția de vicepreședinte de fostul premier Mihai Tudose, în octombrie 2017, Cliseru fusese numit, chiar, la șefia Autorității care gestionează exploatările de gaze și petrol de la Marea Neagră, în luna martie, după ce Viorica Dăncilă l-a revocat din funcție pe fostul președinte, Iulian Offenberg. Iulian Cliseru este soțul Speranței Cliseru, fost prefect de Ilfov, director în Primăria Voluntari, președinte al Consiliului de Administrație (CA) al RATB, administrator la Compania de Dezvoltare Durabilă și președinte al CA de la Compania de Pază a Municipiului București.
Autoritatea Competență de Reglementare a Operațiunilor Petroliere Offshore la Marea Neagră a fost înființată în anul 2016. Printre alte atribuții, Autoritatea trebuie să supravegheze respectarea dispozitiilor legale de către operatori și proprietari, inclusiv inspecții, control, investigări și măsuri de punere în aplicare.
Rolul instituției este unul esențial în exploatarea zăcămintelor uriașe de gaze naturale descoperite în Marea Neagră.
Pagina 1 din 1
