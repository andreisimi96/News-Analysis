Oltenii vor juca în Europa, după ce au câștigat Cupa României, scor 2-0 cu Hermannstadt. 25 de ani trecuseră de la ultimul succes major al Universității.
Cupa României a ajuns la Craiova, după ce duminică seara, CS „U” a triumfat pe „Arena Națională”, în utlimul act al competiției.
Oltenii au trecut cu scorul de 2-0 de revelația Hermannstadt, formație care din sezonul viitor va evolua în Liga I Betano. Dar „alb-albaștrii” n-au avut viață ușoară în fața unui adversar care a venit la București fără complexe de inferioritate.
Ultimul succes, în 1993
Sibienii au ratat câteva ocazii de-a marca, dar mai experimentați, craiovenii au punctat grație lui Gustavo (30) și Alexandru Mitriță (58). A fost suficient pentru un succes istoric, care să ducă în Bănie primul trofeu după o pauză de 25 de ani. În 1993, Universitatea câștiga finala Cupei României, disputată contra Daciei Unirea Brăila (scor 2-0).
La olteni jucau la acea vreme Gică Craioveanu, Emil Săndoi, Silviu Lung, Ionel Gane sau Cristi Vasc. Au trecut 25 de ani în care oltenii s-au devorat între ei, iar clubul a fost măcinat de conflicte la nivelul conducerii. Universitatea a fost strivită de finanțatorii Dinel Staicu, Gigi Nețoiu și îngropată de Adrian Mititelu, cel care, în prezent, finanțează FC „U”, în liga a IV-a.
„Nu mai aveam stare”
„ M - a m născut în 1993. Am muncit mult să câştigăm acest trofe. Trebuie să continuăm ca şi până acum. Am aşteptat cu nerăbdare acest meci, nu mai aveam stare în camera de hotel. Ne tot puneam întrebări despre cum o să fie. A fost un meci mai greu la început, a fost încărcătură mare. Important este că neam ajutat între noi, pentru mine a contat mai puțin să înscriu, am vrut să joc pentru echipă”, a declarat Alexandru Băluță, fotbalist al Craiovei.
Fotbalul românesc, doar patru echipe în Europa
Pentru că în ultimele sezoane echipele românești au făcut doar act de prezență în cupele europene, cu mici excepții, coeficientul de țară s-a prăbușit.
Astfel, în stagiunea 2018- 2019 a competițiilor intercluburi, Liga I Betano va avea doar patru reprezentante. Campioana, CFR Cluj, va lua startul în UEFA Champions League, în turul al 2-lea preliminar. Ardelenii nu vor fi cap de serie și vor evolua la data de 24 / 25 iulie și 31 iulie / 1 august. FCSB, vicecampioană, va juca în turul 2 preliminar al Ligii Europa, și va fi cap de serie. Meciurile sunt programate la data de 26 iulie și 2 august.
Viitorul începe prima
Câștigătoarea Cupei României, CS „U” Craiova, va începe sezonule european în turul 3 preliminar al LE, pe 9 și 16 august, fără să fie capi de serie. Viitorul va debuta în primul tur preliminar al LE (12 și 19 iulie). Oamenii lui Gică Hagi sunt outsideri.
Pagina 1 din 1
