Premierul Viorica Dăncilă a fost prezent la inaugurarea consulatului Estoniei în România, iar ceremonia a fost marcată de o greșeală de protocol care a ajuns rapid în presă. Reprezentanții țării baltice oferă prima reacție după problemele apărute la Constanța.
Consulul onorific al Estoniei la Constanța, Alexandru Bobe, a afirmat că incidentul produs la malul mării, când steagul țării a fost arborat invers, este unul regretabil. Ceremonia, la care a fost prezentă și Dăncilă, a fost organizată de „protocolul de stat”, mai spune diplomatul, conform MEDIAFAX.
„Aşa cum ştiţi, la astfel de evenimente internaţionale, care implică şefi de state sau de guverne, de organizare se ocupă protocolul de stat. Noi nu am avut nicio implicare în organizare şi, drept să vă spun, am observat că drapelul Estoniei nu era aşezat cum trebuie odată cu restul lumii din sală”, a spus Bobe. Acesta a precizat ulterior că nu ştie cine s-a ocupat de organizarea evenimentului de la Constanța, fiind cineva „probabil de la Guvern”.
Consulul onorific a accentuat că incidentul este unul regretabil, iar acesta este unul „de care se pare că noi, românii, facem mai mult caz”.
„Îmi pare totuşi foarte rău că acest incident aruncă o umbră urâtă asupra evenimentului. Mai ales că se pare că noi, românii, facem mai mult caz, iar oficialii Estoniei au trecut cu eleganţă”, a mai spus Alexandru Bobe.
Acesta nu a fost singurul incident de la inaugurare. Dăncilă a fost huiduită de câțiva protestatari care au purtat pancarte pe care au scris „Rușine” sau „Fără penali". Protestatarii au acuzat-o pe Viorica Dăncilă că este „apărătoarea hoților și a corupților”.
În jur de 20 de constănțeni, purtând pancarte, au așteptat-o pe prim ministrul Viorica Dăncilă, atât la venire cât și la plecare, în fața Universității Constanța, scandând „Rușine să vă fie!”. Un bărbat, indignat de mobilizarea uriașă de forțe de ordine, jandarmi, polițiști, SPP-iști, a declarat, pentru EVZ, că ar fi vrut să intre la evenimentul de inaugurarea a consulatului onorific al Estoniei la Constanța, dar după ce a trecut prin filtre a fost oprit de „acest dispozitiv de intimidare”. O tânără a explica că pe pancarte au scris „He- he”, aceasta fiind interjecția cu care reacționează premierul. „Nu are ce căuta în fruntea guvernului. Ar fi trebuit să îi aducem azi un abecedar”.
Pagina 1 din 1
