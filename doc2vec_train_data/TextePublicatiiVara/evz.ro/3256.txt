Consiliul Generalal al Capitalei este chemat, în şedinţa de joi, 14 iunie, să-şi dea acordul pentru demararea procedurilor de achiziţie a şase terenuri situate în Parcul Verdi, în suprafaţă totală de 33.715 mp. Potrivit g4media.ro, solicitarea vine după ce mandatarii proprietarilor au anunţat primăria, la începutul acestui an, de intenţia de a vinde bucata din Parcul Verdi.
Cererea a ajuns la Primărie prin intermediul a doi mandatari – Dragoş şi Geta Săvulescu. Dragoş Săvulescu a fost, până în 2013, patron al clubului de fotbal Dinamo și, în prezent, cochetează cu actoria. El a fost condamnat, în primă instanţă, în dosarul lui Radu Mazăre pentru că, în asociere cu Georgică Giurgiucanu ar fi intrat, ilegal, la un preţ de nimic, în posesia unor drepturi succesorale ce aparțineau Alinei Ivonne Buzescu-Movilă.
A fost condamnat de Curtea de Apel în Iulie 2017, însă poate face recurs la Înalta Curte. Faptele ar urma să se prescrie anul viitor.
Aceasta moștenise proprietăți impresionante în București și Constanța, pe care le-ar fi lăsat Academiei Române prin testament. DNA susţinea că, având complicitatea unui notar, cei doi au acționat ca mandatari ai acesteia. Au solicitat Primăriei Constanța să intre în posesia unor suprafețe de teren ce însumau 12.500.000 de metri pătrați, apoi au vândut succesiv drepturile succesorale unor cunoscuți sau rude, la preturi foarte mici și apoi pe piața liberă.
Potrivit calculelor facute de procurori, inculpatii au obtinut profituri enorme.
Geta Săvulescu este mama lui Dragos Săvulescu. Ea este cea care a obţinut, în 2015, despăgubiri consistente pentru proprietarii terenurilor din parcul Verdi. A dat în judecată Primăria Capitalei pentru că adevăraţii proprietari – Camelia Coman Yărescu, Liviu Traian Poenaru, Eugenia, Franţ şi Ion Tudor ar fi fost lipsiți de exercitiul folosinței terenurilor, în perioada 2011-2015. Instanţa i-a dat dreptate în 2016 şi a acordat despăgubiri ce însumează 660 de mii de euro, la care se adaugă dobânzi penalizatoare. De asemenea, până la punerea în aplicare a sentinţei, primăria este obligată să plătească 2 euro/mp lunar, adică 67.430 de euro. Decizia nu este defnitivă.
În cererea adresată primăriei, Geta Săvulescu a anunţat că-i va convinge pe proprietari să renunţe la aceste pretenţii, dacă reuşeşte să ajungă la o înţelegere cu primăria în privinţa preţului de vânzare. Pe piaţa imobiliară, un mp de teren în zonă se vinde cu peste o mie de euro.
Pagina 1 din 1
