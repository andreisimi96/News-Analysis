Agenţia Naţională de Administrare Fiscală a dat azi publicităţii lista persoanelor fizice şi juridice care au datorii la stat până la 31 martie anul curent.
Legea 207 din 2015 privind Codul de procedură fiscală nu prevede însă sumele de rambursat sau de restituit. Pe site-ul ANAF au fost publicate obligaţiile fiscale care depăşesc următoarele plafoane :
500.000 de lei pentru marii contribuabili.
250.000 de lei pentru contribuabilii mijlocii.
100.000 de lei pentru alţi debitori, inclusiv persoanele fizice care cu restanţe fiscale din activităţi economice sau profesii liberale.
15.000 de lei, în cazul persoanelor fizice, altele faţă de cele din paragraful anterior.
Ministerul Finanţelor a anunţat că în acest an vrea să stimuleze plata restanţelor acumulate în ultimii ani de persoanele fizice. Datoriile acestora totalizează aproape 14 miliarde de lei.
“Am vorbit de acest lucru la început acestui an când am făcut declaraţia unică şi la acea dată vorbeam de restanţe, de faptul că ANAF nu a trimis în ultimii cinci ani decizii de impunere către anumite categorii de persoane, de contribuabili.
Şi atunci e normal ca fiecare să ştie într-un final ce are de dat către stat şi undeva prin toamnă să avem o centralizare a acestor informaţii fiscale pentru care fiecare contribuabil să aibă această imagine.
După care e normal, ca şi stat, pentru că ai avut o parte de vină ne-notificând contribuabilul, dar şi contribuabilul trebuia să ştie foarte bine legea şi să plătească faţă de stat, deci undeva la mijloc, să putem propune un mecanism care să încurajeze plata acestor sume în marea lor parte în acest an”, a declarat ministrul Finanţelor, Eugen Teodorovici.
Pagina 1 din 1
