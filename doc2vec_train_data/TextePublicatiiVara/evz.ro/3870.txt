Senatorul Daniel Zamfir s-a înscris în ALDE. Fostul PNL-ist s-a prezent, ieri, alături de Călin Popescu-Tăriceanu, la conferința de presă susținută de președintele ALDE, cel din urmă precizând că proiectele de lege ale lui Daniel Zamfir privind plafonarea dobânzilor și darea în plată pentru leasing vor fi susținute de majoritatea parlamentarăși în forul decizional, Camera Deputaților.
Daniel Zamfir fusese deja dat afară din PNL, pe 28 martie, de către Biroul Executiv al partidului, însă excluderea acestuia trebuia să fie validată de un for superior - Consiliul Național.
Senatorul nu a mai așteptat acel moment și spune că drumul pe care a luat-o partidul, sub conducerea lui Ludovic Orban, este greșit și că este convins că, mai devreme sau mai târziu, cu adevărații liberali din PNL se va întâlni de aceeași parte a baricadei.
„Poate cea mai neagră şi ruşinoasă eră pentru PNL”
Daniel Zamfir a anunțat, sâmbătă seara, că părăsește PNL, printr-o scrisoare deschisă către colegii săi liberali, prin care se declara nemulțumit de faptul că președintele partidului Ludovic Orban l-a amenințat cu excluderea în urma proiectelor de lege inițiate. De altfel, Zamfir a mai spus că în partid este promovată „o gândire primitivă”, referindu-se la faptul că la nivelul conducerii s-a luat decizia de a nu fi votată nicio lege propusă de coaliția PSD-ALDE, în ciuda faptului că unele legi ar putea veni în sprijinul românilor, conform scrisorii deschise.
„Eu nu sunt aici pentru că în urmă cu trei luni Ludovic Orban a decis să mă excludă din PNL. Şi astăzi nu sunt exclus din PNL. Şi astăzi acel Consiliu Naţional care trebuia să decidă excluderea mea nu a mai fost convocat de Ludovic Orban. (…) Astăzi, PNL s-a transformat în apărătorul abuzurilor, în partidul care, epuizându-şi toate argumentele politice, recurge la plângeri penale de înaltă trădare împotriva premierului, închide ochii la protocoale secrete, declanşează o campanie fără precedent împotriva CCR. Este, şi o spun cu regret, poate cea mai neagră şi ruşinoasă eră pentru PNL, cu cel mai ruşinos preşedinte PNL”, a susţinut Daniel Zamfir, ieri, în cadrul conferinței de presă, de la sediul ALDE.
