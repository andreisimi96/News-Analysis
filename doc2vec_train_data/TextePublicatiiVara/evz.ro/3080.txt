Agenţi ai Serviciului de Securitate al Ucrainei (SBU) au descins luni, 11 iunie, la Centrul de Cultură Eudoxiu Hurmuzachi din Cernăuţi, confiscând materiale şi reţinându-l pe preşedintele acestuia, Vasile Tărâţeanu, căruia i s-a deschis un dosar penal, în baza articolului 110 al Codului Penal al Ucrainei. Acuzaţia a fost că materialele respective, hărţi ale României Mari din 1918, ar constitui „apeluri pentru a încălca integritatea teritorială” a Ucrainei, anunţă europarlamentarul Laurenşiu Rebega într-un comunicat de presă cu titlul “Ucraina este al doilea URSS, mai prost!”.
Centrul Cultural Român Eudoxiu Hurmuzachi din Cernăuţi se află în subordinea Ministerului pentru Românii de Pretutindeni, deci a Guvernului României, şi a fost deschis ca urmare a unor acorduri oficiale între România şi Ucraina. Prin urmare, prin această acţiune, serviciile secrete ucrainene intră într-un spaţiu în care funcţionează o instituţie a Guvernului României, iar Ucraina acuză România de incitare la încălcarea integrităţii ei teritoriale, mai precizează Rebega.
“Putem crede, oare, aşa ceva? Cine are interesul să strice relaţiile Ucrainei cu Uniunea Europeană? Faţă de această situaţie, extrem de gravă, ar trebui să reacţioneze atât România, cât şi Uniunea Europeană!
Guvernul României, prin MRP, a anunţat doar că „urmăreşte situaţia şi va oferi tot sprijinul posibil, în conformitate cu respectarea cadrului legal intern şi internaţional”,
Este mult prea puţin! După 1991, România a tratat Ucraina cu simpatie, deschidere şi bunăvoinţă. Din păcate, niciunul dintre guvernele succedate la Kiev până acum nu au dovedit înţelegerea noţiunilor europene de democraţie, drepturi ale omului şi protecţie a minorităţilor!
Solicit, de aceea, Guvernului României un protest energic la adresa autorităţilor de la Kiev şi adoptarea unor sancţiuni împotriva Ucrainei, dacă situaţia de la Centrul Eudoxiu Hurmuzachi nu se rezolvă în cel mai scurt timp şi Serviciul de Securitate al Ucrainei (SBU) nu prezintă oficial scuze personalului Centrului.
Conform tuturor observatorilor independenţi, situaţia minorităţilor etnice din Ucraina este mult mai rea decât în perioada sovietică. Nu numai românii, ci şi maghiarii, polonezii şi cetăţenii altor etnii sunt supuşi sistematic unei discriminări de facto. Toate acestea se întâmplă în timp ce diverşi oficiali ucraineni se perindă servili pe la instituţiile din Bruxelles şi din alte capitale europene cerşind bani şi avantaje economice. De fapt, Ucraina şantajează Uniunea Europeană, promiţând reforme care nu se fac şi primind bani care se topesc în conturile unei oligarhii corupte.
Din nefericire, Ucraina nu poate fi considerată un stat democratic. Clasa politică a eşuat, corupţia a atins cote ameţitoare, iar ceea ce se întâmplă în culisele puterii de la Kiev ne trimite cu gândul la nomenclatura din epoca lui Stalin.
Din calitatea de deputat european, voi iniţia o solicitare de îngheţare a fondurilor şi ajutoarelor destinate Ucrainei până când autorităţile de la Kiev nu vor demonstra practic că au înţeles valorile şi normele europene”, mai spune în comunicat europarlamentarul Laurenţiu Rebega, membru al Grupului Conservatorilor şi Reformiştilor Europeni
Pagina 1 din 1
