Aleşii locali vor primi indemnizaţii speciale la încetarea mandatului, din bugetul de stat, potrivit unui articol adoptat miercuri în Comisia specială pentru elaborarea Codului administrativ.
„Persoanele alese începând cu anul 1992 de către cetăţeni, prin vot universal, egal, direct, secret, respectiv prin vot secret indirect şi liber exprimat, respectiv primarii, viceprimarii, pre- şedinţii şi vicepreşedinţii consiliilor judeţene, care îndeplinesc condiţiile vârstei standard de pensionare, ale vârstei standard de pensionare redusă aşa cum sunt prevăzute în Legea nr 263/2010 privind sistemul unitar de pensii publice, cu modificările şi completările ulterioare, sau cele prevăzute de alte legi speciale au dreptul, la încetarea mandatului, la o indemnizaţie pentru limită de vârstă de la data la care li se acordă drepturile de pensie pentru limită de vârstă, dar nu mai devreme de data încetării mandatului aflat în derulare”, se arată în articolul 248 al.(1) din proiectul Codului administrativ.
Condamnații nu iau bani în plus
Același articol arată și de unde vor fi dați banii pentru aceste noi indemnizații speciale: bugetul de stat al ministerului cu atribuţii în domeniul administraţiei publice. Totuși, va exista o excepție: nu vor avea aceste beneficii primarii, viceprimarii, preşedinţii şi vicepreşedinţii consiliilor judeţene care au fost condamnaţi definitiv pentru comiterea unor infracţiuni .
Articolul a fost adoptat cu majoritate de voturi, un vot împotrivă şi trei abţineri. Potrivit Mediafax, ministrul Dezvoltării Regionale şi Administraţiei Publice, viceprim-ministrul Paul Stănescu, a declarat, miercuri, la Constanţa, că, dacă ar fi ieşit la pensie după mandatele de preşedinte al CJ Olt, ar fi luat pensie de 1.580 lei lunar, acesta fiind motivul pentru care susține asigurarea unor pensii decente pentru aleşii locali.
Pagina 1 din 1
