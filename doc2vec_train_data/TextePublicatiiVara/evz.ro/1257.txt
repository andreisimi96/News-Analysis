Academia Rapid, formația finanțată de Primăria Sectorului 1, a scos-o din lupta pentru promovarea în „C” pe CSA Steaua, echipa susținută de MApN.
Două proiecte fotbalistice, susținute din bani publici, și-au disputat, duminică seara, pe „Arena Națională”, dreptul de-a spera la promovarea în divizia a 3-a.
CSA Steaua și Academia Rapid s-au întâlnit în liga a IV-a, într-un meci care unora le-a amintit de clasicele derby-uri din urmă cu 10-20 de ani. Câștig de cauză au avut giuleștenii, care s-au impus cu scorul de 2-0 și vor trebui să mai treacă de un hop, pentru ca în sezonul viitor să evolueze în „C”. Academia Rapid, formația Primăriei Sectorului 1, va întâlni campioana județului Giurgiu, pentru supremație luptându-se grupările din Singureni și Mihăilești.
Un an pierdut fără rezultate
Pentru CSA Steaua, ratarea șansei de promovare este o grea lovitură. Clubul Armatei a anunțat în vara trecută că- și propune să ajungă în Liga I, după promovări succesive, din „D” în „A”.
Eșecul a fost însă lamentabil, iar antrenorul Ion Ion este ca și demis. Steliștii se agață însă de un fir de pai, pentru că juristul Florin Talpan, omul care deschide procese pe bandă rulantă, a anunțat că va contesta cinci jucători ai Rapidului. El a reamintit că echipei sale nu i-a fost oferit un loc în prima ligă, așa cum a solicitat celor de la Federația Română de Fotbal.
Talpan contestă cinci rapidiști
„Sunt foarte convins că din toamnă vom evolua în Liga 3. Asta, în condițiile în care Răzvan Burleanu nu ne-a dat locul în Liga 1, care a fost dat fraudulos celor de la FCSB. Cât despre contestație, așa este, Voicu, Maftei, Niculae, Vlada și Goge nu au drept de joc, așa că ne-am adresat comisiilor. Contestația va fi admisă, pentru că sunt încălcări grave ale regulamentului”, a spus Florin Talpan. Altfel, la meciul de pe „Arena Națională”, Marius Lăcătuș, managerul „militarilor”, a avut un conflict cu un suporter rapidist, care i-a strigat „Fiarei”: „Boschetarule!”. Oficialul a urcat în tribune și i-a băgat mâna în gât fanului.
Pagina 1 din 1
