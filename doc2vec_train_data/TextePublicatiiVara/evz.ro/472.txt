Sebastian Vlădescu, fostul ministru al Finanţelor, a ajuns, marţi, la DNA, fiind citat în dosarul în care este cercetat pentru luare de mită şi trafic de influenţă. ​În acest caz, a fost stabilită o cauțiune imensă, de un milion de euro, pe care inculpatul a achita-o în bani, aur și bunuri imobile.
Fostul ministru Vlădescu și-a achitat cauțiunea folosindu-se de 3 kilograme de aur, sub formă de lingouri, și de mai multe proprietăți imobiliare, conform unui comunicat emis de Parchetul anticorupție.
„Inculpatul Vlădescu Sebastian a respectat cele prevăzute în ordonanța procurorilor anticorupție, în sensul că a pus la dispoziția procurorilor înscrisuri din care rezultă:
- consemnarea la o unitate bancară, la dispoziția DNA, a sumelor de 1.000.000 de lei și 100.000 de euro; - constituirea unei garanții reale mobiliare asupra unor lingouri de aur în cantitate totală de 3 kg (evaluate la 109.740,26 euro); - constituirea unor garanții reale imobiliare asupra unor bunuri imobile evaluate la 488.640 euro; - constituirea unor garanții reale mobiliare asupra unor sume de bani aflate în mai multe conturi bancare până la concurența valorii cauțiunii stabilite de procurori.
Totodată, față de inculpatul Vlădescu Sebastian a fost dispusă măsura controlului judiciar pe o durată de 60 de zile”, se menționează în comunicatul DNA.
Sebastian Vlădescu a precizat că nu a achitat integral cauțiunea stabilită de procurori la un milion de euro. În schimb, ceilalți inculpați fie au depus suma necesară pentru acoperirea cauțiunii fie au pus gaj procurorilor DNA imobile și terenuri.
Potrivit procurorilor, "în perioada 2005-2014, oficiali români sau persoane cu influenţă asupra acestora ar fi primit, de la o companie străină, în baza unor înţelegeri, aproximativ 20 de milioane de euro pentru ca, în schimbul acestor sume, să se asigure încheierea contractelor şi plata facturilor pentru reabilitarea unor tronsoane de cale ferată a liniei Bucureşti-Constanţa, precum şi plata TVA restante pentru reabilitarea unei alte linii de cale ferată care fusese deja realizată de aceeaşi companie".
Din informaţiile publice reiese că asocierea de firme Swietelsky - Wiebe – Takenaka este constructorul lucrărilor. De altfel, autorităţile austriece au efectuat o serie de percheziţii în sedii ale firmei de construcţii Swietelsky, în cadrul anchetei asociate dosarului fostului ministru de Finanţe Sebastian Vlădescu, a relatat site-ul Nachrichten.at.
"În acest context, în prima parte a anului 2005, suspectul Vlădescu Sebastian împreună cu Costea Mircea Ionuţ şi Mititelu Mihaela, a pretins de la reprezentanţii unei companii un comision de 3,5% din valoarea contractelor ce urmau a fi încheiate cu C.N.C.F.R. S.A. privind reabilitarea căii ferate Bucureşti – Constanţa pentru ca, în schimbul acestui comision, să îşi exercite atribuţiile care îi reveneau în calitate de ministru al finanţelor publice, respectiv să aprobe finanţarea suplimentară necesară pentru încheierea contractelor, precum şi pentru a îşi exercita ulterior atribuţiile referitoare la asigurarea fondurilor necesare plăţii facturilor pentru lucrările efectuate", explica DNA la momentul demarării investigaţiilor.
În perioada 2008-2009, în baza acestei înţelegeri, Sebastian Vlădescu ar fi primit un milion de euro, reprezentând partea sa din comisionul pretins, în conturile bancare ale unor societăţi comerciale pe care le controla.
