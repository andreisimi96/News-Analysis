Ioan Aurel Pop
În zilele de 1-2 iunie 2018, a avut loc la Washington, DC, având ca organizator principal The Wilsonian Club, conferința internațională cu titlul „Renașterea Europei” (Rebirth of Europe), care și-a propus să celebreze trecerea a 100 de ani de la crearea, refacerea sau întregirea statelor naționale din Europa Centrală și de Est, printre care și România, și de la recunoașterea lor internațională prin Conferința de Pace de la Paris, moment important, a cărui existență nu ar fi fost posibilă fără aportul decisiv al președintelui american Woodrow Wilson.
România a fost reprezentată la conferință, datorită demersurilor misiunii, de către președintele Academiei Române și rectorul UBB, acad. Ioan-Aurel Pop, ambasadorul României în Statele Unite ale Americii, dr. George Maior și Dennis Deletant, visiting professor în cadrul Georgetown University. La conferință au mai participat ambasadorii Poloniei și Cehiei, prim-colaboratorul ambasadorului Slovaciei, istorici, cercetători, reprezentanți ai mediilor academic și diplomatic din Statele Unite ale Americii, Polonia, Slovacia, Cehia, Ucraina.
În cadrul evenimentului, acad. Ioan Aurel Pop a prezentat reperele principale ale creării statalității românești, anterioare anului 1918, accentuând asupra voinței liber exprimate de populația din teritoriile care s-au unit cu România în favoarea actului unirii. La rândul său, profesorul Dennis Deletant, a prezentat detaliile participării României la Primul Război Mondial, arătând principalele acțiuni politice, diplomatice și militare pe care țara noastră le-a întreprins în aceea perioadă.
The Wilsonian Club este una dintre cele mai prestigioase organizații neguvernamentale din capitala SUA, care ține în atenția publicului moștenirea politică a președintelui Woodrow Wilson și administrează Woodrow Wilson House Museum.
De asemenea, la data de 4 iunie 2018, în cadrul seriei de evenimente de diplomație publică consacrate marcării Centenarului Marii Uniri, Ambasada României a organizat, la sediul misiunii, conferința „Cum s-a făurit România?”, susținută de președintele Academiei Române, prof. Ioan-Aurel Pop. Acesta a prezentat etapele realizării Marii Uniri de la 1918, începând cu momentele din jurul anului 1848, când au apărut mișcările de emancipare națională: “În 1918, unele state s-au format ca pasărea Phoenix, din propria cenușă, altele au renăscut, iar altele s-au întregit. „Ora astrală” a românilor a fost anul 1918, când, prin aplicarea dreptului la autodeterminare – oficializat în urma declarației președintelui Woodrow Wilson, din ianuarie 1918 – s-au unit provinciile istorice cu Regatul României. Noul cadru politic-teritorial din Europa Centrală a creat, după 1918, condițiile favorabile dezvoltării națiunilor, dar a conținut și germenele unor rivalități și contradicții. Oricum, în 1919-1920, pentru prima oară în istorie, marile puteri au ținut seama și de voința popoarelor, nu numai de propriile interese, când au aprobat noua arhitectură a Europei.”.
Evenimentul s-a bucurat de un public numeros și de aprecierea invitaților, printre aceștia numărându-se membri ai comunității românești, profesori universitari și cercetători (inclusiv membri ai Academiei Române), membri ai mediului diplomatic acreditați în capitala americană (Ambasada Republicii Moldova), reprezentanți ai Departamentului de Stat al SUA.
