Cel puțin 26 de persoane au fost ucise în urma unui atac cu mașină capcană, după ce un atentator sinucigaș a detonat bomba pe care o avea la bord. Oamenii celebrau încetarea focului pe perioada sărbătorii Eid, în provincia Nangarhar din estul Afganistanului, conform unui oficial local.
Site-ul de știri "Amaq", cunoscut pentru legăturile sale cu Statul Islamic, a postat o declarație online în limba arabă, potrivit căreia un militant IS a declanșat atacul care a avut loc în timpul unei adunări de la periferia orașului Jalalabad, capitala provinciei. Printre victime se numără militanți talibani, civili și membri ai forțelor de securitate afgane. Circa 54 de persoane au fost rănite. Guvernul afgan și talibanii au convenit asupra încetării temporare a focului în timpul Eid-ul-Fitar, a doua cea mai importantă sărbătoare musulmană. În prima parte a zilei de sâmbătă, ca urmare a unei decizii surpriză, sute de luptători talibani au intrat în marile orașe afgane pentru a-și vizita rudele și a sărbători Eid alături de acestea. Ministrul Afacerilor Interne, Waiz Ahmad Barmak, s-a întâlnit și a discutat cu militanții talibani în vestul capitalei Kabul, potrivit reportajelor publicate de presa locală. Tot sâmbătă, președintele afgan Ashraf Ghani a decis să prelungească încetarea focului, care urma să se încheie marți, pentru o perioadă necunoscută de timp.
Pagina 1 din 1
