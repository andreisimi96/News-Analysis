În casa de om bun până şi soarele zâmbeşte, legănându-se peste dealul moale de la iarba proaspată, în văpaia casei bătrâneşti. Fiii satului s-au întors la vatră.
Aşa i-am cunoscut pe Niculina şi Ion Grigore, în Suranii Prahovei. Povestea lor e a iubirii în toate formele posibile. Niculina îmi zice că mai ieri se împliniseră 57 de ani de când se cunosc. Încă de pe băncile şcolii primare. Au rămas împreună până azi. Destinul. Deşi drumurile i-au dus nu prea departe, e drept, de vatra în care văzuseră lumina zilei. La Ploieşti. Acolo şi-au făcut meseria vreme de 38 de ani. Ea ca educatoare, el ca inginer mecanic.
Vine însă o vreme când te gândeşti la părinţii care te cheamă. Ion îşi aminteşte sfatul mamei lui. „Veniţi şi luaţi-vă de treabă!”. Şi-au ţinut cuvântul dat. În sălaşul bunilor lui au pus o nouă temelie cu opt ani în urmă. Şi de atunci ţine-te de muncă, nu glumă.
Admir splendoarea. Pajiştea primitoare te întâmpină. Urci către răsadurile de legume. Mai departe, anexele unde cresc iepuri, găini şi prepeliţe. În continuare dai peste iazul cu peşte. Şi încă n-ai terminat, pentru că te invită pădurea sub un bob de zăbavă pe băncuţa dintr-o şipcă. Treci astfel prin paginile care îţi explică de ce gazdele mele trebăluiesc de dimineaţă până seara. Abia când razele părăsesc Valea Lopatnei se aşază şi ei la masa din mijlocul căreia ţâşnesc crengile unui copac sfătos, gustând un strop de nemurire, legănată în hamac.
Colecţia cu nestemate
Dar isprava lor cea mai mare, pentru care am venit azi până aici, e alta. I-aş zice colecţia cu nestemate. Femeia o definşte ca „poartă spre secolul trecut”. Sunt lucrurile care au venit spre ei din podurile înlăcrimate după cei care le-au făurit candva, demult. „Poftiţi să vedeţi!”, sunt invitat în cămăruţa largă în spirit cât un veac. „Ştiţi de unde a pornit totul? De la un ştergar”.
Aveau nevoie să acopere ceva şi dau peste jocul culorilor pe pânză. Nu-şi mai puteau lua ochii de la el. Ca după aceea să scoată din naftalină ce rămăsese de la „străbunicul soţului”, Ion Suraneanu. După care o cumnată de-a Niculinei, văzând cum se pornise iureşul, o invită în gospodăria bunicului ei, Vasile Cernat. Splendori! Alţi oameni aud că familia Grigore vrea să facă un muzeu sătesc şi vin cu odoarele lor. Măcar ei să le îngrijească. Că altfel…
Lista fără capăt
Le ating şi simt amprentele neuitării. Uite o covergă, asemeni unui arc mic, cu care se tăia mămăliga. O ploscă din care sorbeai invitaţia la nuntă. Farfurii măiestrite într-un albastru ceresc. Un zimbir, adică un coş din papură. Învăţ expresii noi. O maşină de călcat încălzită cu cărbuni. Oale de pământ în care se păstra untura. Cofer deasupra căruia stătea ţâţa vacii, la muls. Cofa pentru apă. Putineiul de răsărit untul. Copăiţa cu mălai. Piua de măcinat grâu. Ocaua lui Cuza, unde se cântăreau cerealele. Pieptăni pentru lână. Şi un întreg ansamblu din roţi şi tije, al ţesăturilor. Două lăzi de zestre. Cămăşi de-ţi iau ochii prin puritatea albului jucat în geometria horelor. Opinci. Hodroc. Ce inseamnă? Întreb ca un şcolar. Fusta din portul popular.
