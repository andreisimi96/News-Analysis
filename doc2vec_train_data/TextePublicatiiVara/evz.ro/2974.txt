DNA Craiova a început urmărirea penală împotriva celor implicați în restituirea către asociația Obștea Banca Gilortul Novaci a terenului pe care este construită stațiunea Rânca.
Într-o adresă trimisă luni tribunalului Gorj, procurorii anticorupție menționează că efectuează cercetări cu privire la săvârșirea infracțiunilor de abuz în serviciu și folosirea funcției pentru favorizarea unor persoane.
DNA a fost sesizată de către Corpul de Control al ministrului Afacerilor Interne, care a făcut verificări în cauză. „În urma acestor verificări s-au constatat deficiențe în legătură cu punerea în aplicare a legislației în materia fondului funciar și a proprietății publice de către factorii responsabili pe acest segment, cu privire la emiterea titlului de proprietate nr. 1518397/21.06.2013 în favoarea Obștii Banca Gilortul Novaci, în cauză conturându-se suspiciuni rezonabile de săvârșire a unor fapte de natură penală. Pe aceste considerente a fost sesizată Direcția Națională Anticorupție pentru a dispune în consecință”, a transmis Corpul de Control avocatului Institutului de Cercetări Pedologice, al cărui teren a fost și el restituit Obștei.
Plecând de la reconstituirea drep tului de proprietate pentru o suprafață de gol alpin și teren forestier, autoritățile locale din Gorj au pus în posesie asociația pe o suprafață de 70 de hectare de intravilan din stațiunea Rânca, aparținând domeniului public al orașului Novaci. Terenul din Rânca este concesionat, pe el aflându-se case, pensiuni etc. Câțiva proprietari de imobile construite pe terenurile concesionate legal în Rânca, dar și Institutul de Cercetări Pedologice, încearcă să stopeze retrocedarea, înaintând cerere de intervenție în dosarul prin care Obștea cere să fie înscrisă în cărțile funciare în locul concesionarilor, dar și al orașului Novaci.
Pagina 1 din 1
