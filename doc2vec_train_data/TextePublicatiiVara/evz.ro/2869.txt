În opinia fostului șef al statului, singura soluţie pe care o are președintele Klaus Iohannis în acest moment, „pentru a nu reveni la epoca Iliescu-Năstase", este organizarea unui referendum „cu câteva întrebări bine gândite şi bine explicate românilor”.
„Preşedintele Iohannis se află într-o situaţie extrem de dificilă cu doar două variante de acţiune şi cu o pierdere ireversibilă pentru democraţie: Prima variantă: să respecte decizia CCR şi să o revoce pe Laura Codruţa Koveşi (LCK) ceea ce îl va pune într-o situaţie extrem de dificilă faţă de propriul electorat; A doua variantă: să nu respecte decizia CCR şi să nu o revoce pe LKC, ceea ce îl descalifică pentru funcţia de preşedinte şi îl pune în faţa unei suspendări", a scris Băsescu.
„Pierderea pentru democraţie: problema nu este LCK, ci faptul că preşedintele nu mai poate decide cu privire la numirea şi revocarea procurorilor-şefi, această decizie fiind trimisă, prin ministrul justiţiei, înapoi la partid, ca pe vremea lui Năstase. Este foarte interesant de văzut cum va mai putea apăra Preşedintele independenţa procurorilor pe care o clamează în toate declaraţiile publice, când nominalizările vor fi făcute de Dragnea, la partid", afirmă Băsescu pe contul său de socializare.  El consideră că s-a ajuns în această situaţie pentru că Iohannis a acceptat "fără să schiţeze niciun gest" desemnările succesive de către PSD ale premierilor Grindeanu, Tudose şi Dăncilă, dar nu a numit un director la SIE, nu a adus clarificări privind politica externă, desemnarea ambasadorilor şi nici a procurorilor. "Şi, uite aşa, un preşedinte ales cu peste 6 milioane de voturi, dublu faţă de toate voturile obţinute de PSD şi ALDE la un loc, este pus la colţ, de o gaşcă de politicieni incompetenţi dar avizi de puterea totală în stat, iar funcţia preşedintelui este golită de atribuţiuni", arată Băsescu.
"Singura soluţie pentru a mai salva ceva, pentru a nu reveni la epoca Iliescu-Năstase, este un referendum cu câteva întrebări bine gândite şi bine explicate românilor. Altfel, somn uşor Domnule Preşedinte! Poţi să dormi liniştit, nu mai ai nimic de făcut", afirmă fostul şef al statului.
Pagina 1 din 1
