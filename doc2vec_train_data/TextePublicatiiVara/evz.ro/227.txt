Ani la rând au protestat față de poluarea din oraș, produsă de instalațiile fabricilor din zonă, au ieșit pe străzi, au făcut petiții, au acuzat autoritățile, dar când au avut posibilitatea să îndrepte lucrurile, locuitorii din Sebeș au ignorat demersurile făcute.
La referendumul local care a avut loc duminică în Sebeș, nici 30%, nivelul minim obligatoriu pentru validare, dintre locuitori nu s-au dus la urne. Sebeșenii au fost chemați să voteze achiziţionarea de către autorităţile locale a unui laborator mobil pentru măsurarea și monitorizarea calităţii aerului din oraş. Potrivit rezultatelor finale date luni publicităţii de către autorităţile locale, prezenţa la referendum a fost de 28,71%, respectiv au votat 7.393 de persoane din cele 26.245 înscrise în listele electorale permanente. Pentru ca un referendum să fie declarat valabil, la el trebuie să participe minimum 30% din numărul persoanelor înscrise în listele electorale permanente. Referendumul s-a derulat în intervalul orar 7,00-23,00, în 20 de secţii de votare. Bugetul alocat pentru desfășurarea consultării publice a fost de peste 90.000 de lei.
Valoarea laboratorului mobil care urma să fie cumpărat în urma referendumului este de peste un milion de lei. Autorităţile locale ar fi avut posibilitatea de a fi informate în permanenţă de orice depăşire legală a limitelor maxime admise de poluare pe raza municipiului, potrivit motivării convocării referendumului.  Potrivit Agerpres, nu este pentru prima dată când în Sebeş a avut loc un referendum local nevalidat. În 2007, doar un sfert din locuitorii cu drept de vot şi-au exprimat poziţia faţă de producerea de substanţe chimice cancerigene pe teritoriul oraşului.
Pagina 1 din 1
