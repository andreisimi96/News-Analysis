Maticiuc şi Godină s-au contrat Facebook din cauza lui Năstase. „Scrii fain, dar de data asta prost!”
Păţania de vineri a lui Ilie Năstase care s-a ales cu două dosare penale, după ce a condus sub influenţa băuturilor alcoolice, iar mai apoi, în cursul aceleiaşi zile, fără permis stârneşte controverse pe o reţea de socializare. Codin Maticiuc şi Marian Godină au avut un schimb acid de replici pe Facebook după ce bloggerul a scris că ar trebui să ne comportăm mai frumos cu Ilie Năstase. În replica, Marian Godină i-a amintit că în faţa legii toţi suntem egali. Chiar dacă te numeşti Ilie Năstase.
Codin Maticiuc şi Marian Godină au avut un schimb de replici mai dure pe reţeaua de socializare Facebook, după ce bloggerul a opinat, referitor la ceea ce i s-a întâmplat fostului mare tenisman Ilie Năstase vineri când, la interval de câteva ore, s-a ales cu două dosare penale pentru conducere sub influenţa băuturilor alcoolice şi fără permis. "Da, ştiu. Să bei la volan este unul din cele mai grave lucruri ce poţi face. Adevărat. Să te opui apoi testului, nu ştiu de care, iar e nasol. Dar când toate astea le face singurul om din ţara asta pe care-l putem trimite să-i spună lu’ Trump ceva la ureche şi în drumul spre casă să oprească şi pe la Macron să-i lase o atenţie, apăi nu ştiu. Poate ne purtam un pic mai atent cu el? Zic şi eu. I s-a spus Nasty toată viaţa, ne-am mândrit cu asta. Talentat pe teren şi bad boy in real life. Aşa a ajuns cunoscut. Asta e, mai sunt şi dezavantaje, dar e tot ce avem. Şi, dacă nu sunteţi de-acord, atunci vedeţi ca şi Nadia mai fumează câte un cui. Când vine in ţară, poate reuşim s-o surprindem si s-o încătuşam şi pe ea. Să ştim o treaba", a punctat bloggerul Codin Maticiuc, pe pagina sa de Facebook.
Replica din partea lui Marian Godină, poliţistul devenit deja de notorietate, nu s-a lăsat aşteptată. "Ţi-am mai zis de multe ori că scrii fain, dar de data asta prost. La volan ai o singură calitate pentru poliţişti: aceea de conducător auto. Ideal e să nu primeşti nici mai mult, dar nici mai puţin respect decât 'nea Ion de la sculerie. Ambii te pot omorî la fel pe stradă fiind beţi la volan. Sau te-ar încălzi cu ceva că cineva drag ţi-a fost omorât de o celebritate? Pe mine nu", a fost reacţia dură, în comentariu la postarea lui Maticiuc, a poliţistului.
Bloggerul Codin Maticiuc nu s-a lăsat cu nimic mai prejos: "Oameni buni. Am spus “poate ne purtam mai atent cu el”. Atât. E mult ce cer, Mariane? Dacă Maia Morgestern, beată la volan, vă mai şi înjură, tot aşa trebuia încătuşată? Sau cu mai multă grijă?”
Schimbul de replici a continuat. Omul legii a punctate imediat: “Deja când introduci cuvântul "mai", insinuezi "altfel decât cu alţii." Ceea ce e incorect faţă de 'nea Ion de la sculerie de care vorbeam mai sus. Or pentru a avea dreptul de a conduce, ambii au trecut acelaşi examen, chiar dacă cu unul ne mândrim în lume (eu, unul, nu) şi pe celălalt nu-l cunoaşte nimeni", i-a replicat el.
Codin Maticiuc a fost initial de accord. "Da”, a spus el. “Când un om a făcut ceva pentru ţara asta hai sa ne purtam altfel decât cu alţii. Când un om are 72 de ani şi e “recalcitrant” hai sa ne purtam altfel decât cu unul de 35 care e la fel", a ţinutz el să precizeze.
Ultimul cuvânt l-a avut Godină: "Codin Maticiuc trebuie să te iau cu mine la serviciu câteva săptămâni şi să revii apoi cu o postare. Să vezi ce îţi schimbi părerea. Apoi mă iei şi tu prin cluburi şi poate îmi schimb şi eu părerea despre fetele cu silicoane", a venit replica lui Marian Godină.
Pagina 1 din 1
