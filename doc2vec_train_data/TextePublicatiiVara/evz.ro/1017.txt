Comandorul Ion Stăiculescu, comandantul Grupului 90 Operațional din cadrul Bazei 90 Transport Aerian Otopeni, aflat în misiune în localitatea Cherbourg, Franța, a decedat sâmbătă, în camera de hotel în care era cazat. În ziua fatidică trebuia să se urce la manșa avionului pentru un exercițiu de parașutare.
Joi, 31 mai 2018, comandorul Ion Stăiculescu (55 de ani) aflat la manșa avionului C 27J Spartan decola de la Baza Militară 90 Otopeni cu destinația Cherbourg – Franța.
Comandorul, în calitate de comandant de aeronavă, participa la exercițiul multinațional organizat de armata franceză, în perioada 31 mai - 4 iunie, pentru marcarea a 74 de ani de la debarcarea aliată din Normandia.
Avea la bord un detașament format din 33 de parașutiști militari. Nimic nu a lăsat să prevestească tragedia. Surse militare ne-au declarat că vineri seară au fost împreună la festivitățile organizate de partea franceză, iar în jurul orei 21.00, comandorul s-a retras în camera de hotel.
Sâmbătă dimineață, comandantului Grupului Operațional 90 trebuia să urce la manșa avionului pentru un exercițiu de parașutare a detașamentului militar. Numai că acesta nu a coborât din cameră la ora stabilită. Cum nu îi stătea în caracter să întârzie, colegii s-au impacientat. Cu ajutorul managerului de hotel au deschis ușa camereim, unde ofițerul a fost găsit fără cunoștință.
Manevrele de resuscitare efectuate de echipajul medical francez ajuns la fața locului au fost fără rezultat, medicii declarând decesul în jurul orei 10.00, ora locală. Cazul este cercetat de autoritățile judiciare franceze. Aceleași surse spun că ar fi vorba despre un infarct.
L-a adus pe Rege acasă
Comandorul Ion Stăiculescu era pilot militar clasa I, cu peste 7.500 de ore de zbor, dintre care aproximativ 3.500 pe C 27J Spartan. El a fost cel care a transportat trupurile neînsuflețite ale românilor morți în accidentul din Muntenegru, dar şi răniţii în tragedia de la Clubul Colectiv în străinătate. Tot el a fost cel care a adus cu aeronava militară sicriul cu trupul neînsuflețit al Majestății Sale Regele Mihai în România, din Elveția.
Pagina 1 din 1
