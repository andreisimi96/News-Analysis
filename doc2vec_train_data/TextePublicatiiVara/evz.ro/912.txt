Fostul ministru și europarlamentar PSD, Adrian Severin, susține (pe Facebook) că singurii care pot face lumină în cazul deciziei CCR sunt ”înțelepții” mediilor academice, dar, până în prezent, ”tăcerea lor este criminală”.
”Cu ajutorul mijloacelor de comunicare în masă se răspândesc tot felul de prostii legate de conținutul, aplicarea și posibilitățile de contestare ale Deciziei CCR privind dreptul Ministrului Justiției de a-i revoca pe procurorii cu funcții de conducere de rang înalt, precum și capacitatea Președintelui Republicii de a controla exclusiv din punctul de vedere al regularității procedurale exercitarea acelui drept. Căci despre acel drept și acea capacitate, respectiv despre raportul constituțional de putere dintre Președinte și Ministrul Justiției într-o republică parlamentară este vorba, iar nu despre Dna Kovesi.
Avem de a face cu o operă de exploatare a ignoranței publicului în materie de drept și de funcționare a statului. O ignoranță scuzabilă întrucât drept la școală nu se învață, educație juridică de masă nu există iar manelismul mediatic nu se ocupă de așa ceva. Ceea ce nu este scuzabil este ca factorul politic să profite de ignoranță pentru a-i deruta, dezbina și rătăci pe cetățeni. În acest context lumină ar putea face mediile academice. Tăcerea lor (cu excepția câtorva profesorași politruci și doctori în plagiat) este criminală.
Platon susținea că înțelepții, adică cei învățați sau cei care știu, trebuie să conducă cetatea. Ce ne facem însă cu lașitatea înțelepților noștri?  Cei care știu, nu vorbesc. Cei care vorbesc, nu știu. Iar cei care știu și vorbesc sunt niște lichele care răspândesc bezna vânzându-o ca lumină. Excepții sunt, dar, nesemnificative cantitativ, ele nu fac decât să confirme regula. Rușine!!! Sărmană Românie! Atunci când doar orbii își arată unul altuia drumul, cu toții vom ajunge în prăpastie”, scrie Adrian Severin.
Pagina 1 din 1
