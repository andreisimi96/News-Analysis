Angajații de la MAI au reușit în weekend să fie și amuzanți, și isteți, dând un răspuns unui internaut preocupat de o formulă matematică. Polițiștii ministerului condus de Carmen Dan au dat soluția chiar pe contul lor de Facebook și au atașat și poza unui agent „chipeș” care a stârnit și mai mult interesul public.
„Întrebare primită pe Facebook MAI: „Dacă merg pe un drum cu 160 km/h, iar din față bate vântul cu 120 km/h, ce viteză înregistrează radarul ascuns prin boscheți? Ia jucați-o p’asta!”
1. Având în vedere că limita maximă de viteză pe un drum național este 100 km/h, ceea ce va înregistra aparatul radar va fi o amendă foarte mare plus 90 de zile suspendare a permisului de conducere.
2. Dacă vântul are o viteză de 120 km/h, vă sfătuim să stați acasă... nu de alta, dar deja vorbim despre uragan și riscați să vă treziți pe mașină cu copaci, elemente de construcții sau chiar boscheții de care spuneați!
3. Până să o „jucăm p’asta!”, vă recomandăm să circulați cu viteza legală... ca să nu vă jucați cu viața dumneavoastră și a celorlalți participanți la trafic!
Cât despre agentul pe care îl vedeți în poza postată de MAI, internautele s-au arătat foarte interesate să încalce legea: „Vreau să mă auto-denunț domnului polițist din imagine”, a scris o femeie. „Merg cu 180 numai să mă aresteze el”, a scris alta. Ministerul Afacerilor Interne a revenit cu răspuns și pentru admiratoarele înfocate: „Vă arestează doar permisul la domiciliul poliției... Așa că circulați cu viteza legală!”.
Pagina 1 din 1
