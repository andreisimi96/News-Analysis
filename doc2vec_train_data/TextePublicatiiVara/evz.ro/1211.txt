Liberalii refuză, în continuare, să facă public programul de guvernare și componența unui viitor Guvern, care să înlocuiască Guvernul Dăncilă, pe care vor să-l răstoarne prin moțiunea de cenzură. Ei speră să convingă parlamentarii să voteze moțiunea cu rugăminți și argumentul că „acest Executiv este un dezastru”.
Foști parteneri ai liberalilor consideră moțiunea de cenzură o aventură și, în absența unui plan concret, au refuzat politicos să se alăture acestui demers. Este cazul UDMR, care, de-a lungul timpului, s-a dovedit prietenos cu PNL. Liderul UDMR, Kelemen Hunor, a recurs recent chiar la o metaforă pentru a arăta că ideile liberalilor sunt hazardate. Kelemen a spus că el nu cunoaște niciun plan concret și viabil pentru care ar vota moțiunea. „Nu putem merge pe ideea „să dăm jos Guvernul Dăncilă și vedem noi ce facem după aceea, pentru că țara nu este un birt să o închidem o săptămână”.
Prim-vicepreședintele Raluca Turcan a declarat luni pentru Evenimentul Zilei că se bazează pe UDMR în virtutea relațiilor precedente, pe care le-a catalogat drept „constructive”.
Orban, prim ministru, singura ofertă a liberalilor
Turcan a spus că „schimbarea Guvernului Dăncilă este misiunea pe care o am eu, ca om, față de țară”. Liderul liberal a adăugat că, personal, va face orice compromis pentru a convinge cât mai mulți parlamentari să voteze moțiunea. „Voi discuta chiar și cu colegii din PSD. Sper să înțeleagă cât este de important să schimbăm acest guvern incompetent, care a blocat toate instituțiile statului și ne blochează și izolează pe plan internațional”, a declarat Raluca Turcan.
Ea a spus că PNL are o strategie și că o va pune pe masa tuturor celor care doresc să o vadă. La fiecare încercare de a afla câteva principii ale programului de guvernare și componența viitorului guvern, răspunsul lui Turcan era: „Acest guvern incompetent trebuie să pice”. În ceea ce privește poziția de premier, a spus că Ludovic Orban, care ar fi un prim ministru eficient”, este unica ofertă a liberalilor.
Rugată să dea câteva nume care ar deține cele mai importante portofolii, Turcan a afirmat că „PNL are o garnitură importantă, are de unde alege”.
Prim-vicepreședintele PNL consideră că această încercare este crucială și că ”dacă acum nu vom reuși să dăm jos acest guvern incompetent, ne vor trebui zeci de ani să refacem țara”.
Liberalii au o completare la Cioloș
Drept dovadă că la ora actuală nu au nicio o strategie post moțiune, Ludovic Orban a convocat marți preşedinţii comisiilor de specialitate ale liberalilor pentru scrierea unui draft de program de guvernare. Pe site-ul partidului există un program de guvernare, dar este doar o completare la un program al fostului premier, Dacian Cioloș, cu care liberalii nu mai au nicio legătură. Programul se numește „100 de măsuri liberale în completarea proiectelor prezentate de Dacian Cioloş prin Platforma România 100”.
Potrivit unei surse din PNL, în partid este haos. Încă nu s-au înțeles nici asupra oportunității acestei moțiuni. „Tot ce știm este că ni se spune să nu plecăm în vacanță pentru că trebuie să votăm moțiunea. Când, cum, unde, habar nu avem”, a precizat parlamentarul.
Pagina 1 din 1
