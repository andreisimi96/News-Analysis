Plângerea penală depusă pe numele premierului Viorica Dăncilă a generat o dispută între procurorul-șef al DIICOT și Mihai Gâdea. Daniel Horodniceanu a intervenit, în direct, la Antena 3, în timpul emisiunii „Sinteza zilei”, în cadrul căreia se discuta despre informațiile potrivit cărora serviciile de informații ar trebui să ofere date despre acuzațiile de înaltă trădare.
Reacție nervoasă, în direct, a lui Daniel Horodniceanu, care a intervenit la emisiunea moderată de Mihai Gâdea, „Sinteza zilei”, difuzată de Antena 3. Procurorul-șef al DIICOT a intervenit pentru a preciza că încă nu e vorba despre „ancheta Penală”, în cazul plângerii depuse de liderul PNL, Ludovic Orban, împotriva premierului Viorica Dăncilă.
Subiectul emisiunii a fost generat de o declarație a lui Horodniceanu care a spus, în cadrul unei conferințe de presă, prilejuită de bilanțul celor trei ani de activitate în fruntea procurorilor Anti-Mafia, că „urmează, cu siguranţă, ca procurorul să aprecieze dacă are nevoie de informaţii chiar şi neprelucrate, de la serviciile de informaţii, având în vedere că o altă manieră de abordare a unui astfel de dosar nu este posibilă”.
Informațiile vin după declarațiile acestuia potrivit cărora s-a înregistrat plângerea lui Ludovic Orban la DIICOT, care o acuză de înaltă trădare la Viorica Dăncilă, dar că nu s-a început urmărirea penală „in rem”. Cu toate acestea, Daniel Horodniceanu a făcut afirmații despre următorii posibili pași, despre informațiile ce ar urma să fie luate de la serviciile secrete și de la Guvern.
„Cumva ați făcut afirmația că DIICOT a început ancheta penală în cazul Dăncilă, nu este adevărat” a spus Daniel Horodniceanu.
Mihai Gâdea a taxat afirmațiile procurorului-șef al DIICOT despre informațiile ce ar putea fi luate de la serviciile secrete, întrebându-l dacă nu cumva „se alimentează această poveste cu trădarea și înaltă trădare”.
Daniel Horodniceanu a răspuns: „Nu alimentez nimic. Eu nu am ieșit să comunic acest lucru, am ieșit pentru bilanțul de trei ani, am fost întrebat de un jurnalist”.
„Nu vă trag la răspundere” i-a răspus Gâdea. Horodniceanu a replicat: „Nici nu e cazul”.
„Am spus că este posibil, domnule Gâdea, este posibil pentru că nu putem cere informații din altă parte. Ori nu mă fac eu bine înțeles, ori dumneavoastră nu vreți să înțelegeți!” a punctat procurorul-șef DIICOT.
„Dar nu vă enervați, vă rog!”, a intervenit Mihai Gâdea.
