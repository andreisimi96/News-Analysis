Sîmbătă, 9 iunie 2018, contrar obiceiului meu din weekend, n-am ieșit prin București, reluînd într-un fel tradiția statornicită de Tudor Arghezi în tabletele sale reunite sub titlul Cu bastonul prin București. M-am abătut de la obiceiul meu nu pentru că aș fi luat în serios alerta de securitate lansată în chip jignitor de către Ambasada SUA la București, ci pentru că am vrut să văd imaginea mitingului PSD așa cum a fost ea făurită de televiziunile de știri.
Așa cum ziceam la TVR, miercuri seara, la emisiunea România 9, în afacerea numită mitingul PSD vor conta ce transmit televiziunile de știri. Aceasta deoarece scopul mitingului, nedeclarat, după opinia mea, a fost cea de forță populară uriașă deținută de PSD. Scopul declarat al Mitingului a fost de a protesta împotriva Abuzurilor, a încălcării drepturilor omului. Eu cred că mitingul a fost gîndit ca o demonstrație a capacității PSD-ALDE de a mobiliza sute de mii de oameni, de a administra o manifestare de asemenea proporții. S-a gîndit, cred, și o demonstrație de folosire a mijloacelor moderne de agitație și propagandă.
Comentatorii s-au concentrat cu precădere asupra rosturilor acestui miting. Unii, chiar și dintre analiștii amabili cu PSD, au strîmbat din nas la inițiativă. Alții au exaltat-o. Mitingul mi-a amintit c-am fost mult timp reporter de teren, observator al evenimentelor la fața locului. Cum n-aveam cum să fiu în Piață (chiar dacă aș fi fost invitat, aș fi refuzat), m-am gîndit să fac o analiză a felului în care Mitingul a fost gîndit și s-a desfășurat astfel încît să se atingă scopurile pentru care a fost organizat.
Drept urmare, am împărțit ecranul computerului din biroul meu, în mai multe părți, astfel încît să pot urmări transmisiile în direct din Piață ale televiziunilor de știri. De remarcat că Mitingul s-a bucurat de o mediatizare uriașă. Chiar și televiziuni ostile PSD, precum Realitatea Tv, Digi Tv, B1Tv, deși tendențioase în manipularea imaginilor, în comentariile din studio, s-au văzut obligate să transmită imaginea unui miting uriaș, aproape militaricește organizat. Televiziunile de știri favorabile PSD și ALDE au insistat pe secvențe semnificative, gîndite propagandistic de organizatori. Aș sublinia astfel:
Secvența venirii în Piață a membrilor Guvernului, echivalentă unei băi de mulțime, astfel încăt țara să fie convinsă că militanții PSD, electoratul PSD, sînt strîns uniți în jurul Guvernului.
Intrarea în scenă a lui Liviu Dragnea, gîndită ca intrare de guest star. Toate televiziunile au pus pe burtieră – Liviu Dragnea baie de mulțime. Sosirea lui Liviu Dragnea și mersul lui prin mulțime au fost transformate în moment de culme al mitingului. S-a vrut – e limpede – să se arate simpatia de care se bucură Liviu Dragnea.
Aducerea Marianei Rarinca pe scenă ca simbol al victimei abuzurilor Binomului SRI-DNA, una dintre personajele credibile în lupta împotriva Statului paralel.
Folosirea mijloacelor moderne multimedia pentru a transmite mesaje anti instituții de forță, anti Iohannis, anti Binom SRI-DNA.
Născocirea unor materiale de denunțare a dușmanilor PSD: Klaus Iohannis, Codruța Kovesi, Traian Băsescu.
Folosirea fundalului scenei pentru a transmite materiale grafice menite a denunța Statul paralel. Nu știu dacă voit sau nu, organizatorii au vrut prin asta să suplinească nota de abstract al Dușmanului demascat în Piață.
Dialogul cu mulțimea, angajat de vorbitori, astfel încît ea să nu se plictisească, astfel încît mesajele mitingului să fie prezentate ca fiind ale celor prezenți. E mai mult decît interesant că mulțimea a vibrat mai ales cînd au fost invocate chipurile reale ale Dușmanilor PSD. Am putut observa că personajul care a stîrnit cele mai multe huiduieli sincere a fost Klaus Iohannis. Asta mă face să reamintesc greșeala PSD de a nu-și concentra adversitatea pe persoana lui Klaus Iohannis. Asta mă convinge că o suspendare a lui Klaus Iohannis ar avea mari șanse să ne scape de arogantul de la Cotroceni.
Tratarea corectă de către mulțime a echipelor de la televiziunile adversare PSD, pentru a dovedi că militanțiii PSD sînt diferiți de cei de la Rezist.
Urmărind transmisiile în direct ale televiziunilor de știri am remarcat însă și cîteva eșecuri ale acestui miting:
Dialogul cu mulțimea a mers prost. Spre surprinderea mea încercările celor de pe scenă de a stîrni răspunsuri și stări de spirit a dat chix. Un exemplu în acest sens îl reprezintă momentul Liviu Pleșoianu, unul dintre vorbitorii cei mai radicali de pe scenă. Deși el a provocat mulțimea cu îndemnuri, aceasta n-a răspuns într-un cor unanim. Impresia de mulțime amorfă, adusă cu convocatorul, nu poate fi evitată. Asemănător, mulțimea n-a avut slogane unitare, cîteva, dar care strigate puternic de sute de mii de oameni, ar fi impresionat ca forță. Cum se explică asta? Printr-o incredibilă neglijare de către organizatori tocmai a actorului principal, mulțimea, dar și prin caracterul abstract al Dușmanului – Statul Paralel. Cînd a venit vorba de Klaus Iohannis, identificat de PSD-iști drept dușmanul de moarte al Guvernului, atingînd ura stîrnită pe vremuri de Traian Băsescu, mulțimea a reacționat imediat și unitar. Nu există miting fie el și așa zis spontan, care să nu fi fost atent pregătit în momentele sale. Ca, de exemplu, cînd zice x un anume lucru, toți cei din Piață reacționează în cor. În cadrul acestei pregătiri, se distribuie lozincile obligatorii și mai ales se plasează în diferite locuri ale mitingului inițiatori și conducători de reacții ale mulțimii.
Mitingul a durat prea mult dacă ne gîndim la cei din Piață. Au fost prea mulți vorbitori, iar unii dintre aceștia au ținut discursuri lungi, fără a reuși să însuflețească Piața.
Printre acești vorbitori s-a numărat și Liviu Dragnea. Momentul Liviu Dragnea a fost dezastrul mitingului. Pus dinadins la sfîrșit, Liviu Dragnea și-a dovedit încă o dată slăbiciunile de om de mitinguri, de însuflețit mulțimi prin forța verbului în favoare lucrăturilor de birou. Păstrînd proporțiile Liviu Dragnea ne-a dovedit că e mai degrabă Stalin decît Trotski. Textul a fost catastrofal. În astfel de împrejurări, oratorul își propune să produce deliruri, și nu raționamente. Liviu Dragnea n-a amintit nimic de Guvernarea PSD. El a comis uriașa eroare de a intra în amănunte minuțioase din activitatea DNA, a SRI. Greu de urmărit și din fața televizorului, d-apoi din Piață. Ca să nu mai spun că e absurd să-l ataci pe Rareș Bogdan în fața unei mulțimi de sute de mii de oameni și într-un discurs care trebuia să se concentreze pe mari personaje și mari pericole. Și nu pentru că ar fi incorect politic să ataci un ziarist, ci pentru că astfel Liviu Dragnea, nu prea diferit de Codruța Kovesi în materie de umori, a făcut dintr-un modest moderator, cu un rating sub de televiziune de cartier, un personaj de prim rang al scenei noastre publice, marele adversat al ditamai partidului de guvernământ.
De regulă astfel de mitinguri pariază pe final. În cazul mitingului PSD, finalul a fost un eșec. Imaginea care rămîne e cea a participanților grăbiți să plece cît mai repede acasă. Imnul din final trebuia intonat de toată Piața și nu de doar de cei de pe scenă.
