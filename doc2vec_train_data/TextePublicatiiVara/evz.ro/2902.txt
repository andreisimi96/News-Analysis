Raportul Comisiei va fi supus aprobării Sinodului mitropolitan și apoi celei a Sfântului Sinod al BOR. Arsenie Boca va fi celebrat la 28 noiembrie.
Duminică seara, prin intermediul unei declarații făcută de Florian Bichir, o știre s-a răspândit rapid: va fi canonizat Părintele Arsenie Boca, starețul de la Mănăstirea Prislop, plecat la cele veșnice la vârsta de 79 de ani, pe 28 noiembrie 1989. Astfel, un subiect care părea uitat de mai bine de doi ani a revenit în actualitate, mai ales acum când scandalul produselor „marcă înregistrată” a afectat imaginea Părintelui Arsenie.
Comisia de canonizare a lui Arsenie Boca este condusă de Înaltpreasfințitul Laurențiu, Mitropolitul Ardealului, prelatul fiind cel care susține grăbirea procesului de recunoaștere a sfințeniei Părintelui Arsenie. Cea mai grea și migăloasă etapă, cea a strângerii probelor privind minunile făcute de cel supus controlului, a fost încheiată. Una dintre minuni este faptul că și după moarte învățăturile sale continuă să convertească oamenii la Ortodoxie.
„Am așteptat destul!”
Înaltpreasfințitul Laurențiu Streza, Mitropolitul al Ardealului, conducătorul Comisiei de canonizare a Părintelui Arsenie Boca, a avut amabilitatea să îmi răspundă la câteva întrebări legate de stadiul procesului de canonizare a duhovnicului mort acum 29 de ani.
„Comisia de canonizare lucrează, sunt făcute referate pentru foarte multe din temele necesare, pentru condițiile pe care trebuie să le îndeplinească o persoană canonizată. Urmează studiul documentelor, referatul final și pregătirea, după aceea, dacă acestea sunt aprobate de Sinodul mitropolitan, plus cele necesare, troparul, slujba, acatistul și varianta de icoană, toate acestea vor fi trimise Sfântului Sinod, unde comisia sinodală studiază și propune spre aprobare Sfântului Sinod. Nu e vorba de timp, de durată, nu avem un termen, dar am așteptat destul.”
„Lista cărților interzise la vânzare în biserici”
Veștile despre canonizarea Părintelui Arsenie Boca se opriseră, pentru publicul larg, în 2016, dar ele au reapărut acum câteva zile, când prima pagină era ținută de vânătoarea de obiecte cu imaginea duhovnicului, la cererea unei firme din Anglia, deținătoarea „mărcii” Arsenie Boca! Atunci, ÎPS Laurențiu a vorbit despre necesitatea grăbirii recunoașterii sfințeniei Părintelui Arsenie pentru a stopa câștigurile materiale ale profitorilor de pe urma încrederii în Arsenie Boca. Acum mi-a reiterat această idee:
„E vorba de împlinirea tuturor canoanelor, pentru că s-a făcut un câștig material prin publicarea și vânzarea multor materiale, obiecte aduse din China sau cărți, din care foarte puține ajută. Noi am făcut o listă a cărților care vor fi interzise de la difuzare în biserici, dar nu acestea sunt importante. Noi am studiat fenomenul în sine, pentru că este vorba de un fenomen, pentru că până acum nu s-a mai întâlnit ca de la moartea unei personalități, timp de aproape 30 de ani, să fie o devoțiune sporită, o cinstire continuă și apoi fenomenul acesta transformat într-o convertire.
Oamenii aceștia nu vin acolo să stea ore în șir la rând pentru a cere ceva, ci vin pentru că și-au redescoperit vocația spirirtuală, s-au convertit, au primit ajutorul lui Dumnezeu. Lucrările minunate care se întâmplă acolo le face Dumnezeu prin intermediul, prin mijlocirea acestui om, pe care Dumnezeu l-a rânduit și noi doar îl recunoaștem. Biserica nu îl face sfânt, canonizarea nu este declararea de sfânțenie, ci recunoașterea a ceea ce Dumnezeu a făcut cu acest părinte.”
