Juristul Cristian Jura a dezvăluit că este singurul român ales în comisia ad-hoc a Tribunalului de Arbitraj Sportiv de la Lausanne care va judeca litigiile pe parcursul desfăşurării Cupei Mondiale de fotbal din Rusia.
Formată din 12 membri, comisia TAS va soluţiona toate cazurile indiferent dacă sunt disciplinare sau legate de doping, notează Agerpres. "Sunt mândru că am fost ales să reprezint România în comisia ad-hoc, denumită "divizia ad-hoc a TAS" de către FIFA. Cu atât mai mult cu cât ţara noastră nu va avea nici echipă şi nici vreun arbitru în Rusia. Pentru mine este al treilea turneu final la care particip din postura de membru în această comisie după Cupa Mondială 2014 din Brazilia şi EURO 2016 din Franţa", a spus Jura, care activează ca arbitru în cadrul Tribunalului de Arbitraj Sportiv de la Lausanne din anul 2012. "Comisia este prima şi singura instanţă care va judeca pe parcursul Cupei Mondiale din Rusia. Îşi începe activitatea înainte cu 3 zile de debutul competiţiei şi şi-o încheie după alte 3 zile de la finalul acesteia. Noi, cei 12 membri, avem sarcina să judecăm în maximum 24 de ore orice litigiu, pentru că soluţia trebuie pusă imediat în aplicare. Cei implicaţi în aceste cazuri vor putea ataca deciziile comisiei, dar numai după încheierea Cupei Mondiale", a adăugat juristul.  Octavian Goga (57 ani), vicepreşedinte al Federaţiei Române de Fotbal şi membru în Comitetul Executiv, se va afla pe lista comisarilor FIFA delegaţi la Cupa Mondială din Rusia. Este pentru prima dată când România are un reprezentant printre comisarii FIFA la un turneu final de Cupă Mondială, potrivit FRF.  Octavian Goga este de 16 ani observator de joc în Liga 1, de 6 ani se regăseşte pe lista delegaţilor UEFA, iar din 2016 a devenit comisar FIFA, fiind supervizor la mai multe partide din preliminariile CM 2018.  Ediţia a 21-a a Cupei Mondiale la fotbal se desfăşoară în perioada 14 iunie - 15 iulie, pe 12 stadioane din Rusia, la startul ei aliniindu-se 32 de echipe naţionale.
Pagina 1 din 1
