Un bărbat de 67 de ani, din Hunedoara, a suferit joi arsuri de gradele doi şi trei pe 55% din suprafaţa corpului în timp ce încerca să stingă un incendiu la maşina pe care o conducea, rănitul fiind internat în spitalul din localitate în aşteptarea unui transfer la un centru de arşi din ţară
Un bărbat de 67 de ani, din Hunedoara, a suferit joi arsuri de gradele doi şi trei pe 55% din suprafaţa corpului în timp ce încerca să stingă un incendiu la maşina pe care o conducea, rănitul fiind internat în spitalul din localitate în aşteptarea unui transfer la un centru de arşi din ţară, informează agerpres.ro "Autoturismul a ars pe drumul judeţean 687E, în apropierea lacului de acumulare Cinciş, de lângă Hunedoara. Şoferul autoturismului a încercat să stingă incendiul cu stingătorul din dotarea maşinii, dar a suferit arsuri la cap, mâini şi torace", a declarat purtătorul de cuvânt al Inspectoratului pentru Situaţii de Urgenţă Hunedoara, Anemona Doda.  La faţa locului a intervenit un echipaj al Serviciului Judeţean de Ambulanţă (SAJ) Hunedoara, care i-a acordat victimei primele îngrijiri, după care a transportat-o la spitalul din municipiul Hunedoara. "Bărbatul prezintă arsuri de gradele doi şi trei pe aproximativ 55% din suprafaţa corpului: torace anterior şi posterior, membru superior drept şi membru inferior drept şi pe faţă. A fost preluat de un echipaj cu medic al SAJ şi transportat la UPU Hunedoara. Acolo pacientul a fost intubat şi investigat suplimentar", a precizat purtătorul de cuvânt al SAJ Hunedoara, dr. Călin Dumitrescu. În ceea ce priveşte maşina bărbatului, aceasta a fost distrusă în totalitate, la sosirea pompierilor militari din Hunedoara incendiul fiind extins la întregul autoturism.
Pagina 1 din 1
