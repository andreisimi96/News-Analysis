Capital a decernat premiile pentru cei mai merituoși reprezentanți ai mediului de afaceri din România.
Gala Capital Excelența în Management, aflată la cea de-a patra ediție, a adunat, miercuri seara, manageri de top și mai mulți miniștri ai Cabinetului Dăncilă.
Cu ocazia înmânării marelui premiu – Cel mai bun CEO -, ministrul pentru Mediul de Afaceri, Radu Ștefan Oprea, le-a transmis invitaților Capital că își dorește un mediu de afaceri mai prietenos, pentru că „din păcate am devenit foarte complicaţi în ultima vreme şi am uitat uneori că 90% dintre contribuabilii români sunt contribuabili de bună credinţă care într-adevăr pe data de 25 îşi plătesc taxele şi impozitele”.
Prezent la Gala Capital Excelența în Management, Mihai Daraban, președintele CCIR, a explicat importanța capitalului străin pe piața locală. “Deşi noi suntem nişte frecvenţi suporteri ai capitalului privat românesc, cred că statul român trebuie să conştientizeze rolul capitalului străin în România. Avem statisticile de la export care vorbesc de la sine. Am spus-o de multe ori că probabil dacă acest capital străin s-ar retrage mâine din România, am închide lumina, şi nu glumesc”, a spus șeful CCIR.
La rândul său, ministrul Comunicațiilor, Petru Bogdan Cojocaru, care a înmânat trofeul pentru „Cel mai bun HR manager” a ținut să menționeze că domeniul pe care îl coordonează reprezintă 6% din PIB și că depune eforturi ca importanța acestuia să fie tot mai semnificativă. “Am avut discuţii foarte aplicate cu cei din industrie care îşi doresc lucruri foarte simple, predictibilitate, ministerul să îşi facă datoria în sensul de a legifera şi reglementa domeniul cât mai bine, în aşa fel încât dumnealor să îşi poată desfăşura activitatea”, a transmis ministrul Comunicațiilor.
Marele premiu a fost acordat CEOului companiei Blue Air, Gheorghe Răcaru, acesta obținând cele mai multe voturi din partea cititorilor capital.ro și redacției. Celelalte poziții ale podiumului au fost ocupate de Sorin Chinde, CEO al operatorului feroviar GFR, și Ionuț Ardeleanu, CEO Auchan România.
● Gheorghe Răcaru (Blue Air) – Cel mai bun CEO
● Andrei Bobar (Romgaz) – Cel mai bun CFO
● Adriana Grigorescu (Rompetrol Downstream) – Cel mai bun director comercial
● Olga Botușan (Stefanini) – Cel mai bun HR manager
● Miruna Andriesei (Bosch România) – Cel mai bun manager de comunicare
● Adina Ionescu (Group Renault România) – Cel mai bun coordinator CSR
Pagina 1 din 1
