Polițiștii constănțeni au reușit să instrumenteze întreaga activitate infracțională a unui grup organizat format din opt bărbați, specializați în furturi de aparate pay point și în tâlhării, fapte comise în ultimii doi ani. Când au fost arestați în ianuarie a.c, polițiștii reținuseră în sarcina celor opt peste 20 de furturi și tâlhării, cu prejudiciu de 50.000 de euro, reușind între timp să probeze peste 100 de infracțiuni cu prejudiciu total de peste 200.000 de euro.
Membrii grupării, opt bărbați cu vârste cuprinse între 22 și 46 de ani, au acționat aproape în fiecare noapte în Constanța și în alte opt județe. Cei mai mulți erau recidiviști, cu dosare pentru furt.  Acum se specializaseră în furturi de aparate pay-point. Modul de operare era violent. Nici nu se mai fereau, știind că sunt surprinși de camerele de supraveghere. Distrugeau intrarea în centrul comercial,  izbind-o cu o mașină de teren. Agățau terminalul Pay Point cu niște chingi și îl smulgeau din șuruburi, furându-l cu totul. În seara zilei de 25 ianuarie 2018 au fost deferiți Tribunalului Constanța care a decis arestarea preventivă pe 30 de zile a inculpaților.
IPJ informează, astăzi, că urmare a cercetărilor privind destructurarea grupului infracțional organizat, specializat în comiterea de furturi de aparate pay-point, produse fitosanitare și țigarete, tâlhării, format din opt bărbați, cu vârste cuprinse între 22 și 46 de ani, din județul Constanța, în intervalul ianuarie - 14 iunie a.c., a fost prelungită măsura arestului preventiv, pentru patru  perioade succesive a 30 de zile, pe numele bărbaților în cauză. “Astfel, polițiștii Biroului Investigații Criminale al Poliției municipiului Constanța și procurorii Parchetului de pe lângă Tribunal, au reținut în sarcina celor opti comiterea a 124 de infracțiuni, pe raza a 9 județe, respectiv Constanța, Tulcea, Ialomița, Brăila, Buzău, Vrancea, Bacău, Giurgiu și Teleorman, fapte comise în intervalul ianuarie 2016-ianuarie 2018.”
Dintre cele 124 de infracțiuni, 102 sunt infracțiuni de tâlhărie, furt calificat și distrugere, alte 22 sunt infracțiuni la regimul circulației rutiere, una este cea de constituire a unui grup infracțional organizat, prejudiciul total fiind de 1.100.000 de lei, recuperat în proporție de 10%. În vederea recuperării integrale a prejudiciului, pe parcursul urmăririi penale a fost instituită măsura sechestrului pentru un imobil, 10 autoturisme și o sumă de bani, aparținând inculpaților. Iar pentru  documentarea întregii activități infracționale au fost studiate peste 250 de dosare penale, fiind vizionate peste 3.000 de ore de înregistrări video. Dosarul a fost înaintat Parchetului de pe lângă Tribunalul Constanța cu propunere de trimitere în judecată a inculpaților, în stare de arest preventiv.
Pagina 1 din 1
