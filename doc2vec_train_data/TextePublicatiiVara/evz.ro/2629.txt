Dr. Narcis Copcă, managerul de la „Sfânta Maria”, a dezvăluit, în exclusivitate pentru EVZ, ce planuri se află deja în derulare în unitatea sanitară, dar și ce costuri implică toate aceste acțiuni.
Diploma de onoare acordată vineri de oficialități cadrelor medicale de la Spitalul Sfânta Maria din București, pentru susținerea activității de transplant hepatic și inițierea programului de transplant pulmonar în România, nu reprezintă, la prima vedere, mare lucru.
Un cartonaș colorat discret, numai bun de atârnat pe un perete din biroul managerului. Și, totuși, cartonașul cu pricina legitimează, de fapt, dincolo de ambiția unor medici-pionieri, o investiție viitoare de-a dreptul amețitoare: construirea, în spatele Spitalului Sfânta Maria, unei clădiri (în scopuri medicale) pe o suprafață de mai bine de 8.000 de metri pătrați.
Despre diletantism politic și interese obscure
„Am semnat deja protocolul cu Primăria Sectorului 1 și cu Primăria Capitalei. Va fi construită și dotată de Primăria Sectorului 1, iar în zilele următoare vor începe lucrările pentru studiul de fezabilitate”, a anunțat, mândru, Narcis Copcă. Scurt și la obiect.
Războiul de uzură cu Vlad Voiculescu, fostul ministru al Sănătății, de la începutul activității de transplant pulmonar, când tehnocratul susținea că România nu este încă pregătită pentru asemenea operațiuni medicale, militând obsesiv pentru transplantarea românilor în clinicile din Occident, a tăiat apetitul pentru dialog al doctorului Narcis Copcă.
Și asta în ciuda faptului că, de atunci, la „Sfânta Maria” au fost deja transplantați cu succes doi pacienți care aveau nevoie de plămâni noi. „M-am săturat de scandaluri. Să vorbească faptele!”, clamează Narcis Copcă.
Sunt, totuși, informații de interes public. E vorba de banii noștri, ai tuturor. Managerul de la „Sfânta Maria” se lasă greu: „Ați văzut unde s-a ajuns din cauza diletantismului politic coroborat cu interesele personale ale unora, mascate în spatele unor așa-zise gesturi umanitare. Mulți medicii români buni și foarte buni au luat calea Occidentului. Și asta pe bună dreptate. Ei plătesc mai bine, recompensează cu adevărat performanța. N-am vrut decât să dovedim că și noi, aici, suntem în stare să facem lucruri bune. Ne-am ridicat deasupra tuturor suspiciunilor. Ce-am reușit este și grație acestui sistem medical românesc, atât de blamat, de hulit, de desconsiderat…”.
Trei etaje de parcare subterană
Revenind la planurile actuale, Narcis Copcă a explicat: „De ce vrem să ridicăm o clădire nouă? Am plecat de la premisa că „Sfânta Maria”, prin activitatea medicală desfășurată, și-a depășit cu mult posibilitățile legate de spațiu și utilități. În prezent, avem 300 de paturi, cărora le este alocat un spațiu de 20 de metri pătrați de fiecare. Infim!
În Occident, spitalele se construiesc tocmai în funcție de acest spațiu vital. Sunt alocați 100 de metri pătrați pentru fiecare pat - suprafață locuibilă. Vă dați seama de diferență?”. Lecția de management medical continuă:
„Prin ridicarea acestei clădiri despre care vorbim, am crește spațiul locuibil la 50 de metri pătrați. Să sperăm! Vor mai fi acolo laboratoare, în special de imagistică, pentru cercetare, dar și spații anexe, circuite funcționale pentru medici și pacienți. Planul include o parcare subterană pe trei niveluri. Să vedem, după studiul de fezabilitate, dacă este posibil. Dacă nu, este posibil să ne mutăm cu totul într-un loc nou”.
