Miniștri, parlamentari, aleși locali și eurodeputați au trecut, anul trecut, pe la casieriile partidelor pe care le susțin. EVZ vă prezintă cine sunt cei mai generoși sponsori ai formațiunilor politice
În conturile PSD a intrat anul trecut, doar din cotizațiile pe care le-au plătit membrii de partid din toată țara, peste 8,5 milioane de lei, potrivit raportărilor publicate în Monitorul Oficial și consultate de EVZ. Cel mai darnic social- democrat a fost deputatul Florin Iordache, fost ministru al Justiției, care a cotizat la partid 57.000 de lei. Fratele ministrului Dezvoltării, Alexandru Stănescu, a cotizat și el cu 38.000 de lei, iar ministrul Muncii, Lia Olguța Vasilescu, a plătit la partid cotizații în valoare de 13.300 de lei.
Marea majoritate a socialdemocraților care au cotizat anul trecut la PSD sume mai mari de 10 salarii de bază minime brute pe țară sunt parlamentari, dar printre ei se află și primarul Sectorului 2 din Capitală, Mihai Toader, care a dat partidului 13.200 de lei. Pe lista socialdemocraților darnici se regăsesc și europarlamentarii Dan Nica, Emilian Pavel, Claudia Țapardel, Andi Cristea și Ciprian Tănăsescu.
La capitolul donații, fostul ministru al Turismului, Mircea Titus Dobre, a finanțat PSD cu 39.100 de lei, iar primarul Sectorului 5 din Capitală, Daniel Florea, a donat și el partidului 21.800 de lei.
Liberalii olteni, largi la pungă
Liberalii nu s-au ridicat la pretențiile PSD, partid aflat la guvernare, și au adunat din cotizațiile membrilor de partid aproape 6,5 milioane de lei. Printre membrii PNL care au dat cei mai mulți bani la partid se numără europarlamentarul Adina Vălean, soția fostului președinte al PNL, Crin Antonescu.
Chiar dacă Antonescu s-a retras total din arena politică, anul trecut Vălean a cotizat la PNL cu 13.500 de lei și a donat alți 22.814 lei. Cel mai darnic sponsor al PNL a fost, însă, senatorul Mario Ovidiu Oprea: liberalul a plătit cotizații în valoare de 13.180 de lei, plus alte donații de 72.200 de lei.
Un alt senator PNL larg la pungă a fost Carmen Hărău: ea a donat 74.000 de lei în anul 2017. Celebrul neurochirurg român cu care PNL a defilat în campania electorală, Leon Dănăilă, a donat partidului 15.000 de lei.
La fel ca în cazul PSD, europarlamentarii liberali au fost disciplinați și nu au uitat să facă donații la partid: Daniel Buda, Cristian Bușoi, Marian Jean Marinescu, Ramona Mănescu, Theodor Stolojan, Mihai Țurcanu.
Exemplul lui Tăriceanu
Președintele ALDE, Călin Popescu Tăriceanu, și-a ajutat partidul, anul trecut, cu cotizații în valoare de 21.600 de lei. Este singurul lider de partid parlamentar care apare printre sponsorii generoși ai formațiunii pe care o conduce. Lui Tăriceanu i s-au alăturat alți parlamentari ai partidului de guvernământ, precum Remus Borza (25.000 de lei) și Ion Cupă (17.740 de lei).
ALDE a încasat în anul 2017, de la membrii de partid, cotizații în valoare de aproape 1,4 milioane de lei.
