Guvernatorul BNR, Mugur Isărescu, a afirmat, joi seară, că intrarea României în zona euro „nu este o opţiune, este o obligaţie”, subliniind că acest pas trebuie făcut cu mare atenție, întrucât România este „o ţară cu mari discrepanţe”.
„Bucureştiul... să ştiţi că, dacă s-ar decupa să zic, Ilfovul poate să intre în maxim un an şi jumătate sau doi ani. Cam toate condiţiile sunt îndeplinite pentru Bucureşti şi zona Ilfov", a spus guvernatorul Băncii Naţionale a României, care a detaliat că această parte a ţării ar avea PIB-ul pe cap de locuitor şi puterea de cumpărare adecvate.
Totuşi, România este "o ţară cu mari discrepanţe, cu infrastructuri care nu se leagă. E o problemă majoră”, a declarat Isărescu la Mamaia, în cadrul "Black Sea and Balkans Security Forum", potrivit Agerpres.ro.
„Nu s-a stabilit un termen. În ceea ce priveşte rapiditatea, este şi o decizie politică”, a mai spus guvernatorul BNR.
„Nu poţi să desconsideri că sunt probleme în zona euro şi trebuie să ne gândim bine. Pe de altă parte, experienţa ţărilor din sud, Portugalia, Spania, Italia, arată că nu se creează convergenţă automat. Adică intri acolo şi în mod automat îţi va fi mai bine”, a spus Isărescu.
Pagina 1 din 1
