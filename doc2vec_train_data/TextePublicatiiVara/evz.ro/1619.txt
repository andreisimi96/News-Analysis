Liderii maghiari din UDMR au organizat special, la Băile Balvanyos, Conferinţa internaţională „Utilizarea limbilor în administraţiile locale şi regionale”, context în care un etnic german dă o replică uluitoare legată de subiectul discuțiilor.
Liderii maghiari din UDMR au organizat, conform Transparent News , la Băile Balvanyos, Conferinţa internaţională “Utilizarea limbilor în administraţiile locale şi regionale” sub egida Comisiei de Guvernanţă a Congresului Puterilor Locale şi Regionale a Consiliului Europei, la invitaţia Consiliului Judeţean Covasna, pentru a se plânge de lipsa de drepturi pe care o resimt și a ataca statul român pentru faptul că nu transformă revendicările acestora în realitate. Conferința a fost precedată miercuri, 30 mai 2018, de reuniunea comisiei de specialitate a CPLR, la care au participat reprezentanţii locali şi regionali ai celor 47 de state membre ale Consiliului Europei. Un prilej folosit intensiv de UDMR pentru a se plânge de lipsa de drepturi lingvistice și de nefolosirea limbii maghiare în activitatea instituțiilor din Transilvania.
Adică de faptul că nu se înlocuiește limba oficială a statului cu limba maghiară. În replică față de aceasta, un minoritar german, născut și crescut în România, își prezintă, fără ură și părtinire, ci deschis și vede-n-față, așa cum știu etnicii germani să o facă, adevărul despre limba română și folosirea limbii oficiale a unui stat în administrația sa proprie.
Germanul care prețuiește cunoașterea limbii române
Fiecare om are o poveste de viață mai mult sau mai puțin impresionantă și unică în felul ei. Dar, Peter Otto Wolff, cetățean german originar din România, are amintiri care ar putea să fie scenariul unui film. Pe acest om l-am regăsit la Stuttgart, unde trăiește alături de familie. Peter Otto Wolff, deși plecat de mult timp din România către locuri îndepărtate de ținuturile natale, nu a încetat niciodată să fie atent la ceea ce se întâmplă în țara care i-a fost loc al copilăriei și formării. Am început interviul rugându-l pe oaspetele nostru să ne spună povestea vieții sale și câteva cuvinte despre cum vede el, ca minoritar, experiența trăită în România.
– M-am născut în anul 1948, într-un lagăr de muncă sovietic, unde părinții mei, cetățeni români de origine germană, au fost deportați din România în anul 1945. Părinții mei s-au cunoscut acolo. Tatăl, sas, dintr-o veche familie brașoveană (1411!), inginer în aeronautică, cu studii făcute la Dresda, necombatant în timpul celui de-al Doilea Război Mondial, lucrând la IAR, bunicul colonel în Armata Română. Mama, descedenta unei familii de sticlari, din Tomești, stabilită în Avrig/Sibiu, Porumbacu de Sus, apoi în București, de unde a fost deportată la vârsta de 18 ani, în ianuarie 1945. Repatriat în 1948 din Krasnodon, am crescut la bunicii din partea mamei, în frumosul AVRIG, până la înșcolire la Școala Germană din București, în 1955. Am urmat acolo cursurile școlare, în principal cu limba de predare germană, până inclusiv la bacalaureat. Colegii mei dragi proveneau etnic din 3 direcții, în proporție de cam 33%: etnici germani, sași și șvabi, care aveau prioritate la înscrierea în această școală, evrei vorbitori de germană, români cu pile din protipendada comunistă (ex. Jean Maurer), copii de ambasadori. Deși eram o școală cu limba de predare germană, noi aveam în plus exact materia de predare a limbii și literaturii române, ca și elevii școlilor cu limba de predare română. De prisos a spune că, în mod curent, în pauze vorbeam germana și româna, instantaneu. Am avut parte de dascăli excepționali. La română, spre exemplu, pe atunci celebrul Nicolae Saftu, care lucra și la Radio-difuziune. Noi am învățat practic, germana, româna, latina, rusa, engleza în școală. Mulți din colegii mei, cei mai bogați, aveau în plus meditator pentru franceză, engleză, germană. 90% din colegii mei care au studiat în țară, azi sunt recunoscuți ca medici, profesori universitari, ambasadori, oameni de afaceri, directori de banci, în România, în SUA, Germania etc. Eu am studiat economie la ASE București. La examenul de admitere mi s-a propus să pot da examen în limba germană! Am refuzat, deoarece limba română nu era pentru mine un handicap. Am emigrat în Germania în anul 1980, din Brașov. M-am stabilit în Stuttgart și m-am angajat la o bancă, pe expertiza IT. Acolo am lucrat 25 ani, până la pensionare, ajungând procurist pe domeniul administrativ/IT, subordonat doar președinților băncii. Pentru mine cunoașterea limbii române e un privilegiu, o bucurie!
Considerați că în perioada cât ați fost în România, a fost vorba despre existența unor posibilități de păstrare a identității persoanelor de alte naționalități sau de încercări mascate de asimilare? Care era atmosfera de atunci pe care o simțeau minoritarii?
