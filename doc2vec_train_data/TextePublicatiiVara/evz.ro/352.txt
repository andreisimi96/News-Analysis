Cel puţin şapte parlamentari de la mai multe formaţiuni au semnat adeziuni la PSD, în faţa preşedintelui partidului, Liviu Dragnea, a anunțat primarul Capitalei, Gabriela Firea. Potrivit unor surse politice, citate de Antena 3, cinci dintre cei care au trecut la PSD sunt parlamentari de la PMP, aleși care au ajuns în parlament pe listele UNPR. Unul din numele vehiculate este cel al lui Valeriu Steriu, fost co-președinte al PMP.
Aceasta a susținut că a fost de față când s-au semnat acele adeziuni, sublinind că majoritatea parlamentară nu va avea de suferit.
Comentând recentele dezertări din PSD spre noul partid al lui Victor Ponta, primarul Capitalei, Gabriela Firea a spus într-o intervenție la Antena 3:
"Şi în viaţa privată, şi în cea profesională îi apreciez pe oamenii care ştiu să treacă împreună peste anumite greutăţi şi nu dezertează, nu trădează. Nu este o foarte mare bucurie atunci când afli că parlamentari pleacă de la un partid la altul, dar, din nefericire, suntem puşi în această situaţie. Foşti colegi de-ai noştri care astăzi erau numai zâmbete, erau de o veselie generală că se coalizează cu opoziţia să dea jos un guvern PSD-ALDE - e de neimaginat şi la nivel uman şi politic - şi atunci este normal ca nici noi să nu stăm cu mâinile în sân privind la această tragicomedie (...) Mai mulţi parlamentari au semnat în biroul preşedintelui adeziunea la PSD. Eu ştiu de şapte, poate vor fi mai mulţi", a declarat Firea, afirmând că în zilele următoare Liviu Dragnea va anunţa despre ce este vorba.
Ea a mai susţinut la Antena 3 că PSD-ALDE va avea în continuare majoritate parlamentară. Firea a vorbit şi despre mitingul pe care PSD îl va organiza în 9 iunie în Capitală, pentru susţinerea Guvernului Dăncilă, spunând că PSD vrea să se manifeste liber, democratic, pentru a arăta că are susţinere socială.
Pagina 1 din 1
