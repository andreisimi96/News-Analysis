Forțe și mijloace impresionante din cadrul Ministerului Afacerilor Interne, Ministerului Apelor si Pădurilor, Ministerului Mediului, Ministerului Cercetării si Inovării, Ministerului Sănătății, Autoritatea Națională Sanitar Veterinară și pentru Siguranța Alimentelor, societăți private și ONG-uri participă timp de două zile la exercițiul comun de antrenament pentru căutare și salvare de vieți omenești pe mare și răspuns la poluare marină-SARPOL 2018.
În prima zi a exercițiului, conform scenariului, în urma coliziunii între două nave, o mare cantitate de produs petrolier este deversată in mare. Se intervine atât pe mare cât și la țărm, respectiv in zona in care se estimează că va ajunge pata de produs petrolier, informează purtătorul de cuvânt al ISU Dobrogea, Anca Chiriță.
În aceste condiții o parte importanta a exercițiului prevede activități ale forțelor si mijloacelor de intervenție în zona plajei Modern din Constanța. În urma declanșării exercițiului a fost convocat, în regim de urgență, Comandamentul Operativ de Depoluare Marină (CODM), care sub coordonarea prefectului județului Constanța a aprobat punerea in aplicare a Planului Național de pregătire, răspuns și cooperare in caz de poluare marină cu hidrocarburi. Totodată, s-a activat Secretariatului Tehnic al CODM la sediul Inspectoratuluipentru Situații de Urgență "Dobrogea" al județului Constanța.
Dacă prima zi scenariul a presupus un antrenament al structurilor în cazul unei poluării marine, cea de a doua zi de exercițiu a fost dedicată căutării-salvării pe mare. Scenariul pentru această zi a presupus căutarea și salvarea mai multor persoane, aflate la bordul unei nave purtată în derivă în largul Mării Negre. Persoanele aflate pe navă erau imigranți, răniți în urma unui incident petrecut la bordul navei.
Încă de la primirea apelului de urgență, o echipă medicală SMURD, formată din medic, asistent și doi paramedici, a urcat la bordul navei Ștefan cel Mare, din cadrul Poliției de Frontieră, pentru a interveni în salvarea celor aflați în largul mării. Odată ajunși la ambarcațiunea în derivă, victimele au fost preluate pe Ștefan cel Mare, nu înainte de a se face triajul medical și a li se acordă ajutor medical de urgență.
În cazul victimelor de cod roșu, echipa medicală a solicitat sprijin MEDEVAC, aeronavele MAI fiind cele care au intervenit pentru evacuarea aeriană. De-a lungul zilei de exercițiu, forțele MAI au intervenit și la țărm, unde au pregătit puncte medicale avansate spre a continua asistența medicală oferită pe navă, precum și tabere pentru refugiați. (Foto-ISU Dobrogea)
Pagina 1 din 1
