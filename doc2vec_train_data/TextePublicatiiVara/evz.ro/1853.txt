Președintele României poate amâna la infinit luarea unei decizii, din moment ce în constituție nu este prevăzut niciun termen în care ar trebui să pună în aplicare o decizie CCR, au declarat pentru G4Media.ro surse din interiorul instituției.
Motivarea Curții Constituționale, care are 72 de pagini, va fi citită azi va fi citită în plenul Curții, iar dacă nu vor fi modificări, tot azi va fi trimisă la publicare.
Aceleași surse susțin că motivarea deciziei privind conflictul constituțional dintre președinte și Guvern nu conține nicio sancțiune la adresa președintelui Iohannis.
În ceea ce privește perioada de timp în care președintele Klaus Iohannis ar trebui să emită decretul de revocare din funcție a șefei DNA, părerile sunt împărțite. Potrivit surselor din cadrul CCR consultate de G4Media.ro, poate fi luat în calcul sau termenul de 20 de zile pe care îl are președintele să promulge o lege adoptată de Parlament, sau termenul de 45 de zile pe care îl are la dispoziție Parlamentul să pună în acord cu decizia CCR un act declarat neconstituțional.
”De aici înainte nu ne mai privește pe noi ce va face președintele. Noi am spus ce trebuie să facă. Dacă refuză sau întârzie, problema devine una politică”, a explicat un judecător constituțional pentru G4Media.
Profesorul de Drept Constituțional, Radu Carp, a explicat că președintele Iohannis poate amâna luarea deciziei, dar ar trebui să acționeze cu bună credință.
“Poate să amâne oricât, dar normele constituţionale trebuie interpretate cu bună credinţă, inclusiv deciziile CCR, interpretate în sensul de a produce efecte şi nu de a nu produce efecte. O amânare pe o perioadă foarte lungă ar încălca acest principiu”, a declarat Radu Carp pentru G4Media.
Fostul ministru al Justiției, Florin Iordache, declara săptâmâna trecută că termenele tergiversate sunt simple speculații și că trebuie văzută decizia Curții.
“Haideţi să aşteptăm motivarea CCR şi probabil că în motivarea CCR va fi prevăzut. Dacă nu, discutăm de termenul din contencios – maximum 30 de zile. Acele speculaţii că poate să-şi continue mandatul nu există”, a declarat fostul ministrul. Iordache a mai vorbit și de faptul că decizia CCR ar conține și sancțiuni pentru refuzul de revocare a șefei DNA.
Pagina 1 din 1
