Simona a realizat cea mai mare performanță a carierei, după ce a câștigat trofeul Roland Garros. Implicit, românca a pus mâna și pe cel mai mare premiu de până acum. Ea a primit un cec în valoare de 2,2 milioane de euro, din care se va alege cu 1,25 milioane de euro.
Simona Halep a intrat definitiv în istoria sportului românesc. Românca a devenit, în weekend, câștigătoarea din acest an al Roland Garrosului și a bifat primul succes la un turneu de Mare Șlem.
Rămâne lideră WTA
Victoria obținută în fața americancei Sloane Stephens, scor 3-6, 6-4, 6-1, i-a adus Simonei o sumă impresionantă de satisfacții. De departe cel mai popular sportiv român al ultimilor ani, constănțeanca se bucură de notorietatea mondială pe care au cunoscut-o Gică Hagi, Nadia Comăneci sau Ilie Năstase.
După victoria de la Paris, Halep rămâne pe prima poziție a clasamentului mondial. Organizatorii turneului i-au înmânat un cec în valoare de 2,2 milioane de euro, cel mai consistent premiu adjudecat de Simona în carieră. Însă, așa cum e firesc, campioana se va supune regulilor financiare ale statului francez.
I se va reține un impozit de 950.000 de euro și va rămâne cu suma netă de 1,25 de milioane de euro. Anul trecut, letona Jelena Ostapenko, câștigătoarea trofeului, a primit 2,1 milioane de euro și a încasat, net, 945.000 de euro.
Cea mai amplă manifestare de bucurie din ultimii 18 ani
Românii din țară, dar și cei din Diasporă au avut un numitor comun sâmbătă după- amiaza: Simona Halep.
Indiferent că au ieșit la marșuri, au stat acasă sau au văzut meciul la terasă, susținătorii Simonei s-au entuziasmat la cote nemaiîntâlnite în sportul autohton, în ultimii 18 ani.
Practic, ultima manifestare populară de bucurie, de asemenea magnitudine, a fost consemnată în vara anului 2000, atunci când România a învins Anglia (scor 3-2) la Campionatul European de Fotbal și s-a calificat în „sferturi”. Atunci s-a ieșit în Piața Universității, continuând o tradiție începută în 1994.
Acum s-au înroșit rețelele de socializare, acolo unde elogiile au curs către Simona Halep. Presa internațională a consemnat: „Deja numărul 1 în lume, Simona Halep a dovedit că poate câştiga şi un Grand Slam” (New York Times). „Halep, în sfârşit! Primul trofeu de Grand Slam pentru numărul 1 WTA!” (Gazzetta dello Sport).
