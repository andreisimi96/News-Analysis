Guvernul de la Londra studiază posibilitatea unui dublu standard pentru provincia Ulster: în același timp britanic și european.
Ideea a fost inspirată de situația din Liechtenstein și ar permite evitarea unei frontiere între provincia britanică Ulster și Republica Irlanda, după Brexit.
Propunerea, aparținând ministrului care se ocupă de Brexit, David Davis, ar implica o zonă tampon de 10 mile (16 kilometri) de o parte și de alta a frontierei, numită „zonă economică specială”, pentru a minimiza impactul ieșirii din UE asupra agricultorilor și antreprenorilor care activează atât în Nord cât și în Sud.
Zona tampon ar permite reinstalarea punctelor de control, refuzată de Bruxelles.
Ca și liderii UE, Theresa May a promis că nu va exista o „frontieră dură”, însă ea caută de luni de zile să identifice principiile de funcționare ale unui regim vamal diferit de Europa, care să nu implice verificarea fluxului de mărfuri.
May, care la referendumul din iunie 2016 a sprijinit rămânerea în Uniune și acum face tot posibilul pentru un „Brexit diluat” a propus un „parteneriat vamal” cu UE, în care Marea Britanie ar percepe taxele vamale în contul Uniunii și le-ar vărsa ulterior. Ea ar vrea și o soluție de control electronic al mărfurilor, dar o dezvoltare a acestuia ar putea dura ani de zile.
În lipsa unor progrese în aceste domenii, premierul britanic a vorbit despre posibilitatea de a rămâne în uniunea vamală până în 1923.
Bruxelles-ul a respins din start toate aceste opțiuni, apreciindu-le ca nerealiste. Nu există nici un indiciu că ar putea fi mai încântat de un dublu statut pentru Irlanda de Nord.
Pagina 1 din 1
