Independentistul Puigdemont a fugit din Spania, unde este pasibil de o pedeapsă cu închisoarea de 25 de ani pentru rebeliune.
Parchetul german a cerut vineri extrădarea lui Carles Pugdemont către Spania, care vrea să-l judece pentru rebeliune împotriva statului și deturnare de fonduri.
„Elementele oferite de autoritățile spaniole demonstrează cu claritate că violențele din Catalonia pot fi atribuite acestui individ căutat”, a arătat parchetul, care dorește încarcerarea lui Puigdemont până la momentul extrădării sale.
Decizia va aparține tribunalului competent din Schleswig-Holstein, în nordul Germaniei, care până acum nu s-a arătat convins de acuzațiile de rebeliune. El a refuzat deja de două ori cererile parchetului de a-l încarcera pe Puigdemont.
La începutul lui aprilie, tribunalul a autorizat punerea acestuia în libertate sub control judiciar, contra unei cauțiuni de 75.000 de euro.
Puigdemont locuiește acum la Berlin, așteptând rezolvarea cazului său.
Vizat de un mandat european de arestare, Carles Puigdemont a fost arestat la sfârșitul lunii martie în nordul Germaniei, la cinci luni după ce părăsise Spania, unde este pasibil de o pedeapsă care poate merge până la 25 de ani de închisoare.
Autoritățile de la Madrid îl acuză că a utilizat bani publici pentru a organiza referendumul din octombrie 2017 privind independența Cataloniei, pe care l-a declarat ilegal.
După declarația de independență eșuată din 27 octombrie, Catalonia a fost pusă sub tutela guvernului central spaniol și guvernul regional al lui Puigdemont a fost destituit.
Sperând să scoată Catalonia din impasul politic cu Madridul, Puigdemont a renunțat recent să conducă regiunea din exil și a sprijinit candidatura lui Quim Torra ca succesor al său.
Pagina 1 din 1
