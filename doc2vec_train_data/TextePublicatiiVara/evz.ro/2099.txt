Metrorex anunţă că are pregătite garnituri de tren în plus pentru ziua de mâine, în aşa fel încât să se evite aglomeraţia.
Aşadar din punctul de vedere al circulaţiei subterane, programul va fi mai degrabă unul de zi obişnuită de muncă, din timpul săptămânii, nu de week-end.
Asta, în condiţiile în care mâine sunt anunţate în Capitală peste 14 manifestări stradale, în diverse puncte ale oraşului.
”Ca măsuri pentru fluidizarea traficului, Metrorex a luat deja decizia suplimentării personalului de exploatare în vederea introducerii de trenuri suplimentare în circulație, în functie de fluxul de călători”, arată Metrorex într-un comunicat de presă.
Staţia Victoriei rămâne deschisă
Deşi s-au făcut speculaţii în legătură cu închiderea staţiei de metrou Piaţa Victoriei, Metrorex anunţă că aşa ceva nu se va întâmpla.
Cu o singură excepţie. Anume dacă instituţiile abilitate cu menţinerea ordinii vor solicita acest lucru. Dar chiar şi în acest caz staţia va fi închisă pentru un interval cât mai scurt de timp.
”Societatea noastră este în continuă legătură cu reprezentanții instituțiilor abilitate în asigurarea ordinii și siguranței publice.
Decizia de închidere a stației va fi luată doar la solicitarea acestora, pe perioadă limitată, și numai în vederea asigurării siguranței călătorilor ”, conchide sursa citată.
Pagina 1 din 1
