Incendiul a cuprins rapid acoperișul clădirii. FOTO: ISU București-Ilfov
Un puternic incendiu a izbucnit în această dimineață la Școala nr.124 din Capitală. Până să ajungă pompierii, acoperișul clădirii care nu are autorizație de securitate, a ars în întregime. Acum, cei peste 700 de elevi vor fi mutați în alte două școli din Capitală
Incediu la Școala nr.124 de pe strada Mărgeanului, cartierul Rahova din Capitală. „Incendiul se manifestă generalizat la acoperiș, cu flăcări înalte și degajări mari de fum. La momentul actual acționează 20 de autospeciale de stingere, 3 autoscări, echipaje de la descarcerare și SMURD. Pompierii acționează perimetral prin intermediul autoscărilor și cu linii de furtun. Se lucrează la decopertarea acoperișului și crearea accesului către focarele de incendiu”, transmitea, la 4 dimineața, căpitanul Vasile Daniel, purtătorul de cuvânt al ISU București-Ilfov.
O jumătate de oră mai târziu, o parte din acoperișul școlii s-a prăbușit.
Incendiul a fost anunțat în Dispecetarul ISU București-Ilfov de locatarii de la blocurile din apropierea unității școlare. Au fost mai multe apeluri succesive, primul fiind preluat de dispecerii ISU București-Ilfov la ora 03.14 dimineața.
Școala are parter și un etaj, iar în prima oră a acțiunii pompierii au acționat numai din exterior, dat fiind pericolul ca întreg acoperișul să se prăbușească.
Ei au reușit să izoleze incendiul, astfel încât să nuj ajungă și la sala de sport, care e la o distanță de 5-6 metri de clădirea școlii. Abia la ora 5 dimineața incendiul a putut fi localizat.
Din fericire, în incendiu nu a fost rănită nicio persoană. Școala, care are arondate 72 de străzi din cartierul bucureștean Rahova, funcționează de ani buni fără a avea autorizație.
„În anul 2001 pentru instituția de învățământ încauză a fost emis un aviz de securitate la incendiu, pentru lucrări de consolidare și refuncționalizare a școlii generale. Până la momentul actual școala nu a obținut autorizația de securitate la incendiu”, notează căpitanul Vasile Daniel, purtătorul de cuvânt al ISU București-Ilfov.
Pentru că școala lor a fost distrusă de incendiu, elevii vor fi transferați către alte două instituții din apropiere. Copiii din cele 3 clase pregătitoare vor fi transferați la Grădiniţa nr.35, școlarii din cele 12 clase I-IV vor face cursuri la Şcoala nr.126, iar elevii de gimnaziu (11 clase V-VIII) vor învăța de acum la Şcoala nr.143.
În ce-i privește pe elevii de clasa a VIII-a care urmează să susțină examenul de evaluare naţională, Inspectoratul Școlar nu a decis încă unde vor merge, dar cel mai probabil va fi tot la Şcoala nr.143.
„Școala Gimnazială nr. 124 elaborase documentația necesară consolidării clădirii (expertiza tehnică efectuată în decembrie 2017) și se afla în stadiul final al pregătirii pentru obținerea autorizației ISU (faza de întocmire a scenariului de securitate la incendiu), în decursul acestui an, celelalte măsuri necesare fiind implementate: s-au montat senzorii de avertizare la incendiu, s-a ignifugat podul, s-au montat uși antifoc. După ce autoritățile Statului cu competențe în domeniu vor încheia cercetările cu privire la cauzele incendiului și la situația clădirii, Aparatul de Specialitate din Primăria Sectorului 5 va demara în regim de urgență procedurile de refacere a unității de învățământ”, a anunțat Primăria Sectorului 5.
Pagina 1 din 1
