Într-un interviu de la Casa Albă, pentru postul de televiziune Fox News, președintele american Donald Trump a declarat vineri că Republica Populară Democrată Coreeană (RPDC) a început repatrierea rămășițelor pământești ale soldaților americani dați dispăruți în războiul din Coreea (1950-1953).
"Aceștia (RPDC) au început deja să ne trimită rămășițele" soldaților, a declarat Trump în timpul unui interviu neașteptat, pentru programul de știri "Fox & Friends" acordat de pe peluza nordică a Casei Albe. Trump s-a întâlnit marți cu liderul RPDC, Kim Jong Un, în Singapore, eveniment istoric urmat de o declarație comună. Cele două părți s-au angajat să depună eforturi comune pentru a construi un regim de pace durabil și stabil în Peninsula Coreeană și pentru recuperarea rămășițelor pământești ale prizonierilor de război și a soldaților dispăruți în acțiune, în timpul războiului coreean. Cele două părți au convenit, de asemenea, asupra repatrierii imediate a soldaților deja identificați. De la încheierea războiului coreean, când a fost semnat armistițiul, în 1953, RPDC și Statele Unite s-au aflat constant într-o situație manifestată printr-o retorică și un comportament combativ.
Războiul Coreei a fost un conflict militar între Republica Coreea și Republica Populară Democrată Coreeană (Coreea de Nord). Coreea de Sud a avut drept aliați Națiunile Unite, iar Coreea de Nord a fost sprijinită de Republica Populară Chineză, cu ajutor militar din partea Uniunii Sovietice.
Războiul a început la data de 25 iunie 1950, iar finalul războiului a coincis cu semnarea unui armistițiu la data de 27 iulie 1953. SUA au asigurat 88% din cei 341.000 de soldați ai forțelor  internaționale care au luptat împotriva Coreei de Nord.
Pagina 1 din 1
