Premierul Viorica Dăncilă le-a dat de înțeles miniștrilor că riscă să fie schimbați din funcție dacă nu trec prima evaluare guvernamentală din luna iulie, au relatat pentru „Evenimentul zilei” surse din Guvern.
După șase luni de la învestirea cabinetului Dăncilă, în luna iulie, PSD va realiza prima evaluare a activității propriilor miniștri și până atunci, în partid nu se pune problema unei remanieri guvernamentale, au asigurat pentru EVZ sursele citate.
Însă aceleași surse guvernamentale susțin că premierul a discutat între patru ochi cu miniștrii care „nu apasă suficient pe accelerație” și care „nu țin pasul cu măsurile din programul de guvernare” și le-a dat acestora de înțeles că se pot aștepta să plece din Guvern dacă nu trec evaluarea.
Dar PSD-iștii refuză să spună, chiar și informal, cine sunt miniștrii cu care a vorbit Dăncilă.
Premierul i-a mai cerut fiecărui ministru să comunice mai mult, să dea interviuri și să organizeze mai multe conferințe de presă în care să își prezinte activitatea, au spus EVZ surse din Guvern.
Premierul i-a avertizat public încă din luna aprilie, pe miniștrii „care merg cu viteza întâi”, spre deosebire de miniștrii „care merg cu viteza a doua”, că riscă să-și piardă mandatul.
„Pentru noi, programul de guvernare este cel care poate conduce la remanierea unui ministru sau altul”, a spus atunci Dăncilă.
Pagina 1 din 1
