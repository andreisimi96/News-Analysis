Radu Banciu a comentat, în stilu-i caracteristic, gestul francezilor față de performanța Simonei Halep și reacția românilor după publicarea caricaturii.
”Este foarte curios cum, de exemplu, în România, o țară unde se glumește, se face bășcălie, există satiră (…), nu se poate face mișto de niște personaje care aparțin tuturor. De exemplu, nicio revistă din România sau vreau site, oricât ar fi oamenii săi de inteligenți sau de dotați, nimeni nu va scrie despre Simona Halep ce au scris cei de la Charlie, nimeni nu-l va ataca pe blătarul Hagi. (…) Românul nu este un adevărat satirist, el este un satirist laș, în sensul în care el știe să râdă până când se plictisește să înțeleagă gluma până la capăt”, a comentat Banciu.
”Trebuie să aflați, distinși umoriști, că nu există limite în umor. (…) Ce faceți domniile voastre este fix pix. (…) A râde de Traian Băsescu, de Dan Voiculescu, de Victor Ponta, de Liviu Dragnea nu este nicio șmecherie. A te duce și a face mișto de oameni care contează pentru cei care te citesc, ăla este curajul satiristului. Dacă el nu există, nu este nici satiră”, a mai spus Radu Banciu.
Charlie Hebdo este o revistă satirică franceză, cu apariție săptămânală, care publică în mare parte ilustrații (caricaturi și desene), dar și reportaje, articole controversate și glume. Având puternice vederi de stânga și antireligioase, revista este caracterizată de poziția ei critică față de islamism, catolicism, iudaism și extremismul de dreapta.
Pagina 1 din 1
