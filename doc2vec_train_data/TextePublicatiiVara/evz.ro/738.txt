În Guvern s-a „bătut în cuie” ca Pilonul II de pensii private să devină opțional. Verdictul specialiștilor este necruțător: măsura pune în pericol real toate pensiile pe care le vor primi românii peste 15-20 de ani.
Pilonul II de pensii private a fost introdus în România în anul 2007 și reprezintă o contribuție lunară pe care fiecare angajat cu vârsta de până la 35 de ani este obligat să o plătească din salariu, în plus față de contribuția obligatorie lunară care merge la Pilonul I de pensii (sistemul pensiei de stat). Astfel, atunci când iese la pensie, un angajat va încasa pensia de la stat și va primi în plus suma economisită în Pilonul II de pensii private. De la 1 ianuarie 2018, salariații sunt obligați să vireze lunar că- tre pilonul privat 3,75% din contribuția lunară la pensie, iar restul contribuției ajunge în bugetul statului.
Ministrul Muncii, Lia Olguța Vasilescu, a anunțat marți seară că este „bătut în cuie” ca Pilonul II de pensii private să devină opțional pentru toți angajații: salariații vor avea posibilitatea să aleagă dacă pe viitor cei 3,75% din contribuții vor merge în continuare în pilonul privat de pensii sau dacă își virează toate contribuțiile, inclusiv cei 3,75%, în bugetul de stat.
Schimbarea va avea loc în felul următor: în luna iulie, Guvernul intenționează să publice o analiză comparativă în care românii vor afla ce variantă le va aduce o pensie mai mare. Pasul doi va fi schimbarea legislației pentru a permite angajaților să aleagă dacă le este mai bine pentru pensia lor să vireze bani în Pilonul II sau să vireze toate economiile pentru pensii în sistemul public.
Ministrul Muncii a declarat în luna martie că după 20 de ani de contribuție la Pilonul II de pensii, un român ar urma să primească o pensie lunară „foarte mică” în valoare de 47,5 lei, acesta fiind unul din motivele pentru care Guvernul vrea să schimbe legislația în domeniu.
Pe de altă parte, purtătorul de cuvânt al partidului de guvernământ ALDE, fostul ministru Varujan Vosganian, a declarat exact opusul: că este mai rentabil pentru români să economisească în Pilonul II de pensii.
„Deci pilonul I plus pilonul II este mai mare ca punct total de pensie decât pilonul I, din calculele noastre, cam cu 15 - 20%”, a declarat Vosganian.
Guvernul a exclus posibilitatea desființării Pilonului II de pensii, precum și posibilitatea ca banii pe care românii i-au economisit până acum în Pilonul II să ajungă în Pilonul I. Explicația a oferit-o Vosganian: „Ideea aşazisei naţionalizări a banilor din Pilonul II este imposibilă (...) banii aceia sunt ai titularilor de cont, sunt ai cetăţenilor, deci ei nu pot fi în niciun chip luaţi de la cetăţeni, nicio lege nu ar permite aşa ceva (...) Preluarea banilor din pilonul II la pilonul I de pensii ar fi o fraudă la Constituţie, ar fi un abuz”, a adăugat el.
Politica fiscală, criticată de Bruxelles
Reducerea contribuției la fondurile de pensii administrate privat - la pachet cu politica fiscală dusă în România, catalogată drept „imprudentă” și nesustenabilă -, a făcut Comisia Europeană să trimită un raport Consiliului Europei prin care cere înăsprirea supravegherii țării noastre.
„Guvernul (de la București, n.r.) are în vedere o inversare ulterioară a reformei sistemice a sistemului de pensii din 2008, care a introdus Pilonul II de pensii. Autoritățile au redus deja, ca parte a bugetului din 2018, ponderea contribuțiilor sociale transferate în Pilonul II de pensii. Potrivit declarațiilor publice, guvernul intenționează să facă opțional Pilonul II de pensii și să ia o decizie până la sfârșitul lunii iunie 2018, după consultarea părților interesate. (...) O astfel de măsură ar reduce deficitul fiscal pe termen scurt (...) însă, câștigul fiscal ar dispărea pe termen lung, deoarece contribuțiile sociale deferite din Pilonul II de pensii ar fi însoțite de o obligație de a plăti, în viitor, pensiile pentru limită de vârstă. În plus, o astfel de inversare ar putea avea implicații negative asupra viabilității sistemului de pensii și asupra dezvoltării piețelor de capital. Transformarea celui de-al doilea Pilon de pensii în opțional ar lipsi România de posibilitatea de a invoca clauza sistematică de reformă a pensiilor”, se arată în document.
Două zile mai târziu, vicepreședintele executivului comunitar, Valdis Dombroviskis, arăta și că CE nu a fost notificată de autoritățile române privind vreo mutare a contribuțiilor de la Pilonul II la Pilonul I de pensii, variantă vehiculată la București.
Reacții, la București
Imediat, ministrul Finanțelor a reacționat. „România nu se confruntă cu riscuri de sutenabilitate fiscală pe termen scurt. Sunt contrazise știrile false și alarmiste privind capacitatea statului de a plăti pensiile și salariile”, a explicat Eugen Teodorovici.
I s-a alăturat și Ministerul Afacerilor Externe, care, într-o poziție oficială, nota că „Raportul de Țară 2018 încadrează România în categoria statelor membre fără dezechilibre macroeconomice, motiv pentru care acesta nu conține un bilanț aprofundat („indepth review“). (...) În perioada imediat următoare, propunerile de recomandări prezentate de Comisia Europeană vor face obiectul unei analize amănunțite la nivelul ministerelor responsabile de domeniile vizate de recomandări, astfel încât să fie identificate măsurile concrete de punere în aplicare”.
