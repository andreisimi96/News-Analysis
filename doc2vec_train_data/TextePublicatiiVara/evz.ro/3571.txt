La propunerea României, miniştrii Afacerilor Interne din statele membre ale Forumului Salzburg au agreat dezvoltarea conceptului de „community policing”.
„Potrivit celor mai recente statistici ale Eurostat, la începutul anului 2016, peste 16 milioane de cetăţeni ai statelor membre UE locuiau pe teritoriul altui stat membru decât cel de reşedinţă. Este astfel oportun ca ofiţeri de poliţie de aceeaşi naţionalitate cu membrii comunităţii să desfăşoare misiuni, în scop preventiv, pe teritoriul altor state membre, sub coordonarea şi în colaborare cu poliţiile naţionale", se arată într-un comunicat al al Ministerului Afacerilor Interne postat pe site-ul instituției.
Asta înseamnă că, odată cu cetățenii, în țările respective vor fi și ofițeri de poliție de aceeași naționalitate cu ei pentru ”a construi punți” între ei și autorități.
Tot la propunerea MAI din România, miniştrii au concluzionat că este momentul potrivit să se actualizeze conceptul de analiză a informaţiilor în cadrul autorităţilor de aplicare a legii din statele membre cu noi standarde unificate, adaptate la contextul internaţional şi european actual. De asemenea, în cadrul Conferinţei ministeriale a Forumului Salzburg au fost purtate discuţii cu privire la intenţiile anunţate ale Comisiei Europene de a spori capacitatea operaţională a Agenţiei Europene de Frontieră şi de Pază de Coastă, precum şi asupra unor soluţii alternative pentru îmbunătăţirea protecţiei frontierelor externe ale UE.
Miniștrii Afacerilor Interne din statele membre ale Forumului Salzburg au adoptat, la finalul Conferinței Ministeriale desfășurată la București în perioada 14-15 iunie  Declarația Comună privind prioritățile în domeniul securității
România a găzduit această reuniune în calitate de Președinte în Exercițiu al acestui Forum alături de Ungaria și Polonia.
Pagina 1 din 1
