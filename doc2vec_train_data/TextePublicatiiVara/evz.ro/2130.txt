Stare de alertă maximă în India. Polițiștii au descoperit un plan care viza asasinarea prim-ministrului, un personaj politic foarte contestat în țara asiatică. În spatele complotului sângeros s-ar afla membrii partidului comunist din stat.
Poliţia a descoperit un complot ce viza asasinarea primului ministru indian Narendra Modi într-o scrisoare confiscată de la un presupus activist Naxal, membru al Partidului Comunist din India (Maoist), a relatat vineri presa locală, informează AGERPRES.
Scrisoarea care ar fi fost descoperită de poliţişti la domiciliul activistului Rona Wilson din Delhi vorbeşte despre faptul că militanţi Naxal plănuiesc „un alt incident de tip Rajiv Gandhi” pentru a pune capăt regimului Modi din India.
Wilson, membru al Comitetului pentru eliberarea deţinuţilor politici, şi alţi patru au fost arestaţi miercuri pentru legăturile lor cu organizaţia maoistă interzisă CPI. Scrisoarea a fost predată unei instanţe şi a fost dată publicităţii de o agenţie locală de presă.
Ministrul de interne al Indiei, Rajnath Singh, a declarat reporterilor că securitatea şi siguranţa primului ministru rămân o prioritate maximă pentru toată lumea şi că ministerul său este prudent în legătură cu aceasta.
Pagina 1 din 1
