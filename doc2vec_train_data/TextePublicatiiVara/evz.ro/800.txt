Baraka Artist este un grup de artiști vizuali din Timișoara
Tinerii care formează grupul Baraka Artist au fost cenzurați de autorități în timp unui festival la care participau cu o instalație inedită. Entitate artistică nonconformistă, Baraka a expus, pe o suprafață de 50 de metri pătrați, o lucrare care, pe lângă piesa centrală, ce reinterpretează unul din cele mai cunoscute monumente din lume, Cristo Redentor (amplasat pe muntele Corcovado din Brazilia), cuprinde și 2.000 de penisuri din beton, realizate în mărime naturală.
Autoritățile județene au decis că lucrarea nu poate rămâne acolo, deși era amplasată într-un spațiu aparte al festivalului desfîșurat la Muzeul Satului Bănățean din Timișoara, înconjurată cu un gard opac, ce nu ar fi trebuit să permită vizionarea directă. Totul a pornit de la faptul că artiștii au fost depășiți de insistența publicului curios, care a făcut să dispară și anunțul că era o operă destinată persoanelor majore, dar și o parte din textilele care obturau vizibilitatea din afara spațiului alocat. Mai mulți părinți care au venit joi seara cu copiii la Revolution Festival s-au plâns de ”indecența” operei de artă.
Astfel că deși instalația cu 2.000 de penisuri în mărime naturală trebuia să poată fi vizitată până duminică dimineață, aceasta a fost demontată parțial, în noaptea de joi spre vineri.
Detaliu din instalația ”The White City Cemetery”, care a trebuit demontată la câteva ore după ce a fost expusă publicului (Foto: Adrian Pîclișan)
”Era de așteptat arta noastră să fie pusă la zid, avem deja o imunitate. În toamna anului trecut s-a întâmplat la fel cu o altă lucrare, sicriul expus în fața ANAF. La Revolution Festival, a fost expusă o instalație de artă contemporană, cu numele The White City Cemetery, în care am simulat contextul de cimitir în raport cu o anumită senzație sexuală. Instalația conține o sumă de simboluri puse împreună pentru a crea o compoziție abstractă, figurativul fiind doar un pretext. Despre ce e vorba? Trăim într-o lume dominată de sexualitate; fie că este vorba de internet, televiziune sau de cea mai banală plimbare pe stradă, ești ”bombardat” de aceasta. Noi nu facem nimic mai mult decât să dăm puțin la deoparte perdeaua societății în contextul artei contemporane”, a declarat pentru EVZ Mihai Toth, unul din componenții entității Baraka Artist.
Baraka Artist e un grup de tineri masteranzi ai Facultății de Arte din cadrul Universității de Vest din Timișoara: Paul Feier, Adrian Popa, David Iancu și Mihai Toth. Aceștia au deja în palmares premii și participări în tabere sau rezidențe internaționale, dar și lucrări în colecții din afara țării. ”Frate” mai mic al celebrului festival Exit care se organizează în Serbia, la Novi Sad, pe lângă muzică pe mai multe scene tematice, Revolution festival alocă în fiecare ediție un spațiu generos artiștilor vizuali.
Pagina 1 din 1
