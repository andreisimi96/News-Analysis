Gruparea teroristă supranumită Statul islamic (ISIS) devine din ce în ce mai agresivă în obiectivele sângeroase pe care și le propune. Informațiile venite din Marea Britanie arată că un influent lider regional îi încuraja pe militanții fundamentaliști să plănuiască un atac la școala la care învață un membru al familiei regale.
Un susţinător al grupării ISIS a încurajat potenţiali militanţi să comită atacuri la şcoala frecventată de prinţul George, fiul cel mare al prinţului William, a indicat miercuri procuratura, în cadrul unui proces care are loc la tribunalul regal Woolwich din Londra, relatează AGERPRES.
Potrivit acuzării, Husnain Rashid, în vârstă de 32 de ani, promova terorismul prin intermediul canalului „prolific” pe care îl întreţinea pe internet, denumit Lone Mujahid.
Acesta a propus între altele injectarea de otravă în îngheţata de la supermarketuri şi atacarea prinţului George - în vârstă de patru ani - în timp ce se află la şcoală. Acuzatul „nu făcea distincţii între adulţi şi copii, între membri ai forţelor combatante şi civili”, a subliniat procuroarea Annabel Darlow.
Rashid mai avea în vedere ca ţinte parada de Halloween din New York şi gări din Australia şi făcea schimb de mesaje cu un terorist britanic din Siria, prezentat ca Omar Ali Hussain, pe care îl sfătuia cum să comită atacuri reuşite, între care doborârea de avioane cu ajutorul laserelor, a mai spus Darlow.
Tânărul este acuzat de asemenea că a postat pe net o fotografie a ambasadorului Myanmarului în Marea Britanie alături de mesajul „Ştiţi ce aveţi de făcut” şi că i-a îndemnat pe potenţialii săi urmăritori la „luptă şi vărsare de sânge în ţările voastre” şi la „pregătirea de unelte şi arme”.
Rashid a respins acuzaţiile de pregătire de acte teroriste şi de încurajare a terorismului, care se referă la fapte petrecute între octombrie 2016 şi aprilie a.c. Procesul său ar urma să dureze şase săptămâni.
Pagina 1 din 1
