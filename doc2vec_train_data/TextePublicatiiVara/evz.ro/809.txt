Giuseppe Conte, un novice în politică
Președintele Italiei a validat lista de miniștri prezentată de premierul Giuseppe Conte în numele coaliției Mișcarea 5 Stele – Liga.
Italia, a treia putere din UE, după ieșirea Marii Britanii, are de joi seara un guvern eurosceptic și anti-imigrație, după ce președintele Italiei, Sergio Mattarella l-a desemnat din nou pe Giuseppe Conte ca prim-ministru.
Guvernul va depune jurământul vineri, la ora 16.
Liderii celor două formațiuni aliate, Luigi Di Maio, președintele Mișcării anti-sistem 5 Stele (M5S), și Matteo Salvini, președintele partidului naționalist Liga, vor prelua funcțiile de vicepremieri: primul se va ocupa de Dezvoltarea Economică, al doilea de Afacerile Interne, potrivit anunțului făcut joi seara de Giuseppe Conte.
În consecință, Carlo Cottarelli, care fusese însărcinat luni să formeze un guvern de tehnicieni, și-a depus mandatul.
Noul premier, Giuseppe Conte, un profesor de Drept Privat de 53 de ani, care nu a mai fost până acum în politică, și-a ținut ultimul curs la Florența, înainte de a prelua treburile guvernării.
Conte fusese desemnat acum opt zile ca premier, însă și-a predat mandatul duminică, după ce președintele Mattarella a refuzat – într-un gest fără precedent în istoria recentă a Italiei – să îl accepte pe euroscepticul Paolo Savona în fruntea Ministerului Economiei.
Noul ministrul al Economiei și Finanțelor este Giovanni Tria, un profesor de economie politică, având idei apropiate de cele ale naționaliștilor din Liga, în special în ceea ce privește reducrea drastică și simplificarea impozitelor, dar un adept al rămânerii în Zona Euro.
În funcția de ministru de Externe va fi Enzo Moavero Milanesi, un birocrat familiarizat cu Bruxelles-ul, care a mai condus diplomația italiană între 2011 și 2014.
Paolo Savona, refuzat de președintele Mattarella pentru portofoliul Economiei, va prelua Ministerul Afacerilor Europene.
Pagina 1 din 1
