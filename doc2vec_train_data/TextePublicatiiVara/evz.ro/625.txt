MANILA: Președintele Rodrigo Duterte consideră că țara sa ar putea declara război dacă soldații filipinezi ar fi răniți în disputata Mare a Chinei, a declarat un înalt oficial filipinez  după ce au apărut în presă acuzații potrivit cărora Beijingul a hărțuit soldații trimiși în zonă de autoritățile de la Manila.
Consilierul pentru securitate națională, Hermogenes Esperon, a făcut aceste observații după ce administrația domnului Duterte a fost criticată dur pentru răspunsul său slab la activitățile chinezilor de pe întinderile de apă foarte disputate. "Nu mai târziu de ieri seară, președintele a spus că, dacă soldații noștri vor fi răniți acolo, acest lucru ar fi o limită care nu poate fi trecută fără a da un răspuns", a declarat domnul Esperon reporterilor. Pag-asa, mai cunoscută sub numele de Thitu, este cea mai mare dintre insulele și teritoriile separate de insula principală filipineză. Aflată în zona disputată a Mării Chinei de Sud, insula este plină de soldați filipinezi. Purtătorul de cuvânt al opoziției, Gary Alejano, a făcut alegații miercuri, într-o audiere din Congresul de la Manilla, potrivit cărora un elicopter al marinei militare chineze a hărțuit trupele filipineze staționate în zona celui de-al doilea Recif Thomas, care se află în apele teritoriale filipineze. Se pare că incidentul a avut loc la începutul acestei luni. Marina filipineză a lansat o ambarcațiune pentru a aproviziona baza situată pe cel de-al doilea recif Thomas, când a fost observat "un elicopter... care zbura la o distanță periculos de apropiată", a declarat domnul Alejano, adăugând că aparatul de zbor era atât de aproape încât arunca apă de mare în vasul filipinez. China revendică majoritatea zonei maritime deosebit de bogată în resurse. De asemenea, mărfuri în valoare de peste cinci trilioane de dolari sunt transportate anual pe căile sale navigabile. În ultimii ani, China face presiuni pentru a intra în posesia mai multor recife și mici insule, unele dintre acestea fiind revendicate și de Manila. Luna aceasta, China a amplasat rachete de croazieră anti-navă și rachete de suprafață pe disputatele insule Spratly aflate în largul coastelor filipineze. De asemenea, autoritățile de la Beijing au alocat bombardiere cu capacitate nucleară într-o bază din altă zonă maritimă foarte disputată.
Pagina 1 din 1
