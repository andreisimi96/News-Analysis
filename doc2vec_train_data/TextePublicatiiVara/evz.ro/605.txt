Pentru a doua oară, magistrații i-au spus judecătorului Cristi Vasilică Danileț că nu are dreptate în procesul intentat jurnalistului de la Evenimentul zilei.
Dan Andronic a scris mai multe articole de impact, în care spunea că magistratul, în calitatea lui de consilier al ministrului Justiției, Monica Macovei, a intrat de mai multe ori în arhiva SIPA, fostul serviciu secret al Ministerului de Justiție, de unde a copiat documente secrete.
Judecătorul a depus o plângere penală împotriva jurnalistului Dan Andronic, la scurt timp după ce acesta a publicat articolele din seria „Arhiva SIPA”, o arhivă cu ajutorul căreia au fost șantajați foarte mulți magistrați.
Procurorii l-au trimis la plimbare pe judecătorul Danileț și au emis o ordonanță de clasare, în care se arată că aspectele relatate de jurnalistul Dan Andronic sunt chestiuni de mare interes pentru opinia publică și nu întrunesc elementele constitutive ale unei infracțiuni pedepsite de Codul Penal.
Judecătorul Danileț nu a fost mulțumit cu această soluție a procurorilor, care au închis dosarul penal, și a contestat la Judecătoria Cluj Napoca, solicitând redeschiderea urmăririi penale.
În cele din urmă, Judecătoria Cluj Napoca a dispus, la data de 24 mai 2018, respingerea excepției de neconstituționalitate a cererii lui Danileț, dar și a cererii de redeschidere a dosarului penal, în cazul dezvăluirilor invocate de Dan Andronic.
Pagina 1 din 1
