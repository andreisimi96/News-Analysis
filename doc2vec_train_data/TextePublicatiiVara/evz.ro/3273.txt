Așadar, președintele Iohannis a citit „Motivația”, ceea ce, desigur, e un pas înainte, chit că ar mai avea „un pic” și că, oricum, va trebui s-o și înțeleagă, după cum ne pusese deja în gardă! Ne trebuie, deci, răbdare și tutun până la momentul revelației prezidențiale, dar nici atunci nu vom avea parte de o decizie a șefului statului în cazul șefei DNA.
Deși se presupune că va fi înțeles, în sfârșit, cum stau lucrurile, pentru a se hotărî dacă e albă sau neagră, locatarul de la Cotroceni va demara și o amplă dezbatere publică! „Nu ca aia din comisia parlamentară care s-a ocupat de legile justiției”,dar cu siguranță nici ca reforma acelorași legi făcută de Monica Macovei prin… ordonanță de urgență și fără nici un fel de consultare publică ! Nu vă grăbiți însă să credeți că așa se va ajunge la punctul terminus, pentru că, după cum ne-a mai asigurat președinele Iohannis, abia la încheierea acelei ample dezbateri publice, domnia sa va declanșa și un referendum…
Că totul aduce a tragere de timp și a bășcălie de doi lei, prin care președintele României înțelege să răspundă unei decizii fără echivoc a Curții Constituționale, încă n-ar fi de mirare pentru cel care se simte confortabil în jilțul prezidențial, dacă la mijloc n-ar fi o sfidare grosolană a Constituției chiar de către acela care ar trebui să fie primul apărător al Legii fundamentale! Or, de aici înainte și până la pasul următor, care ar fi nesocotirea deciziei Curții Constituționle, lucrurile pot lua o turnură fără precedent în democrația noastră postdecembristă, în sensul că președintele Klaus Iohannis ar face ce nu și-au permis precedenții trei șefi ai statului!
Săptămâna trecută am încercat să explic de ce Laura Codruța Kovesi nu-și va da demisia de la conducerea DNA, fiind evident că, într-o asemenea eventualitate, retraerea ei ar însemna în mod automat recunoașterea tuturor mizeriilor care i se reproșează, iar cariera ei ar fi compromisă grav, după cum aprecia deunăzi chiar un comentariu al Deutsche Welle. Și precizam atunci că doamna Kovesi a aruncat răspunderea în brațele președintelui Iohannis, dar iată că acesta, întrebat acum dacă i-a cerut cumva acesteia demisioneze, a replicat jurnaliștilor :”Întrebați-o voi!” Devine limpede, după părerea mea, că între șeful statului și directoarea DNA dialogul nu mai funcționează, fapt care ar putea fi explicat și prin dosarul penal deschis de DNA familei Iohannis, pasat apoi urgent la Alba Iulia, de unde a fost declinat la fel de repede la Parchetul General din București,cu mențiunea că e de competența DNA!!!
Rețineți, așadar, ca pe rol e un dosar penal, iar un al doilea tocmai a fost anunțat la orizont de Nicolae Bădălău, pentru cazul în care președintele Iohannis ar refuza să pună în aplicare hotărârea Curții Constituționale. Deci, șeful statului e supus pe de o parte unei amenințări venite dinspre dosarul plecat din curtea doamnei Kovesi, care seamănă a șantaj, iar pe de alta dinspre coaliția la guvernare ,care este practic o somație de a respecta Constituția! N-aș zice că președintele Iohannis se mai simte prea confortabil, dar este evident pentru oricine că tergiversează luarea unei decizii sperând, probabil, că LCK va demisiona!
Toată această prelungire , care ne poate conduce cel puțin până la toamnă, cu jocul dezbaterii publice și al referendumului , riscă să-i ofere președintelui Iohannis o adevărată lovitură. Dacă alianța PSD-ALDE va iniția procedura de demitere a președintelui abia târziu, în toamnă, iar Parlamentul va aproba acest demers, șeful statului va fi suspendat , Kovesi va fi demisă conform deciziei Curții Constituționale, va urma și referendumul de rigoare, iar dacă lucrurile se vor mai întinde mult, la 1 ianuarie 2019,când România va prelua președinția Consiliului European, la Cotroceni s-ar putea afla nu Klaus Werner Iohannis, ci Călin Popescu Tă- riceanu, președintele interimar al României !
Pagina 1 din 1
