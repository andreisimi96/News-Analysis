Fuego, un vulcan activ din Guatemala, a omorât 25 de oameni și a rănit alte 20 de persoane la ultima sa erupție, care a avut loc duminică.
Cel puţin 25 de persoane au fost ucise şi alte 20 rănite duminică în Guatemala de erupţia vulcanului Fuego care a aruncat lavă şi cenuşă asupra unei zone extinse, a anunţat Protecţia civilă, conform Agerpres .
„Bilanţul de la ora 21:00 duminică (03:00 GMT luni) este de 25 de morţi”, a declarat purtătorul de cuvânt al Coordonării naţionale pentru gestionarea catastrofelor (Conred), David de Leon, pe grupul său Whatsapp din care fac parte şi jurnalişti.
Mii de persoane au fost evacuate.
Cu o înălţime de 3.763 de metri, Vulcanul Fuego (Vulcanul Foc, în spaniolă) se află la 35 de kilometri de capitală.
Aeroportul internaţional din Ciudad de Guatemala a fost închis temporar, ca urmare a cantităţii mari de cenuşă vulcanică aruncată în aer. Echipe ale personalului aeroportului şi ale armatei au curăţat pistele pentru a permite reluarea traficului aerian, potrivit Direcţiei generale a aviaţiei civile.
Erupţia a afectat localităţile rurale din apropierea vulcanului, dar şi oraşul colonial Antigua, cea mai importantă destinaţie turistică din Guatemala.
Sursă video: Youtube
