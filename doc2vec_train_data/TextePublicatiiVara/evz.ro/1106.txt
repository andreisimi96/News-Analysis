Preşedintele rus, Vladimir Putin, a denunţat disputele politice din SUA ca obstacol în calea organizării unui summit cu preşedintele Donald Trump, într-un interviu acordat luni postului de televiziunea austriac ORF, cu ocazia vizitei sale de marţi la Viena , potrivit Reuters.
Donald Trump declarase în martie că cei doi lideri se vor reuni în curând, dar de atunci relaţiile şi aşa tensionate dintre Moscova şi Washington s-au acutizat şi mai mult din cauza evoluţiilor în conflictul din Siria şi a otrăvirii fostului spion rus Serghei Skripal în Marea Britanie, de care Londra acuză Moscova.  Preşedintele rus afirmase luna trecută că summitul propus se confruntă cu probleme şi că nu se lucrează la el pentru moment, noteaza Agerpres. Întrebat de jurnalistul de la ORF de ce durează atât de mult pentru a organiza o astfel de întâlnire, Putin a răspuns:'Trebuie să întrebaţi despre aceasta pe partenerii noştri din SUA. Din punctul meu de vedere, aceasta este consecinţa disputelor interne îndârjite din Statele Unite'. În acelaşi interviu, Putin a declarat că Rusia nu are drept scop dezbinarea Uniunii Europene, ea fiind interesată de o comunitate unită, conform agenţiei de presă oficiale ruse TASS. 'Nu avem drept scop de a dezbina UE. Dimpotrivă, suntem interesaţi de o Uniune Europeană unită şi prosperă pentru că UE este cel mai important partener economic şi comercial al nostru', a subliniat Vladimir Putin.  Serviciul de presă al Kremlinului a anunţat anterior că preşedintele rus Vladimir Putin va efectua o vizită de lucru marţi, 5 iunie, în Austria, în cursul căreia se va întâlni cu omologul său austriac, Alexander Van der Bellen, şi cu cancelarul Sebastian Kurz.  Vizita preşedintelui rus într-o ţară membră a UE este un fapt rar, având în vedere că din 2014, de când a anexat peninsula ucraineană Crimeea şi a alimentat conflictul din estul Ucrainei, Rusia face obiectul unor sancţiuni severe din partea UE şi SUA, iar o serie de înalţi oficiali, între care numeroşi apropiaţi ai lui Putin, se află pe listele cu sancţiuni occidentale.
Pagina 1 din 1
