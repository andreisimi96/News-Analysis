Comentarii | 158 Vizualizari
Societatea Timișoara premiază, în fiecare an, instituții și personalități pentru promovarea democrației și a valorilor europene. Astfel, la 28 de ani de la lansarea Proclamației de la Timișoara, organizația reafirmă principiile și valorile în care a crezut și pentru care a luptat în tot acest timp.
Premiile pe anul 2017 vor fi decernate vineri, 22 iunie 2018, de la ora 12,00 în sala Bibliotecii Centrale Universitare Eugen Todoran din Timișoara, bv. Vasile Pârvan, nr. 4A. Liderii coaliției de guvernare, Liviu Dragnea și Călin Popescu Tăriceanu vor primi Premiul „Secera şi ciocanul“. Premiul „Speranţa“ se acordă Direcției Naționale Anticorupție din cadrul Parchetului de pe lângă Înalta Curte de Casație și Justiție. Premiul „Alexandra Indrieş“ se acordă scriitorului și jurnalistului Radu Vancu. Alexandra Indrieş, pe numele ei adevărat Gloria Lilin, fost deţinut politic, scriitor, membru fondator al Societăţii „Timişoara“ și editorialist la ziarul „Timişoara“, a murit în 1993. Premiul pentru jurnalism civic „Oscar Berger“ se acordă  jurnalistului Liviu Avram. Oscar Berger a fost regizor, redactor șef și director al ziarului „Timișoara”, până la moartea sa, în 2013. Premiul „Ion Monoran“ se acordă istoricului și cercetătorului Mădălin Hodor. Ion Monoran, poet, membru fondator al Societăţii şi ziarului „Timişoara“ -la care a scris până la moartea sa, în 1993-, a fost cel care, în 16 decembrie 1989, a oprit tramvaiele în Piaţa Maria din Timişoara, moment esenţial în declanşarea Revoluţiei.
Pagina 1 din 1
