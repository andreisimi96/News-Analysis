Comentarii | 148 Vizualizari
SUA este în alertă. Administrația de la Washington continuă retragerea oficialilor din China, după apariția unor ipoteze conform cărora aceștia ar fi contractat aceeași boală misterioasă sesizată în cazul persoanelor din Cuba. Ar putea fi vorba de un „atac sonic”.
Angajații consulatului SUA lucrau în orașul sudic Guangzhou. Aceștia au început să raporteze faptul că aud constant zgomote ciudate, într-un caz similar cu acela petrecut în Cuba, în urmă cu un an, informează BBC.
În 2017, 24 de membri ai Ambasadei SUA din Cuba au suferit traume cerebrale după ce au resimțit „senzații auditive” bizare. Incidentele au crescut fricile că ar putea fi vorba de un atac, din partea unei agenții sau a unui guvern, care s-ar folosi de o nouă armă sonică.
Cazurile vin într-un moment foarte sensibil, în care relațiile sino-americane sunt în cumpănă, iar un război comercial se întrevede la orizont.
La începutul acestei luni, Departamentul de Stat a emis o avertizare de sănătate pentru angajații săi, spunând că trimișii din China au acuzat „senzații subtile și vagi, dar anormale, de sunet și presiune”. Comunicatul susținea că ia serios în considerare informațiile, dar Departamentul nu cunoaște cauza fenomenelor stranii, avertizându-și angajații să caute un refugiu, dacă resimt aceste senzații.
Pagina 1 din 1
