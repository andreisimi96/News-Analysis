Mâine, 13 iunie, la ora 19.00, la Librăria Humanitas de la Cișmigiu (Bdul Regina Elisabeta nr. 38), Anca Vieru va citi fragmente din romanul Spulberatic, apărut de curînd în coleția Ego. Proză a Editurii Polirom
Amfitrionul evenimentului: Florin Iaru
Autoarea va susține în perioada 14-22 iunie 2018 un turneu de lecturi publice din noua sa carte în următoarele orașe: Brașov (joi, 14 iunie, ora 18.00, Librăria Humanitas), Cluj (joi, 21 iunie, ora 18.00, Librăria Humanitas „N. Steinhardt”), Timișoara (vineri, 22 iunie, ora 18.00, Librăria La Două Bufnițe).
În cîte feluri poţi să uiţi un om? Imaginea unei statui dintr-o reclamă la un muzeu subacvatic aduce în memoria Andei o veche dragoste şi un uitat sentiment de vinovăţie. Foile unui jurnal găsit întîmplător de două eleve scot la lumină o poveste neterminată în care se împletesc parfumul de epocă şi ororile unui trecut aproape uitat. Enigmaticele foi rămîn apoi ani de zile într-un sertar, ca să ajungă în final în mîinile unui sculptor care urmează să plece într-o aventură subacvatică. O încrengătură de poveşti ce îl au în centru pe Tibi Vreme, veşnicul cuceritor, amuzant şi blazat, care în adolescenţă avea două dorinţe: să ajungă regizor şi să plece din ţară; şi care la treizeci de ani, cantonat între munca de inginer şi o căsnicie menţinută din inerţie, îşi omoară timpul scormonind în trecut şi imaginînd plecări. O carte despre urmele pe care le lasă iubirea, despre memorie şi despre absenţă.
Anca Vieru este absolventă de politehnică şi a unui master în comunicare. După o perioadă de lucru în cercetare, a schimbat ingineria cu ştiin­ţele umaniste. A publicat în volumele colective Moş Crăciun & co. (Art, 2013) şi Ficţiuni reale (Humanitas, 2013), proiect colectiv iniţiat de Florin Piersic jr. A mai publicat în revista de proză scurtă iocan şi în revista Familia. În anul 2016 a participat la festivalul de literatură Lofest organizat la Bucureşti. De aceeaşi autoare, la Editura Polirom a mai apărut Spulberatic (2018). Volumul Felii de lămîie a fost nominalizat în 2016 la pre­miile revistei Observator cultural.
Pagina 1 din 1
