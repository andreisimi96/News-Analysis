Istoricului Mădălin Hodor i-a fost suspendată calitatea de cercetător al CNSAS și este anchetat disciplinar după ce a făcut publice documente privind colaborarea unor intelectuali cu fosta Securitate, scrie Revista 22.
„Recent, tânărul istoric Mădălin Hodor, cercetător în cadrul Departamentului de Investigaţii al CNSAS, a descoperit şi publicat în Revista 22 mai multe documente ale fostei Securităţi privind intelectuali din România şi din diaspora, ca fiind ‘colaboratori’ şi ‘agenţi de influenţă’ ai fostei Securităţi în vederea ţinerii sub control şi manipulării emigraţiei româneşti. Dar şi în vederea influenţării presei, a personalităţilor, a instituţiilor şi a cancelariilor occidentale în beneficiul regimului naţional-comunist condus de Ceauşescu în anii ’70-’80”, potrivit sursei citate.
Respectând legea, istoricul nu i-a numit pe cei care apar pe listă colaboratori, ci doar a publicat un tabel de persoane (emis de Departamentul antiemigraţie al Securităţii Statului) care sunt numite ca atare în document: „colaboratori care sunt în legătură cu unitatea noastră (U.M. 0225)”.
Decizia de suspendare a istoricului a fost luată cu 11 voturi „pentru” și doar două „împotrivă”, potrivit unor surse citate de Hotnews.
Europarlamentarul Cristian Preda a reacționat și el față de decizie, acuzând-o pe fosta sa colegă de partid de la PDL, Sulfina Barbu, în prezent reprezentanta PNL în Colegiul CNSAS. Preda îl întreabă pe președintele PNL, Ludovic Orban, dacă este mulțumit de modul în care aceasta își exercită mandatul.
În aprilie, Revista 22 a publicat lista cu peste două sute de nume de colaboratori aflați în legătura UM 0225, unitatea din cadrul Departamentului Securităţii Statului (DSS) care se ocupa de urmărirea emigraţiei româneşti. O parte din cei enumeraţi au respins acuzaţiile.
Pagina 1 din 1
