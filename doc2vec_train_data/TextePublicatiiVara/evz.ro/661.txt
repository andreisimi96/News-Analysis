Un scandal de amploare a venit să dubleze ecourile ultimului raport olandezo-australian despre doborârea cursei MH 17 deasupra Donbasului, atunci când un dispozitiv anti-racheteă BUK care făcea parte dintr-un complex al Brigăzii 53 anti-aeriene din Kursk, și despre responsabilitatea Federației Ruse pentru doborârea avionului Boeing 777 al companiei Malaysia Airlines, cu 298 de persoane la bord, la 17 iulie 2014.
Ambasadorul Federației Ruse la ONU, Vasili Nebenzea, tocmai intervenise în cadrul Consiliului de Securitate, când se discuta raportul grupului internaţional de anchetă asupra aeronavei MH17, susținând „nu vom permite să discutați cu Rusia în limbajul ultimatumurilor”, când noua afacere a izbucnit la Kiev, cu ecou direct în Consiliul de Securitate din partea ministrului de Externe ucrainean.
Procurorul general al Ucrainei Iuri Lutsenko, împreună cu șeful serviciilor secrete interne SBU, Vasil Hritsak, au dat publicității, miercuri, 30 mai, afacerea ce implică capturarea în flagrant a responsabilului pentru o operațiune a serviciilor secrete ruse pe teritoriul ucrainean ce viza angajarea de luptători din Donbas pentru a elimina 30 de figuri importante și deranjante pentru Moscova, toți cetățeni ruși. Comanditarul oferea 30-40 mii dolari pentru fiecare asasinat.
Interesant este modul în care procuratura și serviciile secrete ucrainene au montat operațiunea. Ele au identificat, în urmă cu mai bine de 30 de zile, faptul că un fost luptător în regiunea separatistă – al cărui nume nu a fost dat publicității - urma să execute un asemenea act. Au reușit să-l captureze și să-l determine să colaboreze cu autoritățile ucrainene. Obiectivul era să-l prindă în flagrant pe comanditar, omul serviciilor secrete ruse care plătea acest asasinat.
E motivul pentru care, pe 29 mai, au organizat asasinatul țintei, care era un faimos journalist rus refugiat la Kiev, Arkady Babchenko, un critic de prim plan al lui Vladimir Putin. Cu sprijinul celor doi protagoniști, dar fără știința rudelor și a prietenilor jurnalistului, acesta a primit trei gloanțe de pistol Makarov în spate, gloanțe ale căror tuburi au fost găsite de poliție la investigația asasinatului. Acesta s-ar fi comis după ce a deschis ușa apartamentului său. Babchenko a fost găsit agonizând de către soție, care se afla în baie. A fost chemată poliția și procuratura, bineînțeles Salvarea, iar jurnalistul a fost declarat mort în drum spre spital.
Acest pas a fost extrem de important și timp de 24 de ore toată lumea a fost prinsă în scenariu, acuzând asasinatul, aducând omagii și creând memoriale pentru jurnalistul mort. Între timp, asasinul s-a dus la comanditar să-și ia banii, iar atunci acesta a fost capturat în flagrant. Imediat după captură, pe 30 iunie, autoritățile ucrainene au făcut o conferință de presă maraton în care, pe lângă prezentarea afacerii și a probelor, l-au scos și pe jurnalistul protagonist în viață și l-au prezentat public, atunci aflând și colegii săi, și soția că fusese un flagrant montat, ce conținea și moartea sa jucată.
Babchenko are 41 de ani, a lucrat în Rusia criticând anexarea Crimeii în 2014. A lucrat în regiunea Donbas din Estul Ucrainei, ocupată de forțele ruse și pro-ruse, voluntari și mercenari, care au format presupusele republici populare separatiste Donetsk și Luhansk, apoi s-a refugiat în februarie 2017 din Rusia cu familia, viața sa fiind pusă în pericol. A fost pentru câteva luni la Praga, apoi a venit și s-a stabilit la Kiev unde lucra în televiziune la un show politic la televiziunea tătară din Crimeea ATR, refugiată la Kiev, și scriind editorial la site-urile publicațiilor Novoye Vremya și Ukrainska Pravda.
