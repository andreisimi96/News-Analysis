Fanii Simonei Halep din România au reușit să scadă rating-ul paginii de Facebook a revistei Charlie Hebdo care a înregistrat o cădere dramatică, după ce francezii au publicat o caricatură dedicată sportivei din România.
Concret, un număr mare de oameni s-au mobilizat și  au acordat doar o stea publicaţiei franceze şi au criticat-o dur pentru decizia de a publica o caricatură pe care o consideră o lipsă de respect la adresa României.
Pe lângă ratigul paginii Charlie Hebdo , care a avut de suferit vizibil, românii au şi comentat masiv, inclusiv în limba franceză, şi îi acuză pe redactori că au depăşit limita atunci când au ales să publice caricatura respectivă.
„O româncă a câştigat la Roland Garros”, este mesajul care însoţeşte fotografia, iar personajul care apare în caricatură strigă pe străzi: "Fiare vechi, fiare vechi".
Fanii marii campioane au considerat caricatura, semnată de Felix ca un atac la adresa Simonei Halep şi a poporului român, asociat cu populaţia de etnie romă. Pe de altă parte, există voci care susţin că ironia este îndreptată împotriva francezilor şi a prejudecăţilor acestora când vine vorba despre români.
„Când teroriștii v-au atacat, toți cei din România plângeau pentru pierderile voastre, iar președintele a declarat Zi de doliu național. Acum veniți cu această mizerie. Nu pot chiar să descriu ce înseamnă asta și vă rog nu spuneți că este doar o glumă, nimeni nu crede că este amuzant. Este doar o altă glumă rasistă despre români și pentru asta, noi ca națiune, așteptăm scuze”, este doar un exemplu.
Nici internauții agresivi nu au lipsit. „Da, există o mulțime de țigani în România care ar fi furat cupa dacă s-ar fi prezentat ocazia, dar batjocorirea Simonei după ce a încercat atât de mult să câștige un turneu de Grand Slam, asta e o prostie și arată cât de tâmpiți sunt francezii care insultă o întreagă națiune pentru că nu pot face diferența între români și țigani”.
Charlie Hebdo este o celebră revistă de satiră, care apare săptămânal. Jurnaliştii publicaţiei sunt foarte cunoscuţi pentru umorul controversat şi pentru faptul că nu menajează pe nimeni şi că nu evită să-şi exprime şi poziţiile anti-religioase.
Reacția lui Halep
Liderul WTA, Simona Halep, a spus, vineri, că nu are nimic de comentat referitor la caricatura publicată în revista "Charlie Hebdo" în care apare cu trofeul Roland Garros strigând "Fiare vechi!", precizând că nu e în măsură să zică nimic despre asta.
"Nu vreau să comentez acest lucru. Nu sunt în măsură să zic nimic despre asta", a declarat Simona Halep, întrebată ce părere are despre caricatura publicată în revista "Charlie Hebdo". Liderul WTA a fost prezent, vineri, la "Halep Challenge", o competiţie de hochei care se desfăşoară la patinoarul din Otopeni.
Pagina 1 din 1
