În westernurile vechi, șeriful îl fugărea pe bandit până la granița cu Mexicul. În sute, poate mii de filme, omul legii se oprește pe malul nordic al Rio Bravo del Norte și îl vede pe nelegiuit trecând dincolo de jurisdicția lui.
Șeriful își dă pălăria pe ceafă, se șterge de sudoare și spune cu glas tare deși nu îl aude decât calul de sub el: ”Lasă-l, o să se ocupe alți desperados de el!” Thriller-ul de weekend-ul ăsta vine tocmai din Mexic și are toate ingredientele unui western prăfuit, ba chiar are și o femeie frumoasă, care a fost la un pas să fie la brațul nelegiuitului când a fost împușcat, și nu putea lipsi nici afișul cu Wanted. Doar că, în pas cu vremea, anunțul e pe acum pe internet și nu e bătut în cuie la intrarea în saloon.
Cross the Rio Bravo
Foarte ciudat e cazul craioveanului omorât cu două gloanțe tocmai în periculosul și însoritul Cancun, Mexic. Relatările sunt contradictorii. Datele oficiale sunt puține și timpul e nedrept cu întâmplările de fapt divers: acum par că vestesc sfârșitul lumii, pe banda galbenă care umple jumătate din ecranul televiziunilor de știri și, câteva minute mai târziu, nimeni nu le mai dă atenție. Ca în multe astfel de cazuri, prima relatare e cea care rămâne în memoria publicului.
Cum arata acest caz acum trei zile, când s-a relatat pentru prima oară despre el? Erau clare precum un film de serie B. Un craiovean urmărit internațional pentru o sentință de 8 ani de închisoare a ajuns în Mexic, eternul Rai al desperados, vânați de oamenii legii. Aici, în însoritul Cancun, se implică într-un conflict între gangsteri și sfârșește împușcat. Ce e real și ce nu?
Cine e victima
Victima este Sorinel Constantin Marcu și pe 20 noiembrie ar fi împlinit 45 de ani. Pe 11 august 2014, iese din anonimat cu un gest care amintește de ”anii de glorie ai Craiovei”, când ordinea se făcea cu pumnul sau sabia iar legea însemna decizia luată de cei câțiva băieți de oraș care dețineau supremația. Numai că, spre ghinionul lui Marcu, anii de glorie dispăruseră în 2014.
Dragoș Țăndărescu, un bărbat care avea atunci 40 de ani, spune că în acea zi și-a parcat mașina la intrarea în piscina Plaza Summer Club din Craiova. La ora 13.30, are o altercație cu un individ, identificat mai târziu ca fiind Sorinel Marcu. Acesta ar fi scos un cuțit și l-ar fi tăiat pe Țăndărescu la gât. Rănitul e dus la spital și cusut cu 14 copci, rana având o lungime de 10 cm.
Victima nu era un străin de altercații, el fiind cumnat al unui nume de răsunet în Craiova, Roșianu, și chiar el fiind protagonistul unei bătăi cu vreo 3 răniți, soluționată în 2009 prin împăcarea părților.
Aici nu a mai fost vorba de împăcare, pentru că procurorii au început urmărirea penală pentru tentativă de omor. Pe 15 august 2014, Tribunalul Dolj emite un mandat de arestare, în lipsă, pe numele lui Marcu, dar, după doar 3 zile, Curtea de Apel Craiova desființează decizia și dispune rejudecarea. Spre sfârșitul lunii septembrie, mandatul nu era încă emis, pentru că deja judecătorii știau că Marcu este în Mexic, internat pentru recuperare la o clinică medicală. Cerea să fie citat la o adresă din Paseo de Atizapan. Asta este povestea reală din spatele fugii sale din țară. Nu l-a căutat nimeni când a plecat!
Procesul și-a urmat cursul cu Sorinel Constantin Marcu în lipsă. Pe 10 martie 2016, Tribunalul Dolj îl condamnă la 5 ani de închisoare, dar, pe 8 iulie același an, Curtea de Apel îl condamnă definitiv la 8 ani și 3 luni de închisoare, plus despăgubiri de 45.000 lei pentru Țăndărescu.
Sorinel Constantin Marcu a fost dat în urmărire internațională, prin Interpol. Anunțul cu urmărirea sa nu a fost dat jos, până vineri seară, semn fie că decesul nu e confirmat prin documente oficiale încă, fie că nu s-a făcut o comunicare oficială către Poliția Română privind identitatea victimei. Sunt formalități.
Ce a urmat
