Biserica Ortodoxă Română a luat atitudine într-o problemă majoră a României. Peste 15.000 litri de sânge au fost recoltați prin mobilizarea a 20.000 donatori de către voluntarii de la Paraclisul Catedralei Mântuirii Neamului, în ultimii șase ani.
Biserica Ortodoxă Română susține donarea de sânge prin campania națională „Donează sânge, salvează o viață!”, proiect desfășurat din 2013, cu binecuvântarea Preafericitul Părinte Daniel, Patriarhul Bisericii Ortodoxe Române.
Numărul donatorilor din România nu depășește 2% din populație, față de media europeană de 10%, iar cantitatea recoltată zilnic în țară este cu mult sub necesarul unităților sanitare. Cele mai mari cantități de sânge sunt folosite la transplantul de ficat, de cord, rinichi, medular și în oncologie.Transfuziile de sânge și produse din sânge ajută la salvarea a milioane de vieți în fiecare an, notează activenews.ro.
Implicarea Bisericii în sprijinirea actului medical nu se limitează la ceea ce fac cei de la Paraclisul CMN, ci există numeroase acțiuni în întreaga țară, la nivel de eparhii și protopopiate, care nu au fost contorizate în acest calcul, arată www.basilica.ro. Centrul de Transfuzii al MApN și Centrul de Transfuzii din Ploiești sunt parteneri permanenți ai voluntarilor de la Paraclis. De asemenea, în acțiunile „Donează sânge, salvează o viață!” au fost implicate mai multe parohii din București.
Miercuri, în Ziua Mondială a Donatorului de sânge, voluntarii de la Paraclisul Catedralei Naționale distribuie donatorilor de sânge pachete cu produse alimentare sponsorizate de Mega Image România. Bucureștenii sunt așteptați să marcheze această zi prin implicare, donând la centrul mobil de transfuzii amenajat în Parcul Regele Mihai I, intrarea Charles de Gaulle, sau la Centrul de Transfuzii al MApN de la Spitalul Universitar de Urgență Militar Central „Dr. Carol Davila”.
O acțiune de donare va avea loc miercuri, de Ziua Mondială a Donatorului de sânge 2018, și la Unitatea Militară 01961 Otopeni. Ziua Donatorului 2018 va fi marcată, de asemenea, în mai multe orașe din țară.
Pe lângă faptul că oferă o șansă la viață celor aflați în stare critică, cei care donează beneficiază de câteva avantaje: o zi liberă de la serviciu, 7 tichete valorice pe baza cărora își pot cumpăra alimente, decontarea cheltuielilor de transport și analize medicale gratuite. În România există 44 centre de transfuzie sanguină, dintre care 3 în București.
Pagina 1 din 1
