Brigitte și Emmanuel Macron erau o adevărată „imagine a dragostei”, spune cea mai mică dintre fiicele primei doamne a Franței.
Tiphaine Auzière, de 34 de ani, a vorbit într-un documentar de televiziune pentru prima dată despre povestea de dragoste dintre mama ei și viitorul președinte al Franței, care a început în orășelul Amiens în anii 1990.
Tiphaine, cea mai tânără dintre copiii Brigittei Macron din prima căsătorie, a povestit cum devenise evident pentru toată lumea că profesoara căsătorită se îndrăgostise de precocele și ambițiosul ei elev de 15 ani.
La vremea acea, Tiphaine avea 9 ani.
„Se vedea cât de colo că sunt lulea și le era greu să ascundă”, spune aceasta.
Documentarul „Brigitte Macron: Un roman francez”, care a fost difuzat miercuri pe canalul France 3, consolidează imaginea acesteia de mentor și muză a președintelui, la un an de la instalarea celor doi soți la Elysée.
Brigitte Macron, de 65 de ani, nu a dorit să facă declarații pentru documentar, însă regizoarea filmului de 90 de minute susține că acesta are aprobarea primei doamne.
Tiphaine spune însă în documentar că prima dată când a auzit de Emmanuel Macron a fost când sora ei mai mare, Laurence, a venit acasă de la școala catolică unde învăța și a spus: „Mami, este un băiat nebun în clasa noastră care știe tot despre orice”.
Brigitte a fost total bulversată când Emmanuel i-a spus că o iubește, când acesta avea 16 ani. Părinții elevului i-au interzis să se mai întâlnească cu Emmanuel până când acesta nu va împlini 18 ani.
Soțul ei de atunci, André-Louis Auzière, plecase de acasă și se mutase în orașul Lille, când a aflat de povestea de amor dintre soția sa și colegul de clasă al fiicei sale.
Emmanuel a fost trimis să-și termine școala la Paris, însă cei doi au continuat să țină legătura în următorii 13 ani, până când s-au căsătorit în 2007.
Tiphaine s-a străduit să creeze o imagine idilică despre dragostea dintre Brigitte și Emmanuel: „Când sunt împreună, e ca și cum restul lumii nu mai există”.
O biografie a doamnei Macron publicată anul acesta afirmă că la vremea respectivă Emmanuel a scris un roman erotic în care descrie povestea sa de amor cu Brigitte, însă cartea nu a fost niciodată publicată.
Pagina 1 din 1
