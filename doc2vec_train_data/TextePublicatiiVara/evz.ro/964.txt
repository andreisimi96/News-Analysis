Aeroportul Internațional Hamburg din Germania este complet blocat. Conducerea a a suspendat toate zborurile, lăsând câteva sute de pasageri în confuzie în incinta clădirii, după ce o pană generală de curent a paralizat activitatea aeroportului.
Purtătoarea de cuvânt a aeroportului din Hamburg, Stefanie Harder, a declarat că toți pasagerii au fost rugați, după ceva timp, să părăsească terminalul, duminică, în timp ce tehnicienii încercau să repare problema, relatează DPA și Associated Press.
Harder susține că nu se știe de ce pana de curent a afectat o porțiune atât de mare din aeroport, dar aceasta ar putea fi rezultatul unui scurt-circuit. Aeroportul este al cincilea cel mai mare din Germania. Într-o duminică obișnuită, în jur de 200 de avioane aterizează sau decolează din Hamburg.
La 13.50, ora României, reprezentanții aeroportului anunțau pe rețeaua de socializare Twitter: „Poliția a închis drumurile de acces către zona de decolări a terminalului. Vă rugăm, nu veniți spre aeroport. Vă rugăm să vă contactați compania la care aveați rezervat zborul pentru a afla detaliile despre statutul acestuia”.
Zborul de dimineață spre București, 0B140, care trebuia să decoleze la ora locală 9.15 a plecat în siguranță din Germania. În schimb, zborul RO322 spre Otopeni, programat pentru decolare la ora 12.35 a fost anulat, conform site-ului aeroportului din Hamburg.
Pagina 1 din 1
