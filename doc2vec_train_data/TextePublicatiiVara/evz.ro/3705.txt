Președintele ALDE, Călin Popescu Tăriceanu a lansat, sâmbătă seara, un nou atac la adresa statului paralel din România, în timpul unei întâlniri cu liderii partidului de la Iași.
Tăriceanu a făcut declarații șocante, precizând că, la 30 de ani de la revoluție, România se confruntă cu un sistem, statul paralel, care pune la încercare multora, apreciind că lupta anticorupție este una politică.
„Împreună ne-am asumat un rol dificil, și anume acela de a milita în continuare pentru respectul față de drepturile și libertățile individuale, element care ar putea să pară nefiresc la 30 de ani de la căderea regimului comunist, dar statul paralel care s-a instaurat în România în ultimii 10 ani, începând din mandatul președintelui Băsescu, ne pune extrem de mult pe gânduri și ne pune la încercare chiar și curajul. Noi ca partid liberal am fost singurii care am avut curajul să ridicăm glasul împotriva abuzurilor care au avut loc în ultimii ani în justiție, cu precădere, în zona a ceea ce înseamnă oficial lupta împotriva corupției. Din păcate, lupta împotriva corupției în România s-a transformat într-o luptă politică de eliminare a persoanelor incomode de pe scena politică românească”, a declarat Călin Popescu Tăriceanu.
Declarația a fost făcută în mesajul transmis la Conferința Județeană de Alegeri Iași, unde Varujan Vosganian a fost desemnat președinte al organizației, potrivit Mediafax.ro.
Tăriceanu i-a îndemnat pe liderii ALDE să se organizeze astfel încât să poată obține un scor mai bun decât liberalii la alegerile viitoare, fără să uite țelul formațiunii.
„Ne-am asumat acest rol de a încerca să aducem corecțiile necesare și cred că acest demers ne definește în mod categoric în momentul de față ca singurul partid autentic liberal din România”, a mai spus Tăriceanu.
Pagina 1 din 1
