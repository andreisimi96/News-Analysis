Imunoterapii oncologice sunt disponibile cu sutele în Uniunea Europeană pentru tratarea pacienților cu boli precum melanom local avansat sau metastatic, cancer pulmonar sau de vezică urinară.
În prezent, în lume, mai mult de 2.000 de imunoterapii oncologice sunt studiate, în peste 3.000 de studii clinice, pentru aproximativ 300 tipuri de cancer. Sunt singura șansa la viață pentru milioane de oameni loviți.
„Imunoterapia oncologică este cea mai importantă descoperire din ultimii 20 de ani în tratarea cancerului. De aceea este deosebit de importantă colaborarea cu autoritățile publice din domeniul sănătății și doresc să salut pe această cale pașii importanți făcuți în ultima vreme pentru facilitarea accesului pacienților români la inovația în medicină”, a arătat Cezar Irimia, președintele Federației Asociațiilor Bolnavilor de Cancer din România, la o masă rotundă organizată ieri, la Senatul României.
Puține terapii, accesate cu greu
El atrage atenția, însă, că în România sunt puține terapii imunologie aprobate și că pacienții nu au imediat acces la ele! „Nu e bine ca pacienţilor să le vindem iluzii. (...) Nici în ziua de astăzi nu au acces la unele tratamente care au fost publicate încă din luna martie. Nu acuzăm pe nimeni, decât cerem, în mod imperativ, să armonizăm cumva aceste decizii la nivel de Ministerul Sănătăţii pentru ca pacientul, într-adevăr, să aibă acces la aceste terapii care îi pot salva viaţa., a arătat Irimia.
„În spiritul debirocratizării, Ministerul Sănătăţii a desfiinţat acele comisii de la nivelul caselor de asigurări, deci medicii pot prescrie aceste medicamente. Dacă refuză să le scrie şi nu vor să-şi asume, e alt aspect”, s-a apărat Dan Alexandrescu, secretar de stat în Ministerul Sănătăţii.
„Doamna Kovesi a spus că cea mai mare corupţie în România e la medici. Vi se pare normal? (...) Cum ne aşteptăm ca medicii să aibă curaj să prescrie medicamente de sute de mii de euro, în condiţiile în care nu au nicio garanţie că ceea ce prescriu, conform protocolului, nu va fi la un moment dat anchetat”, a răspuns Florian Bodog, fost ministru al Sănătății.
Pagina 1 din 1
