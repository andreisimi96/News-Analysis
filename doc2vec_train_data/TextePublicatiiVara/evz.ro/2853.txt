Am auzit o expresie. „Adulți în miniatură”. Cred că așa poate fi definită cel mai bine Generația Z. De vârsta claselor primare. Le-am simțit voința de nezdruncinat când au strigat, din mii de piepturi, la Sala Palatului, numele idolului lor, basarabeanca Iuliana Beregoi. Lumea lor e momentan în mediul online. Dar să te ții când vor apărea peste câțiva ani în plenitudinea forțelor lor. Să ne arate că România are viitor. Cu totul altul față de șablonatele planuri de azi.
Fina mea de noua ani, Denisa, mi-a zis așa zilele trecute. „Rușii neau furat țara”. Care țară, fato? „Basarabia”. De unde știi tu? „Am văzut harta la școală”. A cui? „A României Mari”.
Dialogul are loc pe un anumit fond. Deni e fană de zile mari a Iulianei Beregoi. Eu, la aproape 50 de ani, habar nu aveam, până în urmă cu câteva luni, despre cine e vorba. Fina mea și-a făcut cont pe Youtube. Cântă, dansează, povestește ce-a mai făcut la școală, pe stradă, în magazine, oriunde. Totul într-un stil cât se poate de „Beregoi”.
„Te rog, să mergem la concertul Iulianei!”. „Când e concertul?” „Pe 10 iunie.” „Unde?” „La Sala Palatului”. M-am dus la începutul lui mai și am luat bilete. Bine că am făcut asta atunci. Mai erau câteva locuri libere.
Ziua cea mare. Sala Palatului. Măi oameni buni, știți ce-am văzut în jurul meu? O mare de copilărie. De la, hai să zic, șapte ani până la cel mult 12.
Aproape toți se filmau cu telefoanele înainte de concert. Au propriul canal de Youtube și își anunță abonații, ca niște corespondenți care transmit live un eveniment. „Bună, prieteni! Sunt la concert, la Iuliana Beregooooi!”. Butoneaza mobilele, de zici că s-au născut cu tastele în vârful degetelor. Părinții și-au adus odraslele, le-au instalat pe locurile rezervate, apoi s-au retras fie pe margine, fie pe scări. Fiecare pe unde a găsit.
Se stinge lumina în sala fostelor congrese ale indicațiilor prețioase din urmă cu mai bine de 28 de ani. Muzica răsună, acompaniată de reflectoare stridente. Apare Iuliana Beregoi. O puștoaică de 13 ani despre care aflasem între timp că e din Republica Moldova. Locuiește în Orhei.
Închipuiți-vă o sală care fierbe, freamată. Mai întâi țipă. „Iuli-a-na”. Apoi cântă toți în cor. Absolut toți. Întunericul e brazdat de mii de luminite. Sunt telefoanele care filmează încontinuu. „Reporterii” își fac treaba pentru propriile canale. Notez și eu câteva versuri ale melodiilor. Mesajele îmi atrag atenția. „Fac ce simt”. „Generația Z cu sufletul independent”. „Visul meu dincolo de zgârie nori”. „Totul e sub control”.
Pe ecranul imens din fundalul scenei rulează un scurt film biografic despre noul idol. Cum a început totul. Și-a făcut canal pe Youtube. Își prezenta zi de zi viața. Și cânta. Acum o recunosc pe Denisa mea. Aceleași mișcări, expresii.
Canalul Iulianei a crescut vertiginos în câțiva ani. De la câteva sute, apoi câteva mii și în prezent, 500.000 de abonați. „Sunt ca voi”, vorbește la microfon domnișoara cu alură de școlariță. Vorbește în termeni la modă, youtuberi, vlog.
„Daaaaaa”, „și nooooooi”, îi răspunde puștimea. Descopăr o altfel de lume. Mă simt de parcă am ieșit de sub soare și am intrat într-unul din acele canale online. Generatia Z. „Cu sufletul independeeeeent”.
