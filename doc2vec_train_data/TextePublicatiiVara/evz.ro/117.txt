Prima stradă electrică din lume este testată în momentul de faţă de către suedezi. Nordicii au început testarea unei căi rutiere care ar putea revoluţiona transporturile. Este vorba despre prima stradă electrică din lume, care poate încărca un vehicul electric aflat în mers. Proiectul eRoadArlanda, finanţat de guvernul suedez, e considerat revoluţionar dat fiind faptul că atât preţul ridicat cât şi anxietatea autonomiei limitate - principalele obstacole care stau încă în calea autovehiculelor electrice - ar putea fi eliminate.
Hans Saell, unul dintre coordonatorii proiectului eRoadArlanda - unul revolutionar, care ar putea schimba pentru totdeauna idea de carosabil şi trafic rutier - a oferit detalii cu privire la testele făcute în acest moment de suedezi. “Tehnologia alimentării motoarelor cu curent electric adus prin carosabil va fi pusă la punct întâi pentru camioane, pentru a fi apoi adaptată şi pentru autoturisme.  Accesul la curent se face cu ajutorul unui conector subţire, care ajunge  la conductorul îngropat în carosabil în deplină siguranţă, fără riscurile pe care le prezintă, de pildă, „a treia şină“, aflată sub tensiune, prin care sunt alimentate adesea vagoanele electrice ale trenurilor şi metrourilor”, a mărturisit Hans Saell.
Testele din proiectul eRoadArlanda au început luna trecută şi se vor întinde pe durata a 12 luni, potrivit unui comunicat al celor de la eRoadArlanda. La testele cu pricina sunt folosite camioane electrice pe un drum special amenajat, între Aeroportul Arlanda din Stockholm şi un depozit de la periferia capitalei suedeze.
Hans Saell  a mai arătat că, potrivit proiectului, vehiculul aflat în mers va detecta când o secţiune a drumului permite reîncărcarea şi va realiza automat conexiunea, cu ajutorul unui braţ mobil, fără ca aceasta să afecteze viteza de deplasare.
Conectorul e coborât spre linia de contact de un braţ automat
Fabricanţii de maşini electrice s-au arătat entuziaşti la aflarea veştii că există perspectiva unei lumi brăzdate de străzi electrice, care să permită o reîncărcare simplă şi accesibilă oriunde. Acesta ar fi un avantaj enorm, pentru că mărimea bateriilor de azi face maşinile electrice foarte scumpe şi, de aceea, inaccesibile marelui public.
Prima stradă electrică din lume ar rezolva şi o altă problemă, considerate de maxima importanţă: cea legată de anxietatea autonomiei limitate. Mai pe şleau spus, teama conducătorilor auto de a rămâne în pană fără a putea găsi în apropiere o staţie de încărcare electrică.
Proiectul eRoadArlanda este susţinut de concernul energetic Vattenfal, deţinut de statul suedez, de compania de inovaţie tehnologică Elways şi de compania de infrastructură NCC.  Tehnologia folosită este patentată de Elways. Hans Saell, CEO al consorţiului eRoadArlanda şi Business development manager la NCC, consideră că acest concept, aflat actualmente în stadiu de testare, poate fi, într-un viitor apropiat, adoptat pe scară largă, iar autostrăzile electrice vor brăzda toată Europa.
„Suntem convinşi că proiectul se poate extinde la scară mare. Electrificarea autostrăzilor ar costa mai puţin de 1 milion de euro pe kilometru“, spune Saell.
Pagina 1 din 1
