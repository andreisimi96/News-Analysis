Începând cu luna iulie, vor fi lansate cursele companiei naționale către Stuttgart (Germania), Paris Charles-de-Gaule (Franța) și Chișinău (Republica Moldova) cu plecare de pe Aeroportul Internațional Traian Vuia Timișoara.
”Ne bucurăm să confirmăm ceea ce anunțam ca proiect, cu puțin timp în urmă. Alături de compania națională Tarom, putem oferi aceste trei noi destinații. Astfel, pasagerii care pleacă de la Timișoara au posibilitatea de a ajunge într-un timp foarte scurt la Chișinău, iar Timişoara poate fi pentru cetățenii moldoveni un punct de interes sau de tranzit spre alte destinații. Zona Stuttgart este în mod tradițional apropiată cetățenilor bănățeni iar Paris Charles-de-Gaule, un nod aerian foarte important oferă conexiuni spre aproximativ 250 de destinații din întreaga lume. Prin intermediul companiei aeriene Tarom, Parisul devine al patrulea nod aerian cu legătură directă din Timișoara, după Bucureşti, Munchen și Frankfurt-am-Main, astfel încât pasagerii pot pleca spre orice colț al lumii, dar și de oriunde din lume se poate ajunge la Timișoara”, a declarat directorul Aeroportului Internațional Timișoara, Daniel Idolu.
Cele trei noi destinații sunt deosebit de importante pentru regiunea de vest a României. Stuttgart este capitala regiunii Baden-Wurtenburg, nu numai o zonă de excelență în cercetare și dezvoltare, ci o regiune în care trăiesc astăzi foarte mulți dintre șvabii bănățeni care au plecat din țară după Revoluție.
Cursa spre și dinspre Stuttgart va opera începând cu data de 15 iulie cu o aeronavă de tip A 318 şi va avea o frecvență de 3 ori pe săptămână, în zilele de miercuri, vineri și duminică.
Paris Charles-de-Gaule este unul dintre cele mai mari noduri aeriene la nivel mondial, cu aproximativ 250 de rute în toată lumea. Pasagerii vor putea călători mai departe pe toate continentele. Zborurile către și dinspre Paris Charles-de-Gaule vor opera de două ori pe săptămână, în zilele de marți și sâmbătă, începând din 17 iulie. Cursa va fi operată cu o aeronavă de tip B 737-300.
Zborul spre Chișinău, capitala Republicii Moldova, va face legătura între vestul țării și românii aflați dincolo de Prut. Cursele vor fi operate cu o aeronavă de tip ATR, de 3 ori pe săptămână, în fiecare marți, joi și sâmbătă, începând din 3 iulie.
Pagina 1 din 1
