Soldat american fluturând un fular cu inscripția Polonia
Solicitarea Varșoviei irită atât Rusia, cât și UE – mai ales Germania, Franța și Italia – care vor o normalizare cu Moscova.
Varșovia își dorește o prezență militară americană permanentă – lucru pentru care este dispusă să cheltuiască 2 miliarde de dolari, potrivit unei solicitări făcute de Ministerul polonez al Apărării, citat de portalul de știri Onet.
Solicitarea poloneză reflectă o dorință veche a Varșoviei de a avea o relație de securitate mai strânsă cu Washingtonul și trupe americane pe teritoriul său.
O astfel de cerere a fost formulată de Polonia încă din 1999, când a intrat în NATO, invocând pericolul rus, însă de la anexarea Crimeii, în 2014, demersurile Varșoviei s-au intensificat.
Reiterată cu o lună înainte de reuniunea liderilor NATO la Bruxelles, inițiativa poloneză va irita deopotrivă Rusia și pe aliații europeni, care își doresc o îmbunătățire a relațiilor cu Moscova, în special Italia, Germania și Franța, adică primele trei puteri din UE.
„Această propunere subliniază necesitatea clară și acută a unei divizii blindate a Statelor Unite în Polonia și decizia Poloniei de a oferi un sprijin semnificativ, care poate ajunge până la 1,2 – 2 miliarde de dolari, prin înființarea de instalații militare comune și sprijin pentru o mai mare flexibilitate a mișcării forțelor Statelor Unite”, arată documentul Ministerului polonez al Apărării.
Acesta adaugă că Varșovia este hotărâtă „să împartă povara cheltuielilor de apărare, să facă decizia mai rentabilă pentru guvernul american și să calmeze orice îngrijorări ale Congresului în vremuri bugetare incerte.”
Administrația Trump a cerut în repetate rânduri aliaților din NATO să își sporească bugetele de apărare până la 2% din PIB, cerință îndeplinită de Polonia încă din 2015.
Ofițerul de presă al Ministerului Apărării de la Varșovia a confirmat că documentul, intitulat „Propunere pentru o prezență permanentă a Statelor Unite în Polonia” este autentic, datând din 2018, și nu este clasificat.
În februarie 2018, un editorial din Washington Examiner aprecia că Statele Unite ar trebui să-și mute trupele permanente din Germania în Polonia, deoarece Angela Merkel a „trădat” NATO, respingând propunerea de a mări bugetul Apărării, care acum este de numai 1,2 – 1,3% din PIB.
Pagina 1 din 1
