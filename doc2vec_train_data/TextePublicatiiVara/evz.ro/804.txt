Ziua Copilului a devenit o amintire URÂTĂ pentru 10 copii din Capitală. Micuții, toți de la grădinița pe stil german Brândușa, din cartierul Vitan, au ajuns de urgență la Camera de Gardă, acuzând simptome de toxiinfecție alimentară.
Poliția Capitalei a emis un comunicat în care se informa că 10 copii au ajuns în cursul nopții de joi spre vineri și în cursul zilei de vineri la spital, fiind suspecți de toxiinfecție alimentară provocată de mâncarea de la grădinița Brândușa, din cartierul Vitan. Această grădiniță s-a bucurat de o intensă mediatizare prin laudele pe care i le-a adus primarul Robert Negoiță, care a insistat ca instituția să-și desfășoare activitățile după un sistem de educație german.
Ulterior, o mămică a cărui copil merge la această grădiniță ne-a spus că toți cei îmbolnăviți sunt din aceeași grupă, una mijlocie: „Toți sunt dintr-o singură grupă, pe când meniul e același pentru toată lumea. Joi au avut mămăligă cu brânză și smântână, dar și carne cu sos. Copilul meu nu s-a îmbolnăvit și am dat telefoane și altor mămici, cu copii în grupă cu al meu și la noi nu sunt probleme. Sunt circa 100 de copii la Brândușa, iar faptul că doar 10 copii, toți din aceeași grupă, au făcut toxiinfecție, părerea mea este că au mâncat ceva adus din exterior. Probabil că a fost ziua unuia dintre micuți și s-a adus tort, prăjituri... Cum se face! Păcat că nu se învață nimic din cazul copilului otrăvit cu shaorma. Nici comercianții nu sunt mai atenți. nici părinții”, ne-a spus femeia, care a menționat că ea nu a avut niciodată probleme cu copilul la această unitate.
Ancheta este în desfășurare, iar analizele epidemiologice prelevate de ANSVSA și DSP din bucătăria proprie a grădiniței vor fi gata în 48 de ore, o parte, iar restul în două săptămâni.
Pagina 1 din 1
