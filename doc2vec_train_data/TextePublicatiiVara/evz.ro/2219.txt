Mii de membri ai organizaţiei ACCEPT, dar şi simpatizanţi sau susţinători ai comunităţii LGBTI, au luat cu asalt astăzi, începând cu ora 17.30, Calea Victoriei într-un marş a cărui destinaţie finală este Piaţa Universităţii, manifestaţie care îşi propune să atragă privirile opiniei publice asupra drepturilor comunităţilor LGBTI din România. Reporterii EVZ se află în mijlocul manifestanţilor, luând pulsul evenimentelor „la cald”.
"Suntem în anul în care sunt un număr de decizii importante pentru comunitatea LGBTI din România. Mă refer la decizia istorică şi emoţionantă pentru cei din comunitatea noastră, a Curţii Europene de Justiţie, care vorbeşte pentru prima dată în termeni expliciţi, clari, răspicaţi, despre familie formată din persoane de acelaşi sex, termenul Curţii fiind unul apăsat – “familie normal”. Vorbim în acelaşi timp de al treilea an în care discutăm despre un referendum constituţional care vrea să modifice termenul familiei în textul constituţional. Vă amintesc că în acest moment termenul este exact cel pe care îl foloseşte Curtea Europeană de Justiţie de la Luxemburg, respectiv termen de soţ, genul neutru, şi nu în ultimul rând suntem în anul în care avem un nou proiect de lege care urmează să fie depus pe tema parteneriatului civil", a declarat Florin Buhuceanu, preşedintele executiv al ACCEPT, care, într-o conferinţă de presă susţinută vineri a punctat faptul că 2018 este un an foarte important pentru comunitatea LGBTI din România. Marşul Bucharest Pride 2018 se va desfăşura pe Calea Victoriei începând cu ora 17,30.
Asociaţia ACCEPT organizează, la această oră, marşul Bucharest Pride 2018, la care sunt aşteptaţi, potrivit organizatorilor, circa 4.000 de participanţi, membri sau susţinători ai comunităţii LGBTI. Marşul Bucharest Pride 2018 se desfăşoară pe Calea Victoriei începând cu ora 17,30.
Vor participa și ambasadori
Florin Buhuceanu, preşedintele executiv al ACCEPT, a arătat că ziua de sâmbătă nu este doar una a "marşului diversităţii", ci şi o dată din calendar importantă pentru comunitatea LGBTI când va avea loc o serie de "evenimente semnificative pentru comunitate". La miting sunt aşteptate oficialităţi, prrecum ambasadorul Marii Britanii şi cel al Germaniei la Bucureşti.
Marşul este corelat şi cu data de 17 mai, când comunităţile persoanelor lesbiene, gay, bisexuale, transgender şi intersex (LGBTI) din întreaga lume celebrează Ziua Internaţională împotriva Homofobiei şi Transfobiei (IDAHOT).
"Astăzi avem cu toţii ocazia să ne amintim că persoanele LGBTI trăiesc alături de noi în societate, chiar dacă de cele mai multe ori sunt invizibile. Persoanele LGBTI fac parte din familia noastră, din cercul nostru de prieteni, din vecinii de pe scara blocului sau ne sunt colegi de serviciu. Ura şi discriminarea faţă de persoane LGBTI au consecinţe grave în România: polarizarea societăţii pe tema dreptului la viaţă privată şi de familie pentru cupluri de acelaşi sex, negarea unor drepturi fundamentale pentru acestea, dese incidente de bullying şcolar împotriva tinerilor LGBTI la liceu sau în facultate, dar şi violenţă psihică şi fizică împotriva membrilor comunităţii", se arată într-un comunicat al Asociaţiei ACCEPT.
Pagina 1 din 1
