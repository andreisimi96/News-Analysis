Un pui de urs de de un an şi patru luni, care a fost rănit de tren în Valea Jiului, a fost dus în Rezervaţia de la Zărneşti unde a fost supus unei intervenţii chirurgicale, în noaptea de miercuri spre joi, fiindu-i amputat piciorul stâng.
''Operaţia a durat trei ore şi a fost făcută de urgenţă de medicul coordonator al Asociaţiei Milioane de Prieteni Braşov pentru a nu se extinde infecţia în tot organismul. Aceasta s-a desfăşurat în cabinetul medical din Rezervaţia 'Libearty' de la Zărneşti. I s-a amputat piciorul stânga spate, acesta fiind suprainfectat, cu viermi şi larve de muşte. Următoarele zile sunt critice pentru animal'', a precizat, pentru Agerpres, reprezentantul Asociaţiei Milioane de Prieteni Braşov, Paula Ciotloş. Puiul de urs a fost găsit într-un tunel de tren care trece printr-un parc naţional din zona Văii Jiului. După ce au fost obţinute toate aprobările, acesta a fost anesteziat şi transportat la Zărneşti cu o maşină personală. În jurul orei 1.30, după ce ursul a ajuns în Rezervaţie, a început intervenţia chirurgicală.
Pagina 1 din 1
