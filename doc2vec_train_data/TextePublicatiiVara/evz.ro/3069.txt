NASA continuă căutările pentru viața extraterestră. Subiectul a fascinat generații întregi de cercetători, iar oamenii de știință caută constant metode și tehnici noi de a duce mai departe această luptă pentru cunoaștere. Ultima misiune a Agenției merge un pas mai departe.
NASA va porni o misiune de 21 de zile în adâncuri, pentru a înțelege mai bine modul în care viața extraterestră s-ar putea dezvolta în condiții ostile. Cercetătorii au pus ținta pe vulcanul subacvatic Lo’hi din Hawaii, SUA, informează Interesting Engineering.
Expediția are ca scop explorarea și înțelegerea vieții microbiale din habitatul vulcanic. Misiunea îi va duce pe oamenii de știință la aproape 1.000 de metri sub nivelul mării și la mai mult de 80 de kilometri distanță de malurile Marii Insule din Hawaii. Începutul cercetării este programat pentru luna august a acestui an.
Oamenii de știință au pornit pe această cale având în vedere condițiile de căldură extremă care se găsesc pe satelitul lui Saturn, Enceladus, sau pe cel al lui Jupiter, Europa. În ambele cazuri, oamenii de știință sunt de părere că, pe lângă căldura sufocantă, sub stratul de gheață care rezistă se găsesc oceane lichide, iar studiul întreprins în Hawaii i-ar putea ajuta să găsească moduri în care anumite bacterii ar putea trăi acolo.
Pagina 1 din 1
