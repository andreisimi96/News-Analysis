Într-o analiză de excepție, economistul Loretta Napoleoni disecă aproape chirurgical „planurile” celor doi lideri din Coreea de Nord, respectiv Coreea de Sud
„În prezent, când mass-media acordă o atenție deosebită problemei armelor nucleare, analiza economică ne ajută fără îndoială să înțelegem ce anume se ascunde în spatele atitudinii îngăduitoare a lui Kim Jong Un față de Statele Unite ale Americii și Coreea de Sud. Aspectele economice nu sunt doar factorul hotărâtor al ofensivei de imagine lansate de dictatorul nord-coreean asupra vechilor săi dușmani, ci îl și determină pe președintele sud-coreean, Moon Jae, să negocieze mai departe cu dl Kim”, apreciază Napoleoni.
Sancțiunile economice impuse de SUA
„Atât Coreea de Nord, cât și Coreea de Sud sunt pregătite să profite de pe urma unei strânse cooperări economice, a unui parteneriat care ar restabili, cel puțin din punct de vedere comercial, unitatea în peninsula coreeană. Principalul obstacol îl constituie sancțiunile economice, o serie întreagă de interdicții comerciale impuse de Statele Unite ale Americii cu scopul de a paraliza economia nord-coreeană. De fapt, ele vizează exportul celor trei mărfuri care reprezintă principala sursă de venit a Coreei de Nord – cărbunele, fructele de mare și confecțiile – precum și importul unei game largi de produse”, continuă reputata economistă italiană.
„În prezent, cel mai important partener comercial al Coreei de Nord este China, nu Coreea de Sud. Autoritățile de la Seul pun la cale însă o alianță economică cu nord-coreenii care ar putea afecta poziția dominantă a Chinei. Președintele Moon a discutat cu dl Kim despre câteva proiecte economice comune, cum ar fi cele privind realizarea a trei «centuri»: una energetică, menită să transmită curent electric din sud în nord; una industrială, logistică și de transport, care va presupune construirea unei linii de cale ferată între Coreea de Sud, pe de o parte, și portul Nampo și orașul Sinuiju din Coreea de Nord, pe de altă parte; în fine, o centură ecoturistică, menită să permită reluarea curselor cu autobuzul spre muntele Kumgang din nord, aflat la mică distanță de zona demilitarizată”, menționează Napoleoni.
Dezvoltarea piețelor neoficiale
„Toate aceste inițiative s-ar bucura de un mare succes datorită faptului că economia nord-coreeană este pregătită pentru o liberalizare asemănătoare celei promovate de Deng Xiaoping în China anilor 1980. Începând cu sfârșitul anilor 1990, când statul n-a mai putut asigura aprovizionarea cu alimente a populației, conducerea nord-coreeană a încurajat dezvoltarea piețelor neoficiale, oamenii putând cumpăra și vinde produse agricole pentru a se hrăni”, consideră Loretta Napoleoni.
„De-a lungul anilor, în jurul acestor piețe a apărut și a prosperat o economie de piață paralelă. Deși nu sunt legalizate, ele sunt tolerate. Astăzi, oamenii pot să-și completeze salariul primit de la stat cu venitul obținut din activități desfășurate pe piețele neoficiale. Membrilor cooperativelor agricole li se permite să vândă ceea ce produc peste cota impusă de stat. Ei au, de asemenea, posibilitatea de a dispune de acest venit, investind mai departe în agricultură banii câștigați sau băgându-i, pur și simplu, în buzunar”, notează Napoleoni.
„Începând cu 2011, când a venit la putere, Kim a încurajat marketizarea și dolarizarea economiei cu scopul de a evita crizele majore și creșterea inflației. Moneda țării, wonul, a fost lăsată să pună în umbră dolarul american pe piața neagră; de fapt, stabilitatea cursului de schimb a devenit obiectivul nedeclarat al politicii monetare a Coreei de Nord. De asemenea, dl Kim a urmat o politică benefică de ignorare, acceptând ca dolarul american, moneda euro și cea chinezească, yuanul, să circule liber, asemenea monedei naționale. Datorită acestor schimbări și reforme, economiei RPD Coreene îi va fi mai ușor decât Chinei să urmeze calea liberalizării. Industriașii sud-coreeni prezenți de la bun început în Shenzhen și alte zone economice noi ar putea juca un rol asemănător în Coreea de Nord”, evidențiază Napoleoni.
