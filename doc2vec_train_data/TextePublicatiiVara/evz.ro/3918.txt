Sherman Hopkins Jr., în vârstă de 43 de ani din Iowa, a fost condamnat la 20 de ani de închisoare pentru tentativă de a fura un domeniu web de la un alt bărbat pe care l-a amenințat cu arma, scrie Motherboard.
Furtul de domenii, atunci când cineva obține în mod ilegal controlul site-ului unei alte persoane, este destul de comun, dar aceasta ar putea fi prima dată când cineva a încercat să fure un nume de domeniu folosindu-se de o armă.
În iunie anul trecut, Hopkins a intrat în casa lui Ethan Deyo, în vârstă de 26 de ani, din Cedar Rapids, Iowa și i-a cerut să se conecteze la computerul său pentru a transfera numele de domeniu "doitforstate.com" într-un alt cont. Potrivit informațiilor despre Deyo de pe site-ul său personal, el este un antreprenor web care a lucrat anterior pentru serviciul de găzduire web GoDaddy.
Nu este clar de ce Hopkins dorea numele de domeniu sau cui voia să-l transfere. "Nu pot oferi multe detalii despre anchetă", a declarat purtătorul de cuvânt al Cedar Rapids, Greg Buelow, anul trecut, după incident. "Acest nume de domeniu este valoros și el dorea ca acesta să fie transferat înapoi altcuiva".
Pagina 1 din 1
