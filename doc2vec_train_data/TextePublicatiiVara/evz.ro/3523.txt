Jean-Claude Juncker, care a fost invitat să participe la reuniunea G7, a vorbit despre sumit-ul din Canada cu ocazia unui discurs ținut la München.
Președintele Comisiei Europene, citat de Euractiv, a declarat: «Trump mi-a spus săptămâna trecută: „Jean-Claude, ești un asasin feroce”» („brutal killer”). Și a adăugat ironic: „Este pentru prima oară când Luxemburgul a devenit o asemenea primejdie pentru Statele Unite. Cred că a vrut să-mi facă un compliment, dar nu sunt sigur.”
Summit-ul G7 a eșuat, după ce inițial se ajunsese la o declarație comună: Trump a anunțat că-și retrage semnătura de pe aceasta, după ce a fost atacat în conferința finală de gazda reuniunii, premierul canadian Justin Trudeau.
Tensiunile au crescut între Statele Unite și Uniunea Europeană, după decizia lui Trump de a impune taxe vamale la importurile de oțel și aluminiu și amenințările liderilor UE de a răspunde cu măsuri similare.
„Nu putem lăsa taxele (lui Trump) fără răspuns. Nu am chef de război dar nu voi accepta să ni se dicteze din altă parte ce să facem în Europa”, a avertizat semeț Juncker. „Acesta este un continent indepedent. Mulți au luptat pentru asta.”
Pagina 1 din 1
