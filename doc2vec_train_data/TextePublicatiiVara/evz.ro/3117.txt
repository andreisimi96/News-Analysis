Președintele organizației municipale a PSD Constanța, primarul Decebal Făgădău, dezaprobă postarea de pe Facebook a organizației județene a partidului în care Simona Halep este “huiduită de circa 20.000 de „fani” pe Arena Națională”. Edilul constănțean solicită ștergerea postării, cerând scuze Simonei Halep și familiei acesteia.
“Dezaprob total această postare, mă delimitez de ea atât eu cît și organizația pe care o conduc. Postarea nu aparține organizației municipale Constanța a Partidului Social Democrat și am solicitat administratorului pagini organizației județene să o retragă, încă de aseară. Performanța Simonei nu trebuie murdărită de lupta politică internă, oamenii politici trebuie să se încline în fața campioanei Simonei Halep, să o aplaude și îi mulțumească pentru modul în care reprezintă România. Aceleași aplauze se cuvin familiei și echipei sale. În cursul zilei de astăzi am adresat scuzele mele”, a declarat, Decebal Făgădău, pentru EVZ.
Decebal Făgădău, care este și președinte executiv al organizației județene a PSD Constanța, postase, sâmbătă seara, pe Facebook, după victoria constănțencei la Roland Gaross, “Bravo, Simona! Mulțumim!” Iar luni, intenționa să îl sune pe Stere Halep, tatăl Simonei, în încercarea organizării unui eveniment public în care constănțenii să o poată felicita pe concitadina lor pentru marea ei performanță. Ar fi aflat însă că Simona Halep nu va veni prea curând acasă, la Constanța, urmând ca evenimentul să aibă loc atunci când sportiva își va arăta disponibilitatea. Organizația județeană a PSD Constanța nu a șters, însă, postarea cu “huiduielile” împotriva Simonei.
Pagina 1 din 1
