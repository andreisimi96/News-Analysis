Cu o zi înaintea partidei România - Finlanda, amical ce se va disputa, la Ploiești, de la ora 20.30 (în direct la Pro TV), Bogdan Lobonț, portarul echipei naționale, a susținut ultima conferință de presă în calitate de jucător.
Goalkeeperul a fost legitimat în ultimul sezon, la AS Roma, iar la națională a strâns 85 de partide.
„Lumea fotbalului se aseamănă cu cea a cinematografiei”
„Am luat această decizie de a încheia fotbalul și sunt bucuros de ce am ales. Las în spate 21 de ani de fotbal profesionist, e o pagină albă pe care acum trebuie să o umplu. Trăiesc momentul, vreau să obțin maximum din momentul pe care-l trăiesc. Lumea fotbalului se aseamănă cu cea a cinematografiei. Casa de producție e societatea care conduce clubul, actorii sunt jucătorii. Sunt actorii principali. Trebuie să-i susținem pe jucătorii tineri, talentați și să le dezvoltăm calitățile. La fel au făcut și alții cu mine. Trebuie să avem grijă de ei ca de propriii noștri copii. Sunt peste 200 de jucători cu care am petrecut o zi la națională”, a spus Lobonț.
În funcție și de evoluția scorului, este posibil ca portarul să fie băgat pe teren, în repriza a doua, de selecționerul Cosmin Contra. „Împreună cu cei din conducerea FRF și stafful administrativ am stabilit o strategie. Am luat în calcul diverse scenarii. Vedem mâine ce va fi dacă voi intra. Eu sincer mă bucur că sunt la națională, vedem dacă joc. Am primit multe mesaje și de la Roma, i-am luat pe toți prin surprindere, toți sunt alături de mine”, a mai precizat „Pisica”.
Pagina 1 din 1
