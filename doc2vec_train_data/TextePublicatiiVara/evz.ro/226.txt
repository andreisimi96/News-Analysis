Dosar „Noi suntem Statul!” Dosar Arhiva SIPA Dosar Alegeri 2009
Reducerea numărului de țigări nu te ajută cu nimic, iar fumatul îți distruge și musculatura, nu doar plămânii
O echipă de cercetători de la Universitatea Northwestern a realizat un studiu care arată că pentru a reduce riscul de apariție a bolilor pulmonare trebuie să te lași definitiv de fumat, nu e suficient doar să reduci numărul de țigări. Un al doilea studiu arată și că fumatul îți distruge musculatura, nu doar plămânii, așa cum se credea
Mult timp s-a crezut că reducerea numărului de țigări fumate pe zi e un pas spre a renunța la acest viciu. Mai mult, există și mitul că „să fumezi mai puțin, e mai sănătos” decât dacă termini un pachet pe zi.
Un studiu recent al cercetătorilor de la Universitatea Northwestern arată, însă, că reducerea numărului de țigări este inutilă. 15 din 100 de adulți din SUA fumează, șase milioane de oameni fiind uciși, anual, de acest viciu.
Fumătorii care au renunțat definitiv au șanse mult mai mici să sufere de boli pulmonare decât au „light smokers” (cei care fumează până la 10 țigări pe zi). Apoi, cei care continuă să fumeze jumătate de pachet pe zi au șanse mai mari să dezvole emfizem decât cei care fumau un pachet dar s-au lăsat. Fumătorii „ușori” suferă, de altfel, de o micșorare mult mai mare a capacității pulmonare decât o au cei care nu mai fumează deloc.
Deși se credea că reducerea numărului de țigări e primul pas spre a te lăsa, în realitate un sfert dintre fumători sunt „light smokers” și ei n-au nicio intenție de a renunța la viciul mortal.
Pentru acest studiu , cercetătorii de la Northwestern au analizat datele medicale a 3.140 de oameni, adunate în ultimii 30 de ani. E vorba de persoane cu vârsta medie de 25 de ani care trăiesc în patru mari orașe americane. Aproape jumătate dintre aceste persoane au fumat la un moment dat în viață.
În completarea acestei cercetări vine un al doilea studiu , realizat de o echipă de cercetători din California, Brazilia și Japonia, care arată că fumatul îți distruge întreg organismul, nu doar plămânii așa cum se credea.
Fumatul reduce în mod direct numărul de vase de sânge din mușchii picioarelor și limitează cantitatea de oxigen și de substanțe nutritive pe care le pot primi aceștia.
Studiile anterioare au arătat că fumatul face ca mușchii să fie mai slabi, deoarece plămânii devin „inflamați” de utilizarea țigărilor, restricționând capacitatea de a efectua varii activități.
Cu toate acestea, studiul de față (realizat de cercetatori din California, Brazilia și Japonia) este primul care arată impactul direct al fumatului asupra mușchilor.
Pentru studiu, echipele de cercetători au expus șoareci la fumul scos de țigări, timp de opt săptămâni, fie prin inhalare, fie prin injectarea cu o soluție care conținea reziduuri de fum.
La acești șoareci s-a constatat o reducere rapidă cu 34% a raportului vase capilare-fribre musculare în mușchii membrelor, mușchii ajungând să fie lipsiți de oxigen și nutrienți.
Capilarele sunt cele mai mici vase de sânge din corp. Un raport înalt capilare-fibră permite sângelui să pătrundă și să hrănească mai mult țesutul muscular. Privarea de nutrienți a acestei categorii de mușchi transformă organismul într-unul slăbit, incapabil să facă activități fizice, iar pe termen lung, crește major riscul de apariție a bolii pulmonare obstructive cronice (BPOC) și a diabetului.
În plus, șoarecii supuși testelor au demonstrat o scădere a rezistenței la oboseală cu circa 43%.
„Este vital să arătăm oamenilor că fumatul are consecințe nefaste asupra întregului organism, inclusiv asupra grupelor mari de mușchi care sunt folosiți intens în viața de zi cu zi” a explicat Ellen Breen, un cercetător asociat la Universitatea California din San Diego.
Practic, din cauza fumatului un om face mai puțină mișcare, determinând organismul să producă mai puține celule nervoase noi, cele care ne ajută să suportăm stresul. Pentru că picioarele sunt cele unde se află cele mai mari grupe de mușchi, ele sunt primele și cel mai vizibil afectate.
Pagina 1 din 1
