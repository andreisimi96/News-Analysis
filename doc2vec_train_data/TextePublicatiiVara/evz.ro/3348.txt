Afirmațiile controversate ale lui Liviu Dragnea au provocat un scandal uriaș cu magistrații din România.  Iar aceștia au luat prima decizie, anunțată deja oficial.
Peste 1000 de magistrați solicită suplimentarea ordinii de zi a ședinței plenului Consiliului Superior al Magistraturii din data de 14 iunie 2018 cu cererea de apărare a independenței sistemului judiciar formulată de Asociația Forumul Judecătorilor din România.
Stimată doamnă președinte,
Stimați membri ai Consiliului Superior al Magistraturii,
Subsemnații, judecători, procurori, magistrați-asistenți și auditori de justiție, declarăm că ne însușim în nume propriu cererea de apărare a independenței sistemului judiciar formulată de Asociația Forumul Judecătorilor din România.
Totodată, vă solicităm suplimentarea ordinii de zi a ședinței plenului Consiliului Superior al Magistraturii din data de 14 iunie 2018 cu prezenta cerere și vă solicităm să dispuneți admiterea acesteia și apărarea independenței sistemului judiciar pusă grav în pericol de acțiunile concertate ale celorlalte două puteri ale statului, legislativă și executivă.
Anexăm lista celor 1.104 judecători, procurori, magistrați-asistenți și auditori de justiție, semnatari ai prezentei cereri, precum și cererea de apărare a independenței sistemului judiciar formulată de Asociația Forumul Judecătorilor din România.
Preşedintele Înaltei Curţi de Casaţie şi Justiţie, Cristina Tarcea, a declarat că a urmărit procesul legislativ privind schimbarea Codurilor penal şi de procedură penală şi a afirmat că există "multe chestiuni discutabile", însă trebuie înţeles că aceasta nu este forma finală.
"Potrivit dispoziţiilor legale în vigoare şi acum, atunci când unul dintre membrii completului este în imposibilitate de prezentare, va semna, după caz, preşedintele completului, preşedintele instanţei. Am văzut şi eu procesul legislativ, sunt multe chestiuni discutabile, dar trebuie să plecam de la premisa că aceasta este o primă formă, urmează ca procedura de legiferare să fie continuată. Noi, atunci când am simţit că anumite dispoziţii legale nu sunt în conformitate cu dispoziţiile constituţionale sau nu sunt coroborate cu alte texte de lege, am făcut observaţii şi scrise, aşteptăm să vedem acum forma finală de la ultima Cameră şi vom acţiona în consecinţă", a spus Tarcea, la sediul Consiliului Superior al Magistraturii, conforn agerpres.ro
"Am înţeles şi eu că este introdus un nou motiv de revizuire, dar vreau să vă reamintesc faptul că anul trecut a existat o modificare similară, în Codul de procedură civilă, în care se intenţiona revizuirea tuturor hotărârilor pronunţate înainte de intrarea în vigoare a propunerilor legislative. Acel proiect de lege a fost atacat la Curtea Constituţională, de Înalta Curte, iar Curtea Constituţională a declarat neconstituţionale aceste dispoziţii legale. Prin urmare, avem un precedent", a mai spus Tarcea.
