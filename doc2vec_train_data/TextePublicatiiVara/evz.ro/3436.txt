În zilele de 15, 18 şi 19 iunie 2018, va avea loc prima etapă dedicată înscrierii absolvenţilor claselor a VIII-a în învăţământul profesional de stat şi în învăţământul dual, în anul şcolar 2018-2019, potrivit unui anunţ făcut de Ministerul Educaţiei Naţionale.
Informaţii despre paşii care trebuiesc urmaţi de către absolvenţii de gimnaziu pentru a se înscrie pe lista celor 38.345 de locuri la învăţământ profesional existente la nivelul întregii ţări (din care 5.542 de locuri sunt alocate învăţământului dual) urmează să fie furnizate, începând de astăzi, de unităţile de învăţământ gimnazial din care provin elevii şi unităţile de învăţământ cu ofertă educaţională pentru învăţământul profesional/dual, potrivit Mediafax.
Pe 19 iunie, cele peste 700 de unităţi de învăţământ cu ofertă educaţională pentru învăţământul profesional şi dual vor afişa lista candidaţilor înscrişi. În situaţia în care diverse unităţi de învăţământ profesional organizează preselecţie la unele calificări, acestea vor afişa atât lista candidaţilor înscrişi la respectivele calificări, cât şi procedura de preselecţie. Unităţile care organizează probe eliminatorii pentru admiterea în învăţământul dual vor afişa şi graficul derulării acestora, pentru fiecare calificare profesională, se arată în comunicatul MEN.
Pe 20 şi 21 iunie are loc proba de preselecţie sau proba eliminatorie, după caz, rezultatele urmând să fie afişate în 21 iunie. În cazul în care numărul celor admişi în urma preselecţiei este mai mare decât numărul locurilor existente va fi organizată o probă suplimentară de admitere în perioada 25-29 iunie.
În ceea ce-I priveşte pe candidaţii respinşi în faza de preselecţie aceştia pot opta în zilele de 21 şi 22 iunie pentru alte unităţi de învăţământ cu ofertă disponibilă. Validarea, la nivelul comisiei judeţene de admitere/a municipiului Bucureşti a tuturor candidaţilor admişi în învăţământul profesional şi dual, are loc în data de 3 iulie. În aceeaşi zi, unităţile de învăţământ vor comunica şi lista candidaţilor respinşi.
Locurile rămase libere pentru a doua etapă vor fi anunţate în data de 6 iulie.
