Un șofer român a devenit protagonistul unui episod desprins din filmele de acțiune cu mafioți. Tânărul a reușit să salveze un bărbat care fusese atacat în plină stradă, deși s-a pus și pe sine în pericol.
George Roșioru, în vârstă de 29 de ani, lucrează ca șofer de Uber la Londra pentru a-și putea întreține cei trei copii care îl așteaptă acasă. Același lucru îl făcea și în seara de 13 martie, când avea patru pasageri în mașină și se pregătea să îi lase la destinație. În acel moment, o mașină a venit din spate și l-a blocat. Din autoturismul Ford Galaxy s-au dat jos doi bărbați, unul înarmat cu o pușcă de vânătoare, iar celălalt purtând un pistol.
Cei doi atacatori au deschis focul asupra pasagerului din dreapta șoferului. Geamul s-a spart și tânărul de 20 de ani atacat a fost lovit în picior de gloanțe. După momentul inițial de blocaj, șoferul român a băgat în marșarier și a demarat în trombă, cu spatele. A reușit să scape de cei doi bărbați și a mers cu cea mai mare viteză posibilă spre spital, unde bărbatul a fost internat imediat. Cel mai probabil, Roșioru i-a salvat viața victimei, conform relatării proprii..
Acum, tânărul român este absolut terifiat de a munci în Londra și a ajuns să ia curse doar spre aeroport.
„Am coșmaruri de când s-a întâmplat. Mă trezesc auzind un „bang!” și sunt acoperit de transpirație”, le-a spus tânărul jurnaliștilor de la Daily Mail , cărora le-a povestit și firul evenimentelor. „Când am ajuns acolo, o mașină a venit în spatele meu. Era un Ford Galaxy. Mi-a tăiat calea și s-a băgat în fața mea. Doi tipi au ieșit din mașină. Unul avea o pușcă, celălalt ținea un pistol. Eram terifiat. Nu mă puteam mișca. Bărbatul cu pușca a ocolit spre portiera pasagerului și a tras prin geam în piciorul pasagerului meu. A fost un „bang” asurzitor și sticla s-a împrăștiat peste tot. Nu înțelegeam ce se petrece”, își aduce aminte cu groază George Roșioru.
Pagina 1 din 1
