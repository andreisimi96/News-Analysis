Asociaţia Pro Consumatori (APC) a prezentat ieri un nou studiu, referitor la gogoşile vândute în marile lanțuri comerciale, în cadru campaniei de informare „Tu ştii ce alegi?”.
APC a achiziționat din marile structuri comerciale 20 tipuri de gogoşi, în vederea realizării unui studiu prin care să atragă atenția în ceea ce privește conținutul acestor produse și potențialele efecte asupra sănătății consumatorilor.
Studiul a fost realizat de către o echipă de experți ai APC, coordonată de către conf. univ. dr. Costel Stanciu. Experţii au descoperit în gogoşi mai mulţi aditivi alimentari, periculoşi pentru sănătatea umană. Unul dintre ei este carminul sau acidul carminic (E120), care nu este recomandat în alimentaţia copiilor, putând produce hiperactivitate şi deficienţe de concentrare, astm, alergii şi rinite.
Un alt aditiv foarte periculos descoperit în gogoşi este dioxidul de titan (E171), care provoacă diferite leziuni la nivelul aparatului cardiovascular, dar şi la nivelul ficatului. Dioxidul de titan a fost clasificat de Agenția Internațională pentru Cercetare în Domeniul Cancerului ca posibil cancerigen pentru oameni. În Germania, acest aditiv alimentar a fost interzis.
Antigel în dulciurile românilor
O altă substanţă folosită la producerea gogoşilor este propilenul glycol (E1520), care se utilizează ca antigel în radiatoarele motoarelor și se extrage din țiței. Produce stări depresive ale sistemului nervos central, este neurotoxic și cardiotoxic. În contact cu pielea produce dermatite. În dulciurile vândute în magazinele româneşti mai găsim şi cisteină (E 920), care este agent de tratare a făinei. Diabeticii trebuie să evite această substanță pentru că poate interfera cu insulina.
Acest aditiv se obține din păr uman, pene de păsări, păr de porc, gheare de păsări, copite și coarne de animale, produse petroliere secundare. Peste 80% din producția mondială de L-cisteină este realizată în China utilizând ca sursă naturală părul.
Pagina 1 din 1
