Președintele Klaus Iohannis nu a spus, marți, că va respecta decizia CCR în cazul Kovesi care îi cere să emită decretul de revocare din funcție a șefei DNA. Șeful statului a menționat doar că va respecta „statul de drept”.
Întrebat dacă ia în calcul să nu respecte decizia CCR, Iohannis a spus, marți, la Palatul Cotroceni: „Iau în calcul să respect statul de drept".
El a precizat că nu este de acord cu afirmația că un procuror este în subordinea ministrului justiției, sau a unui politician.
Șeful statului nu a exclus organizarea unui referendum pe tema justiției.
Iohannis a spus că va decide ce va face în cazul șefei DNA Laura Codruța Kovesi după ce citi motivarea CCR.
„Aştept motivarea Curţii. (...) Personal, sunt convins că procurorii trebuie să fie independenţi. Procurorii în niciun caz nu trebuie să fie controlaţi politic. Nu pot fi în subordinea unui politician. (...) În Constituţie avem un articol care spune că procurorii funcţionează sub autoritatea ministrului. Eu înţeleg că ministrul are sau ar trebui să aibă o autoritate în domeniu şi să o folosească pentru a-i apăra pe procurori. (...) Autoritatea ministrului ar trebui să fie orientată spre înlesnirea muncii procurorilor. (...) Eu iau în calcul să respect statul de drept în România, să am grijă, atâta cât pot, să rămână procurorii independenţi, cu respectarea Constituţiei'', a declarat Iohannis.
Curtea Constituțională a României a „statuat”, miercurea trecută, în termeni imperativi, o decizie „definitivă și general obligatorie”: „Președintele României urmează să emită decretul de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kovesi”.
Fără sancțiuni și fără cronometru
Potrivit legii, toate deciziile CCR sunt obligatorii și definitive de la data publicării lor în Monitorul Oficial al României. Cu alte cuvinte, decizia CCR în cazul Kovesi este obligatorie pentru orice persoană și pentru orice instituție, și nu poate să fie atacată pe nicio cale.
În Monitorul Oficial nu s-a publicat încă idecizia CCR și motivarea ei, astfel că șeful statului nu este obligat încă să semneze decretul de revocare a lui Kovesi.
Pagina 1 din 1
