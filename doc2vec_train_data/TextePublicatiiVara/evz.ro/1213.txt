Dintre personalitățile care au adus o contribuție esențială la realizarea României Mari s-a remarcat marele geograf francez Emmanuel de Martonne.
În calitate de secretar al Comitetului de Studii și de membru în patru comisii speciale pentru trasarea frontierelor, Emmanuel de Martonne a sprijinit cauza României Mari în timpul Conferinței de pace de la Paris (1919-1920), cu argumente științifice solide, fondate în mulții ani de cercetări de teren întreprinse atât în Regatul României, cât și în teritoriile românești din cadrul Monarhiei austro-ungare și al Imperiului țarist. De Martonne a colaborat în permanență cu membrii delegației României la Conferința de Pace și a prezentat argumentele acestora, precum și ale sale, inclusiv experților britanici și americani, convingându-i de justețea solicitărilor respective.
În anul Centenarului, Universitatea de Vest din Timișoara dorește să omagieze memoria marelui prieten al României care a fost Emmanuel de Martonne, să evoce deschiderea sa internațională, printr-o conferință-eveniment, pe tema „România la Centenar. Evocări, mize geopolitice, proiecte naționale. Rolul lui Emmanuel de Martonne”.
La eveniment sunt așteptați să participe ambasadorul Marii Britanii și reprezentanți ai Franței în România, reprezentanți de seamă ai Academiei Române, ai Comitetului Național de Geografie și ai Societății de Geografie din România, ai universităților de prestigiu din țară.
(Cluj-Napoca, Iași, București, etc.), istorici, reprezentanți ai autorităților locale din Timișoara și județul Timiș, oameni de cultură, studenți și doctoranzi.
„Este una dintre responsabilitățile Universităţii ca în anul Centenarului să scoată în evidență acele personalități care au avut o contribuție semnificativă în clădirea statului nostru. Noi, la UVT, lucrăm pentru a construi un viitor mai bun, dar nu întoarcem spatele istoriei. Știm cât de important este să te raportezi la adevăratele valori ale societății. Îi invităm la eveniment pe toți timișorenii interesați de viața lui Emmanuel de Martonne și contribuția sa în istoria României”, spune rectorul UVT, prof. dr. Marilen Pirtea.
Evenimentul va avea loc miercuri, 6 iunie, de la ora 10, în Amfiteatrul A01.
Pagina 1 din 1
