Wess Mitchell, adjunctul secretarului de stat american pentru Europa şi Eurasia, va sosi luni în vizită la Bucureşti, unde se va întâlni cu oficiali români şi cu analişti independenţi pentru a discuta chestiuni de securitate regională şi cooperare economică.
Oficialul american  va conduce delegaţia SUA la cea de-a şasea reuniune a Dialogului de Parteneriat Strategic SUA-România şi va susţine un discurs la Universitatea Bucureşti, se arată în comunicat al Departamentului de Stat al SUA, citat de Agerpres.
Vizita la Bucureşti a lui Wess Mitchell are loc în cadrul unui turneu european desfăşurat în perioada 17-22 iunie şi care mai cuprinde vizite la Zagreb, Praga şi Bruxelles.
Mitchell va merge pe 19 iunie la Zagreb, în Croaţia, unde se va întâlni cu oficiali croaţi pentru a discuta evoluţiile din Croaţia şi din regiune, inclusiv contribuţia Croaţiei la stabilitatea regională şi la securitatea energetică.
Pe 20 şi 21 iunie, Wess Mitchell se va afla la Praga, în Republica Cehă, pentru a participa la Dialogul Strategic SUA-Cehia şi pentru a se întâlni cu oficiali cehi. El va rosti un discurs la un eveniment organizat de Summitul European Praga şi GLOBSEC.  Adjunctul secretarului de stat american va merge apoi pe 21 şi 22 iunie în vizită la Bruxelles, unde se va întâlni cu vicepremierul belgian Alexander De Croo şi unde va avea de asemenea discuţii cu oficiali europeni în ceea ce priveşte cooperarea dintre SUA şi UE. El va susţine de asemenea un discurs la Carnegie Europe.
Pagina 1 din 1
