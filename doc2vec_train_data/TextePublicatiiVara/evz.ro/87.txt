Deputatul PSD Cătălin Rădulescu, poreclit „Mitralieră", a spus că nu vrea să plece din partid dar că social-democrații greșesc atunci când îi fac „șobolani" pe pesediștii care pleacă în partidul lui Victor Ponta.
„Dragi colegi din PSD, vă rog să vă abţineţi în a mai cataloga foştii colegi, care aleg să-şi urmeze alt drum, în "trădători" sau "şobolani", pentru că nu faceţi altceva decât să determinaţi plecarea multor altor colegi. Nu pot accepta maniera asta suburbană, golănească, lipsită de caracter, de a ne jigni unii pe alţii. Nu înţeleg cum ne-am lăudat în campania electorală cu Guvernul PSD Ponta şi apoi Victor Ponta e un trădător.
Nu înţeleg cum am propus şi susţinut un Guvern PSD Tudose, şi acum Mihai Tudose a un şobolan. Nu înţeleg cum l-am susţinut în Guvern pe Mircea Dobre, ca ministru al Turismului, şi acum e un trădător. Nu înţeleg şi nu vreau să înţeleg cum am spus că Nicu Băncioiu a fost cel mai bun ministru PSD al Sănătăţii şi acum e trădător.
Dacă sunt colegi în partidul nostru care vor să urmeze altă cale, alt lider şi dacă nu se mai regăsesc în acest partid, trebuie să le anulăm toate meritele, tot ce au făcut bine pentru partidul nostru şi mai ales pentru cetăţenii români şi trebuie să i umilim, să îi jignim, să îi privim cu ură? (...) Credeţi că astfel veţi opri plecarea colegilor? Nu. Vă înşelaţi", a spus Rădulescu într-un mesaj public.
El a dat de înțeles că în PSD nu este „lapte și miere”, că unii miniștri sunt lipsiți de „expertiză și profesionalism” și că unii PSD-iști îl înjură „pe la colțuri” la liderul partidului, Liviu Dragnea.
„E dreptul fiecăruia să îşi aleagă calea şi liderul. Sau vreţi să spune-ţi "mincinos", că, în partidul nostru e lapte şi miere, că sunteţi toţi mulţumiţi de unele persoane care au ajuns vicepreşedinţi ai partidului, că sunteţi fericiţi de lipsa de expertiză sau profesionalism a unor miniştrii puşi de noi, sau că râde lumea de noi din cauza "gafelor" sau că îl iubi toţi pe preşedintele Dragnea, iar în spate sau pe la colţuri îl înjuraţi?”, a spus Rădulescu.
Deputatul susţine că nu vrea să plece din PSD.
„Nu vreau să plec din PSD, pentru că sunt de 22 de ani în acest partid, sunt medic, am făcut facutatea la Timişoara înainte de '89 când candidau 30 pe un loc, am crezut totdeauna că fiecare dintre noi am adus o plusvaloare partidului nostru, m-am bătut legislativ pentru modificări revoluţionare atât în codul penal, codul de procedură penală şi Legea Ani, modificări care să limiteze abuzurile de orice fel, am fost şi sunt fidel partidului meu, mi-am apărat totdeauna colegii abuzaţi de orice fel, dar nu voi accepta niciodată să transformăm acest partid într-un partid inchizitoriu, lipsit de scrupule, aservit unora sau altora, ipocrit şi fără repere şi principii morale şi etice şi care să promoveze incultura, lipsa de expertiză, limbajul golpnesc şi injurios împotriva unor colegi sau foşti colegi de partid", mai spune Rădulescu.
După ce un număr de 5 deputați PSD și-au anunțat demisia din partid și au trecut la noul partid al lui Victor Ponta, liderul social-democrat Liviu Dragnea a criticat „atitudinea de şobolan a doi foşti premieri ai partidului".
