Procurorii DNA au deschis un dosar penal pentru întârzierea lucrărilor la Teatrul „Mihai Eminescu”, din Botoșani. Anunțul a fost făcut de primarul PNL Cătălin Flutur, după ce a fost atacat de adversarii politici din PSD că ar bloca reabilitarea teatrului. Edilul susține că persoane responsabile din administrația locală, în perioada 2012-2016, s-ar face vinovate de pierderea unor fonduri europene de cinci milioane de euro, destinate reabilitării instituției de cultură.
Primarul municipiului Botoșani, Cătălin Flutur, a anunțat că „incapacitatea administrației locale din perioada 2012-2016” de a rezolva problema reabilitării Teatrului „Mihai Eminescu” „constituie și obiectul unui dosar DNA” , lucru care „dă fiori reci reprezentanților PSD, foști și actuali, responsabili de rezolvarea problemei, care acum, prin omisiune și minciună, vor să scape basma curată”.
„Din cele expuse rezultă preocuparea constantă pentru deblocarea situației. Situație la care s-a ajuns printr-un concurs de factori ce au dus la pierderea finanțării de 5 milioane de euro de la Uniunea Europeană. Incapacitatea administrației locale din perioada 2012-2016 de a rezolva problema constituie și obiectul unui dosar DNA, lucru care dă fiori reci reprezentanților PSD, foști și actuali, responsabili de rezolvarea problemei, care acum, prin omisiune și minciună, vor să scape basma curată”, a ținut să sublinieze Cătălin Flutur, citat de btbd.ro .
Scandalul din jurul teatrului care poartă numele poetului național al României a fost iscat după ce primarul Flutur a fost atacat, într-o conferință de presă care a avut loc, pe 1 iunie, la sediul PSD Botoșani, de viceprimarul Cosmin Andrei și de senatorul Doina Federovici.
Viceprmarul a prezentat presei documente prin care vrea să demonstreze că primarul Cătălin Flutur ar bloca reabilitarea teatrului.
„Până la această dată, UAT Botoșani nu a depus documentația completă conform minutei încheiate în data 9 mai 2018, întâlnire pe care a avut-o acolo…Dacă s-ar fi depus aceste documente, dacă se depun astăzi, mânie, luni în al treisprezecelea ceas putem demara următoarea etapă. Am găsit o sursă de finanțare pentru consolidarea Teatrului „Mihai Eminescu” și nu se depun documente, se caută altă sursă, alte variante, că nu se dorește accesarea acestei finanțări. Trebuie să răspundă domnia sa”, a declarat Cosmin Andrei.
