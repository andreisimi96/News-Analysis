Cu ocazia Anului Centenar sunt in derulare foarte multe proiecte prin care se doreste punerea in evidenta a culturii, istoriei, personalitatilor care contribuie la promovarea statului roman dincolo de granitele sale.
Cu ocazia Anului Centenar sunt in derulare foarte multe proiecte prin care se doreste punerea in evidenta a culturii, istoriei, personalitatilor care contribuie la promovarea statului roman dincolo de granitele sale. Un astfel de proiect este denumit “Europa100” care cuprinde interviuri cu personalitati din comunităţile româneşti din vecinătatea ţării. Proiectul a demarat la Budapesta, cu un interviu realizat de Carmen Goran pentru tvr.ro, in Piaţa Eroilor unde istoricul Alexandru Simon a vorbit despre trecutul, prezentul şi viitorul  relaţiilor româno-ungare
C.G.: Ar fi bine să ne punem o întrebare, respectiv dacă venirea maghiarilor în Europa a fost un bine sau un rău pentru români sau dacă este mai bine cu ei sau era mai bine fără ei? Şi tu ai spus că ”fără ei, şansele erau să ne scufundăm într-o masă slavă”. Explică-ne mai mult.
A.S.: Să privim – pe moment – numai harta ţărilor membre UE din Estul şi Sud-Estul Europei: Ungaria, Cehia, Slovacia, Polonia, România, Bulgaria, Slovenia şi Croaţia. Sunt 8 ţări în total (nemailuând în calcul Serbia, aflată în proces de aderare). Dintre acestea doar 2, România şi Ungaria, sunt ţări neslave. Iar prezenţa slavă în regiune este anterioară venirii maghiarilor în regiune în jurul anului 900, când existau câteva insuliţe de romanitatea, din care s-au ridicat românii. „Matematic vorbind”, lucrurile sunt simple. Dacă ţinem cont de faptul că veritabilele conflicte etnice maghiaro-române/ româno-maghiare sunt ulterioare impunerii Reformei, adică mijlocului secolului al XVI-lea (anii 1530-1550), esenţa relaţiilor – bune ori rele – dintre cele două popoare este „uşor” diferită de ceea ce în general ambele părţi au încercat să acrediteze.
C.G.: Ştim că relaţiile româno-ungare au fost complicate. Vor fi mai simple în Anul Centenarului?
A.S.: Vom vedea la toamnă. O acţiune şi o înţelegere precum cea din urmă cu câteva zile de la Budapesta ar pleda în favoarea unei simplificări a acestor raporturi. Nu trebuie însă uitat că simplificarea poate duce la ruptură. După ce trupele române au eliberat – acesta este termenul corect – Budapesta de sub autoritatea bolşevică a lui Béla Kun în 1919, s-a discutat – foarte serios – vreme de aproape 3 ani despre o uniune România-Ungaria, fie cu Ferdinand drept rege peste ambele state, fie cu Carol (viitorul Carol al II-lea) drept rege al Ungariei. Până la urmă, dincolo de Trianon (1920), aceste discuţii au sfârşit prin a învenina raporturile dintre ţări. În mod interesant, nu a fost – ca de atâtea ori de altfel – o dispută mare, unitară, româno-maghiară, ci o „sumă” de dispute româno-române şi maghiaro-maghiare. În Anul Centenarului, aceasta ar trebui să dea – din nou – de gândit.
