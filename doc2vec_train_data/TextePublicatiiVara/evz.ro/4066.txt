Fostul deputat Vlad Cosma a relatat, ieri, în faţa Completului de 5 judecători de la Instanţa supremă cum, în 2015, fostul procuror Mircea Negulescu l-a determinat să semneze denunţuri „după dictare” împotriva lui Sebastian Ghiţă şi Iulian Bădescu, fostul primar al Ploieştiului.
Fiul fostului „baron” de Prahova, Mircea Cosma, a arătat şi cum, ulterior, în instanţă, o poliţistă ascunsă în spatele unei camere video îi „sufla” ce să spună judecătorilor, atunci când a fost audiat prin videoconferinţă, ca martor protejat.
„Acest denunţ a fost dictat şi redactat de către procurorul Mircea Negulescu, după propria exprimare. Mi s-a dat fictiv statutul de martor ameninţat. Aceasta era o procedură standard folosită de Negulescu în mai multe dosare penale”, a declarat Vlad Cosma.
Acesta a spus că şi Răzvan Alexe a fost pus să semneze un astfel de denunţ gata redactat, sub identitate protejată. Ulterior, în 2016, un alt procuror, Giluela Deaconu, i-a spus lui Vlad Cosma că a venit vremea să susţină în instanţă denunţul fals.
„I-am spus că refuz (...), dar a intervenit procurorul-şef Onea Lucian, care pe un ton ameninţător mi-a spus că trebuie să merg, că nu am ce să fac. (...) Am fost escortat de poliţista Florea Gabriela. Pe drum către Bucureşti a început să-mi citească declaraţia pe care trebuia să o recit”, a arătat Vlad Cosma.
Poza cu poliţista ascunsă, prezentată în instanţă
„Până ca onorata instanţă să intre în sală poliţista a continuat să mă înveţe ce să susţin. În tot în acest timp, comunica pe Whats App cu procurorul Onea căruia îi spunea că eu opun rezistenţă, în sensul că afirmam că nu e bine, că nu e adevărul. După momentul la care judecătorii au intrat în sală şi a început audiarea mea, doamna poliţist Florea a stat ferită într-un colţ, unde camera video nu putea filma, pentru a nu se vedea că îmi dictează declaraţia. Pe tot parcursul declaraţiei mele aceasta mi-a şoptit şi a gesticulat ce trebuia să răspund la întrebările din sală. Am reuşit în acele momente să o şi pozez, ca să dovedesc ceea ce am păţit şi ceea ce am simtit”, a mai spus Cosma jr., arătând instanţei o fotografie făcută în faţa aparaturii audio-video, în stânga căruia apare poliţista Gabriela Florea, ascunsă într-un colţ, cu geanta aşezată pe nişte cutii de carton.
În acest dosar, Sebastian Ghiţă şi Iulian Bădescu au fost achitaţi de instanţa de fond, însă DNA a atacat decizia cu apel.
Pagina 1 din 1
