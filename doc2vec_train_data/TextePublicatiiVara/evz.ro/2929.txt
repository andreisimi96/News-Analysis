În jur de 73.000 de ouă au trebuie scoase de pe piață, pentru că, în componența lor, au fost detectate reziduuri de insecticid. Substanța cu care au fost contaminate alimentele se numește fipronil, iar mulți consumatori se tem de efectele nefaste pe care le-ar putea avea asupra sănătății.
În total, șase state din Germania trebuie să retragă fiecare mii de ouă de pe piață, după ce autoritățile au făcut anunțul, relatează BBC . Totuși, oficialii responsabili de agricultură din Saxonia Inferioară au dat asigurări că nu este vorba despre niciun fel de risc pentru sănătatea consumatorilor.
Fipronilul este folosit pentru a scăpa de purici, dar reglementările interne ale Uniunii Europene interzic folosirea substanței chimice pe anumite animale, cum ar fi puii. Evenimentul nu este unic. Anul trecut, câteva milioane de ouă au fost scoase de pe rafturi din cauza unei panici generale referitoare la insecticid.
Autoritățile transmit că au detectat substanța interzisă în mai multe mostre luate dintr-un depozit de stocare din orașul german Vechta. Urmele erau mai sus de pragul european acceptat de 0,005 mg per kilogram, dar era și „mult mai jos de rata care ar constitui un risc la adresa sănătății”, au transmis aceștia. Cel mai ridicat nivel ajungea la 0,018 mg/kg.
Respectivele ouă contaminate veneau de la o fermă organică și au fost livrate pentru consum în perioada 17 mai - 4 iunie. Sursa ultimei descoperiri a autorităților este, în continuare, sub anchetă. Au fost aplicate noi teste, iar rezultatele ar trebui să sosească săptămâna viitoare.
Pagina 1 din 1
