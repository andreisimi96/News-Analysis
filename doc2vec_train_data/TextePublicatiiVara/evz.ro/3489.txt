Cel puțin 39 de combatanți au fost uciși joi în lupte grele la periferia orașului port Hodeida, aflat sub controlul rebelilor din Yemen, în cadrul unei ofensive sprijinite de Arabia Saudită și de Emiratele Arabe Unite pentru a recuceri importantul nod de transport.
Rebelii Huthi, susținuți de Iran, au pierdut 30 de militanți în luptele care au avut loc la doi kilometri de aeroportul Hodeida, aflat la sud de oraș, conform unor surse medicale preluate de Agenția France Presse. Nouă soldați pro-guvernamentali au fost uciși în aceeași zonă, conform medicilor. Potrivit surselor militare, soldații au fost uciși de mine terestre și de lunetiști. Un corespondent AFP aflat în teritoriul controlat de guvern, în localitatea Al Duraihimi, a văzut mai multe ambulanțe care veneau de pe front, cu morți și răniți. Avioane militare și elicoptere Apache ale coaliției condusă de Arabia Saudită au oferit sprijin aerian continuu forțelor pro-guvernamentale, atacând pozițiile militanților Huthi, potrivit unor surse militare. Forțele Huthi au răspuns deosebit de violent, folosind lunetiști pentru a încetini atacul, au adăugat aceleași surse. De asemenea, trupele sprijinite de coaliție au fost încetinite și de nevoia de a continua operațiunile de deminare în zonă. Conform surselor militare și a corespondentului AFP, Guvernul a trimis joi întăriri semnificative pe linia frontului.
Pagina 1 din 1
