- Și, de unde ți-ai dat seama că e ginecolog ?  - Simplu, purta ceasul la cot.
Edi fusese singur la părinți, așa că toată dragostea familiei gravitase în jurul lui. Intrase din prima la medicină și părea că viața lui era aliniată în direcția cea bună. Tată-său, un neurochirurg destul de cunoscut, visase să-i pună în mână bisturiul cu care avea să ciopârțească creiere pe care apoi să le repare.
Maică-sa, tot doctor, l-ar fi lăsat cu drag în locul ei, la secția de boli cardiovasculare, dar băiatul voia altceva. Deși a avut de ales între cap și inimă, Edi a găsit de cuviință să-și dedice cariera ovarelor, uterului și vaginului femeii.
- Ești doctor de femei, nu-i așa ? îl întrebase într-o zit anti Cici, menajera.
- Da, m-ai mai întrebat. Ce-ai pățit?
- Cred că sunt gravidă, ardel-ar focul pe Costică.
- Tanti Cici, parcă ziceai că ești la menopauză, cum să fii gravidă?
- Nu știi cum se uită Costică la mine, ar învia și un mort! Îți zic eu, Edi, că deja mișcă copilul.
- Când ați făcut ultima data…știi matale, treaba aia?
- Ce vorbești, ai chef să râzi de mine? Păi Costică mai poate ?
- N-ai zis că te privește într-un fel de scoală morții ?
- Vai de păcatele lui, păi doar atâta face, se uită.
- Hai,măi, tanti Cici, că mă iei la mișto. Atunci cum vrei să rămâi gravidă?
- Nu râde, Edi, că mișcă. Mai ales dacă mă întind. Ia pune mâna să vezi. I-a cercetat abdomenul umflat și supradimensionat, privind-o amuzat :
- Ești doar balonată. Se mișcă mațele din cauza aerului din burtă.
- Du-te de-aici că mi-e și rușine. Mai bine eram gravidă.
Taică-su nu prea era încântat de specializarea aleasă de Edi, o găsea superficială și deloc dificilă:
- Ți-ai ratat șansa să devii mare.
- Tată, eu sunt mulțumit.
Primii ani au fost îngrozitori- zeci de ore de gardă, nopți nedormite, zile întregi când napuca decât să înghită o gură de apă și un covrig. Văzuse mizeria umană în toate stadiile ei : de la femei mature care credeau că menstruația e o boală, până la individe care își considerau părțile intime ca fiind adevărate vitrine de expus diverse obiecte – papiote, pixuri, mingi de ping pong, morcovi, șurubelnițe, chiar ciocane. Exista în spital un adevărat altar cu ciudățeniile extrase din pântecele femeilor. Trăise și drama de a vedea cum se stinge în mâinile lui o viață abia aprinsă, dar și bucuria primului scâncet de copil. Tăiase, cususe, curațase, pansase locuri care, multora dintre noi, li se par rușinoase și de neatins.
- Cum dracu să alegi vaginul în locul unui creier? Îl tot necăjea tata-său.
- Mai dă-i pace. Ce, inima nu era bună?
- Uite că a râs de amândoi – a coborât cât de jos a putut. Edi se amuza teribil de supărarea părinților. Lui îi plăcea ce făcea și pace. Au trecut anii și pacienții începeau să-l cunoască și să-l caute. În plus, vorbea frumos cu toată lumea, iar femeile îl îndrăgeau. Într-o zi, în cabinet a intrat Ana. Avea programare pentru o consultație. Voia să rămână însărcinată. Venise neînsoțită și părea extrem de stresată. Asistenta a completat un formular cu datele personale ale pacientei și a invitat-o să poftească în cabinet. Edi o aștepta și a salutat-o zâmbind. Ana era mută.
- Cu ce vă pot ajuta?
- Vreau să am un copil.
- Perfect. Ați încercat deja să rămâneți însărcinată?
- Da, de vreun an, dar nu se întâmplă nimic. Soțul meu zice că, probabil, sunt infertilă.
- Sunteți tânără, nu cred că asta e problema. Haideți să facem o ecografie. Dezbrăcați-vă și întindeți-vă pe pat. Vreau să facem o transvaginală.
- O ce?
- O ecografie din interior, nu din aceea pe burtă, i-a explicat Edi.
Fata asta era o copilă de 25 de ani. Habar n-avea despre nimic. A privit atentă toată operațiunea, chiar dacă nu pricepea ce se petrece. - Sunteți la ovulație, priviți ovarul stâng ce frumos s-a format ovulul. O să vă dau și câteva analize de sânge, dar nu cred să fie o problem la dumneavoastră. Poate ar fi bine să-și facă și soțul un control. Așa, de rutină. Ana a tresărit. Kevin ar fi omorât-o dacă i-ar fi spus că doctoral îl trimite la analize. El era bărbat adevărat, iar asta nu se discuta. Au trecut trei luni de la primul consult. Analizele Anei erau în regulă, dar copilul se lăsa așteptat. Din pricina asta Kevin o tot lovea și o făcea stârpitură bună de nimic.
- La ce dracu te-am luat, dacă nici un copil nu ești în stare să faci?
Opiniile exprimate de invitații EVZ aparțin autorilor și nu reprezintă punctul de vedere al publicației
