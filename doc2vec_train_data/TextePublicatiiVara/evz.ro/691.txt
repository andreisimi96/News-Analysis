MADRID: Primul Ministru spaniol Mariano Rajoy a declarat miercuri că nu va demisiona înaintea votului de neîncredere programat vineri în parlament, ca urmare a seriei de condamnări a unor importanți membri ai Partidului Popular Conservator. În același caz de corupție, instanța a pus sub semnul întrebării adevărul mărturiei acestuia.
Fiind întrebat de către un parlamentar de opoziție dacă va demisiona, Rajoy a declarat că "intenția" sa este "să-și îndeplinească mandatul acordat de spanioli" și să termine mandatul de patru ani, care se va încheia în 2020. Domnia sa a reamintit că Partidul Popular (PP) a câștigat "peste 50 de locuri în plus", în cadrul celor mai recente alegeri generale, care au avut loc în iunie 2016, față de al doilea partid ca număr de voturi primite, socialiștii. Aceștia din urmă au depus o moțiune de cenzură împotriva lui Rajoy, săptămâna trecută. Votul privind moțiunea va avea loc vineri. Toate partidele majore de opoziție fac apel la domnul Rajoy să demisioneze după ce, săptămâna trecută, Curtea Națională de Justiție a Spaniei a declarat că a fost descoperit un vast sistem prin care s-a dat mită foștilor oficiali sau parlamentari din Partidul Popular, în schimbul unor contracte foarte avantajoase, în perioada 1999 – 2005. Instanța a condamnat 29 de persoane la închisoare, pedepsele însumând 351 de ani. Respectivii au fost judecați pentru corupție, delapidare și spălare de bani în așa-numitul proces Gurtel. Domnul Rajoy a declarat miercuri, în fața parlamentului, că hotărârea judecătorească "nu condamnă guvernul spaniol, hotărârea nu condamnă Partidul Popular". Acesta a adăugat că Tomaso de Torquemada, un infam inchizitor spaniol, "s-a întors", acuzându-i pe socialiști de "șantaj" și de încercarea de a forma un "guvern Frankenstein", care ar include partidul anti-sistem Podemos, partidele separatiste catalane și pe naționaliștii basci.
Pagina 1 din 1
