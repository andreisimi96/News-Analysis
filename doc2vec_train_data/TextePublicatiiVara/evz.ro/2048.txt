Răsturnare de situație în ancheta privind moartea unui braconier, lângă Lugoj. Deși inițial s-a crezut că acesta a decedat în urma accidentului în care fusese implicată mașina în care se afla, se pare că alta a fost cauza morții. Și anume, o împușcătură. Mai exact, tânărul de 31 de ani, ar fi fost împușcat.
Polițiștii timișeni au deschis o anchetă în cazul  bărbatului de 31 de ani decedat pe raza localității Vișag, în noaptea de miercuri spre joi. Oamenii legii i-au găsit și pe cei doi amici ai tânărului și i-au dus la audieri. Aceștia au dispărut imediat după ce mașina în care se aflau s-a răsturnat în timp ce încerca să scape de paznicul de vânătoare care o urmărea, și l-au lăsat în urmă pe amicul lor decedat. La audieri fiecare a spus altceva. Declarațiile lor se bat însă cap în cap cu cele ale paznicului.
În timpul investigațiilor la fața locului, polițiștii nu au găsit arme sau muniție, însă în corpul persoanei decedate au fost găsite alice. Se presupune că acesta s-ar fi împușcat sau a fost împușcat accidental în cap, în momentul în care mașina s-a răsturnat. În acest moment se așteaptă rezultatul preliminar al autopsiei.
Pagina 1 din 1
