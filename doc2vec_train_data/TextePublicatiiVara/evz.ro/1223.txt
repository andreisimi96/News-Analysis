Ipoteză incendiară lansată în lumea politicii din România. György Frunda – lider al UDMR, fost deputat, senator și europarlamentar, dar și jurist de profesie – susține că decizia CCR poate să aducă un avantaj enorm demnitarilor inculpați și în situația în care șefa DNA rămâne la conducerea instituției.
Conform lui Frunda, din acest moment orice act semnat de Kovesi devine discutabil în fața instanței. Mai exact, inculpații pot cere, în instanță, exonerarea de orice acuzații. ”Orice act semnat de Laura Codruța Kovesi sau de procurorii din instituția condusă de dânsa este discutabil”, afirmă, încrezător, Frunda.
În declarațiile oferite site-ului PSnews.ro , liderul UDMR îi avertizează pe social-democrații lui Liviu Dragnea că o eventuală demarare a procedurii de suspendare a șefului statului ar reprezenta o eroare politică majoră care l-ar ”martiriza” pe Klaus Iohannis și l-ar ”reinventa” în perspectiva alegerilor prezidențiale, garantându-i astfel un  nou mandat la Cotroceni.
”Decizia CCR a generat o situație politică nouă, situație la care cred că trebuie să ne raportăm într-o manieră rațională. Dacă, într-un viitor mai mult sau mai puțin apropiat, PSD va lua decizia de a demara procedura de suspendare a președintelui Klaus Iohannis, această decizie va fi una greșită. Eu cred că declanșarea suspendării l-ar reinventa pe Klaus Iohannis și l-ar ajuta să câștige fără probleme cel de-al doilea mandat la Cotroceni.
Astfel, PSD ar comite o eroare majoră care ar avea consecințe electorale. Cu atât mai mult cu cât, din punct de vedere juridic avem de-a face cu o lacună pe care nu o putem ignora: nu există niciun articol care să prevadă un anumit termen până la care șeful statului este obligat să dea curs deciziei CCR referitoare la revocarea șefei DNA, Laura Codruța Kovesi. În schimb, dacă PSD nu face greșeala să declanșeze suspendarea lui Klaus Iohannis, social-democrații vor deține o armă puternică și abilă împotriva acestuia, pe care o pot folosi de-a lungul întregului an electoral 2019: ei îl pot acuza la scenă deschisă pe șeful statului că nu respectă Constituția și deciziile Curții, într-un domeniu atât de sensibil ca Justiția, deși el este chiar garantul Legii fundamentale. Repet: suspendarea ar fi o eroare politică majoră, l-ar martiriza pe Iohannis.
„Dacă Laura Codruța Kovesi va rămâne la conducerea DNA, vor exista o serie de consecințe juridice pe care nimeni n-ar trebui să le treacă cu vederea. De exemplu, mulți dintre cei care au dosare la DNA pot cere ca acestea să fie lovite de nulitate, deoarece șefa instituției se află acolo neconstituțional și totuși semnează înscrisurile aferente. Consider că astfel de demersuri vor avea toate șansele să aibă succes în instanță. Din momentul deciziei CCR, orice act semnat de Laura Codruța Kovesi sau de procurorii din instituția condusă de dânsa este discutabil. Mai multe comentarii nu se pot face acum, în absența motivației oficiale a CCR, însă eu sunt de acord în totalitate cu argumentele expuse de doamna Dana Gârbovan – consider, la fel ca dânsa, că președintele Klaus Iohannis nu poate lua, în această speță, o decizie bazată pe motive de „oportunitate”. Șeful statului ar fi trebuit să analizeze și să răspundă motivelor redactate de ministrul Justiției, nu să vină cu o decizie luată pe considerente de „oportunitate”. Cred că, în ceea ce privește acest aspect, CCR are dreptate”, a declarat György Frunda.
Pagina 1 din 1
