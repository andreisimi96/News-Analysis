Spitalul CIMA din San Jose, acolo unde merge la control Elena Udrea și unde, probabil, va și naște, a fost vizitat de jurnaliștii de la Gazeta Sporturilor. Potrivit gsp.ro, unitatea sanitară este așa cum stă scris pe covorul de la intrare: cel mai bun spital din regiune.
Dacă mâine instanța va pronunța o sentință de condamnare definitivă a fostului ministru în dosarul „Gala Bute”, Udrea nu se va mai întoarce din Costa Rica.
Elena Udrea locuiește în cartierul Nunciatura, la 11 minute de spital. „Dacă va folosi maternitatea spitalului din San Jose, pe toată durata internării în curtea interioară va fi arborat steagul României”, scrie gsp.ro. Nu este nimic special, directorul spitalului susține că nici nu știa cine este pacienta Elena Udrea, este o tradiție a spitalului.
"E modul nostru de a-i saluta pe pacienții străini. Cam 30 la sută dintre pacienții care se tratează anual la noi sunt străini. Cei mai mulți sunt americani și canadieni, dar vin pacienți și din Europa sau Africa", spune Alejandro Ayon, directorul medical al spitalului. În momentul vizitei, în curtea spitalului cu 62 de paturi erau afișate steagurile Germaniei, Nicaragua, Columbiei și a Statelor Unite.
Potrivit site-ului, spitalul CIMA este lider în turismul medical, specializat cu precădere în Obstetrică-Ginecologie, domeniu în care lucrează 36 de medici. Un consult ginecologic de rutină costă 65.000 de coloni, adică 120 de dolari. Potrivit directorului Ayon, citat de gsp.ro, o pacientă care naște la Cima plătește în jur de 5.000 de dolari. Taxa spitalului este de 1.500 de dolari, iar restul merge către doctorul independent care este contractat de spital.
Spitalul alocă anual milioane de dolari pentru a face îmbunătățiri, dotări și igienă.
Un apartament din maternitate are un salon spațios pentru o pacientă și nou-născut, dar și un living luminos cu trei fotolii și o canapea pentru vizitatori, în care se intră pe o ușă separată.
În salon, există o tablă albă de 4 metri pătrați marcată cu simboluri prietenoase pe care asistentele notează cu un marker negru toate detaliile tratamentului, pentru ca doctorii să le poată vizualiza imediat în momentul vizitei medicale.
"Cima este o instituție privată, dar spitalele de stat din Costa Rica nu sunt departe ca nivel al condițiilor de spitalul nostru. Sistemul medical public este foarte bine pus la punct. Eu plătesc 1.200 de dolari pe lună contribuția la sănătate și nu am nevoie de ea. Dar din acești bani se pot plăti serviciile pentru alți pacienți care nu-și permit", a spus doctorul Ayon în discuția purtată cu reporterii GSP.
Directorul e originar din Nicaragua, unde a și condus un spital. Medicii care lucrează la CIMA au salariul de bază de 4000 de dolari.
Directorul medical a vorbit și despre condițiile de igienă și a afirmat că evitarea infecțiilor intraspitalicești începe cu spălatul mâinilor. „Este prima linie de apărare împotriva infecțiilor intraspitalicești. Noi avem un procent de infecții care variază între 0,3 și 1,1 la sută. Suntem foarte mândri de asta. În spitalele publice, rata poate ajunge la 8 la sută. Spălatul pe mâini este esențial, de aceea avem observatori secreți care urmăresc dacă angajații respectă această regulă elementară de igienă. Acești observatori sunt aleși dintre asistentele noastre medicale. Nu luăm măsuri împotriva celor care nu respectă regula, doar discutăm cu ei", a declarat Alejandro Ayon. Acesta s-a arătat surprins când a aflat că Elena Udrea este o cunoscută politiciană din România, că este condamnată și că este azilant politic în Costa Rica.
Elena Udrea spune că sarcina este în 20 de săptămâni după ce a făcut fertilizare în Grecia. A avut gemeni, dar, în urma unor complicații, pe unul l-a pierdut.
Pagina 1 din 1
