Suedia a rechemat miercuri, de Ziua sa Naţională, 22.000 de rezervişti pentru un exerciţiu inedit, organizat după mai mult de 40 de ani, pentru a testa mobilizarea acestei forţe de sprijin a armatei profesionale, pe fondul tensiunilor între Rusia şi Occident.
Aceste manevre anunțate de Suedia marţi şi care angajează 40 de batalioane pe întreg teritoriul suedez, se înscriu într-un efort crescut de remilitarizare, după decenii în care nu s-a prea investit în acest domeniu, dat fiind dezgheţul Est-Vest şi sfârşitul "războiului rece".  Armata speră să vadă prezentându-se la convocare cel puţin jumătate dintre voluntarii pentru misiunile de supraveghere, de apărare şi logistică, majoritar terestre, informează Agerpres .   Este prima dată după 1975 când Statul Major al Suediei organizează împreună cu efectivele din rezervă, respectiv "Garda interioară-Forţele de apărare naţionale" - un exerciţiu improvizat la scară naţională. "Misiunea noastră este de a întări apărarea Suediei şi de a îmbunătăţi capacităţile noastre operaţionale (...). Punem acum la încercare lanţul de mobilizare pentru circa o jumătate din organizaţia noastră, ceea ce nu am mai făcut din 1975", a explicat şeful Statului Major suedez, generalul Micael Byden, într-un comunicat. "Misiunile de apărare şi supraveghere ale rezerviştilor sunt cruciale pentru a permite restului forţelor armate să apere Suedia", a adăugat el, informează Agerpres .   Suedia, care nu a trecut de mai bine de două secole prin vreun conflict armat pe teritoriul său, nu face parte din NATO, însă este membră a Parteneriatului pentru Pace al Alianţei Atlantice.
Pagina 1 din 1
