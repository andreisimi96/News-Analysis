După ce CCR a anunțat sesizarea Comisiei de la Veneția, în urma atacurilor la adresa judecătorilor, senatorul PSD Șerban Nicolae a declarat că acest demers este fără precedent. La fel ca și atacurile unor politicieni asupra deciziei Curţii care a constatat că preşedintele Iohannis a declanşat conflictul juridic de natură constituţională.
Critici dure la adresa președintelui Klaus Iohannis din partea senatorului PSD Șerban Nicolae. Social-democratul a declarat, pentru mediafax.ro , că sesizarea CCR a organismelor europene nu are precedent, la fel ca atacurile unor politicieni români asupra deciziei Curţii. El susține că judecătorii Curții Constituționale au constatat că preşedintele Iohannis a declanşat conflictul juridic de natură constituţională.
„Este o situaţie fără precedent, fără îndoială. Din păcate, fără precedent este şi atacul concertat al unor persoane cu funcţii publice care pun sub semnul îndoielii şi decizia CCR şi funcţionarea CCR. Din păcate, lucrurile nu arată foarte bine, pentru că o ţară care are asemenea probleme, începând de la preşedintele României şi terminând cu parlamentarii şi cu liderii de partid, nu poate să pretindă pretenţii de ţară europeană membră a UE şi a NATO. Sper însă că toate aceste lucruri vor rămâne în stadiu de anecdote şi că vor fi depăşite suficient de repede. (...) Preşedintele României a fost parte în acest conflict juridic de natură constituţională, ba mai mult de cât atât, Curtea a constatat că preşedintele României l-a declanşat”, a afirmat, marţi seară, senatorul PSD, Şerban Nicolae.
Acesta a catalogat drept halucinantă reacţie preşedintelui Klaus Iohannis care a spus că va analiza decizia Curţii Constituţionale cu privire la conflictul juridic între Ministerul Justiţiei şi Preşedinţie, în sensul obligaţiei revocării şefei DNA, Laura Codruţa Kovesi.
„Este absolut halucinant, una dintre părţile dintr-un proces spune că va citi şi va analiza să vadă dacă şi cum respectă decizia CCR. Aceasta este o instigare la nerespectarea hotărârilor judecătoreşti”,  a completat social-democratul.
Întrebat dacă sesizarea CCR către instituţiile europene va avea efecte, Şerban Nicolae a răspuns: „Nu. Probabil că vor face câteva precizări ca răspuns la ceea ce ar trebuie să însemne o asemenea instituţie într-o ţară democratică. Comisia de la Veneţia nu este o instanţă şi nici alte autorităţi nu ar putea să facă ordine în România. Aceasta e treaba autorităţilor române”.
La rândul său, Toni Greblă, fost judecător CCR, a declarat că demersul magistraţilor Curţii Constituţionale de a sesiza forurile europene cu privire la atacurile asupra instituţiei după decizia ce o vizează pe Laura Codruţa Kovesi, arată disperarea magistraţilor.
Pagina 1 din 1
