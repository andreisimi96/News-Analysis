Cea de-a patra ediție a evenimentului "La pas pe Calea Victoriei", când una dintre principalele artere ale Bucureştiului va fi restricţionată traficului rutier, fiind permis doar accesul pietonal, îşi va dschide porţile bucureştenilor pe 2 iunie. Amatorii de petreceri în aer liber – pe întreg traseul, împânzit cu standuri cu diferite produse și accesorii, cuprins între străzile George Enescu şi Piaţa Victoriei care va fi deschis doar pietonilor, vor avea loc diverse activități stradale și manifestări artistice, ateliere de creație și spectacole de teatru – vor avea parte de o distracţie pe cinste, dau asigurări reprezentanţii Primăriei Capitalei, principalii organizatori.
“Timp de trei ediții, evenimentul s-a bucurat de atenţia publicului bucureştean, dar şi a turiştilor prezenţi în Capitală, motiv pentru care cea de-a patra ediţie revine cu o nouă experienţă, cu activităţi diversificate, menite să anime oraşul, toate având intrarea gratuită”, se arată într-un comunicat al Primăriei Capitalei, principalul organizator al evenimentului prin Creart.
“Străbătând la pas elegantul bulevard, pe segmentul pietonal încadrat între Strada George Enescu și Piața Victoriei, vizitatorii se vor întâlni cu animatori şi mascote celebre, păpuși uriașe, arlechini cu baloane de săpun, clovni cu baloane modelate, animatori pe picioroange, portretiști, caricaturiști, mimi, magicieniși un studio foto professional”, dau asigurări cei de la PMB. Evenimentul va avea parte şi de manifestaţii musicale, grupurile de copii Fabrica de Folclor, Bravissimo, Alina Sorescu și Piticii lu’ Soreasca, Allegretto, trupele de dans TheMob, KidsSquad, dar şi diverşi muzicieni stradali urmând a susţine recitaluri la diverse instrumente, precum chitară, vioară, saxofon, fluier, violoncel, contrabas, pian, tobe, nai, clarinet și trompetă.
“Surprizele nu se opresc aici pentru cei mici, aceștia fiind în centrul atenției în weekedul 2-3 iunie! Nu vor lipsi atelierele de creație care le stârnesc imaginația, precum atelierul de puzzle, atelierul modelaj în plastelină, atelierul de decorare planșe cu praf de marmură, picturi pe față, atelierul de tobe, atelierul muzical, dar nici jocurile stradale, spre bucuria copiilor, darși a adulților melancolici: Șotron, Elasticul, X și O, Șarpele, Geologic (bowling modern) și Țintar Scrach. De asemenea, în fiecare zi vor avea loc spectacole de teatru precum „Pinguinii Melomani”- susținut de Teatrul „Ion Creangă”, „Cenuşăreasa”, „Frumoasa din Pădurea Adormită”, dar și un spectacol de comedie dedicat celor mari, oferit de trupa de improvizație „Improvisneyland”, se menţionează în comunicatul PMB.
Trecătorii vor fi întâmpinați pe traseul de aproximativ un kilometru cu tonete cu produse handmade, accesorii și bijuterii din porțelan, sticlă, ceramică glazurată, argint, perle, accesorii din materiale tradiționale și cu motive populare, mici decorațiuni, produse naturale de îngrijire, produse pentru copii dar și diverse delicii culinare.
“Calea Victoriei se bucură de prezența unora dintre cele mai frumoase clădiri din București, fiindreprezentativă pentru arta și istoria românească, prin numărul muzeelor aflate pe traseul acesteia. Pe 2 și 3 iunie, se alătură evenimentului cu un program prelungit Muzeul Municipiului București – Casa Filipescu – Cesianu, care va putea fi vizitat în intervalul 10:00 – 22:00 și Muzeul Național „George Enescu”, în intervalul 10:00 – 20:00. Astfel, timp de două zile, sâmbătă și duminică, între orele 10:00 – 21:00 sunteți invitați la o plimbare la pas, pe Calea Victoriei, strada care străbate inima orașului, unde vă veți bucura de un traseu pietonal plin de viață, animat de o serie de activități recreative, ce oferă o alternativă de petrecere a timpului liber alături de cei dragi, la început de vară!”, se specifică în textul comunicatului.
Pagina 1 din 1
