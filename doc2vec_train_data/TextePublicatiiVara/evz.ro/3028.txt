Probabil a fost mâna proverbialului Înger Păzitor în ziua în care Miruna le-a cunoscut pe cele două fetițe, Irina și Adina. Înainte să învețe să vorbească, cele două zgâtii fredonau, așa că mămica lor adoptivă le-a dus la una dintre cele mai bune școli de muzică, ca să facă în viață exact ce le place.
De Ziua Națională a Adopției am intrat în curtea centrului Neghiniță din București știind că voi participa la un eveniment la care vin și familii care au adoptat copilași. Locul de joacă era însă plin. Zeci de copilași, mai mici sau mai mari, cu părinți care-i supravegheau atent. Pentru mine, toți copiii semănau cu părinții lor așa că aveam o mare dilemă. Una care ascundea însă o idee preconcepută de care mi-e rușine acum: acela că o familie cu un copil adoptat ar trebui să se distingă cu ceva din mulțimea de părinți.
Greșeala de a porni cu idei preconcepute
Șoptit, am întrebat-o pe Cristina, șefa Biroului de adopții de la Direcția Generală de Asistență Socială și Protecția Copilului Sector 4, „care sunt familiile cu copilași adoptați?”, pentru că-mi doream să vorbesc cu ele. Șocant, ea mi-a răspuns prompt: „Toate!” Am privit în jurul meu și-am realizat unde greșeam. Nu este și nici nu va fi vreo diferență între cum iubește o femeie care a adus pe lume un prunc și una care l-a adoptat. Și nici n-ar trebui să fie privite ca fiind diferite. Sunt mame, sunt părinți. Atât și nimic mai mult.
Brusc, prin fața ochilor mi-au trecut, râzând cu poftă și ținându-se de mână, două domnișoare îmbrăcate în rochițe elegante. Le-am urmărit, atrasă de bucuria care se citea pe chipurile lor. Din când în când, se întorceau către o femeie care le supraveghea relaxată de la oarecare distanță. „E mama lor”, mi-a spus Cristina.
M-am îndreptat spre ea și i-am întins mâna. „Ați vrea să- mi spuneți povestea dumneavoastră și a fetelor?”, am întrebat-o. „Da”, mi-a răspuns, cu oarecare ezitare. Aveam să aflu de ce, un pic mai târziu. Povestea lor este, dacă vreți, un model perfect despre ce înseamnă să fii om, să iubești cu toată inima și să-ți dorești cu adevărat un copil.
Când menirea ți-e alta
„Nu am pornit la drum cu ideea de a adopta, mi-am dorit întotdeauna un copil doar că eu nu am putut rămâne însărcinată”, și-a început Miruna, povestea. Ani de zile a făcut zeci de analize și investigații, până când, întrun final, „după o operație laparoscop, am dat peste un medic care a avut curajul să-mi spună că doar fertilizarea in vitro îmi poate aduce o sarcină, el m-a trezit cumva la realitate. Am pregătit acel dosar de fertilizare, în 2007, însă mi-a fost teamă să continui”, povestește mămica. Pur și simplu părea că menirea ei era alta. „Am renunțat și am hotărât, cu soțul meu, că ar fi cazul să ne îndreptăm spre adopție. Nu îmi doream doi copii. Eu mi-am dorit o fetiță, iar soțul meu a spus „Da” întotdeauna, pentru că vrea să mă știe fericită. Și sunt”, a continuat ea.
Procedura de adopție n-a fost deloc simplă. Întâi au trebuit să obțină atestatul de părinte, ceea ce a durat 8 luni. „Am trecut prin multe proceduri birocratice, analize, întâlniri de grup cu alți viitori părinți adoptivi, testări psihologice, dar a meritatdin plint toată tevatura asta”, arăta Miruna.
La jumătate de an după obținerea atestatului s-a întâmplat minunea. „Dana Andrei, care a fost consiliera noastră de caz, pe care am iubit-o mult și care ne-a îndrumat pe parcursul acestei proceduri, ni le-a prezentat pe ele două, după ce mai fuseseră prezentate unei familii, care le-a refuzat pe motiv că nu erau pregătiți pentru gemeni. Mi-a spus că „vreau să vi le prezint pentru că seamănă cu voi”. Și din prima clipă când le-am văzut, am știut că ele sunt fetițele mele”.
N-a fost ușor, pentru că atunci când adopți, nu iei copilașii pur și simplu și te duci acasă. „Trebuie să existe o conexiune între viitorii părinți și copiii lor”, îmi spunea mama.
