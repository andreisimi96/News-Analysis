Scriitorul Aurel Rogojan a lansat joi, la Muzeul de Istorie Suceava, volumul „Iulian Vlad – confesiuni pentru istorie”, prezentat alături de prof. Mihai Iacobescu. După acest moment, Rogojan a răspuns întrebărilor din public. Amintim că scriitorul a fost directorul de cabinet al șefului Departamentului Securității Statului – Iulian Vlad între 1987 – 1989, aspect care a fost transpus în volumul mai sus menţionat, dar şi în alte lucrări-eveniment pentru ceea ce înseamnă istoria modernă a României. Iulian Vlad - care după evenimentele din Decembrie 1989 a executat 4 ani de închisoare - a murit în 2017.
Redăm câteva dintre declaraţiile lui Rogojan, conform ZdpN :
Despre interesul Rusiei în România: “Se acționează pervers și perseverent împotriva unității naționale românești. Moscova sprijină, peste Prut, un curent unionist care vizează crearea Moldovei Mari, cu elemente geopolitice de șantaj. Acest lucru l-a spus de cel puțin 6 ori Vladimir Putin. El a atras atenția că Transilvania poate fi decupată de pe harta României, că probleme există și cu Dobrogea, și cu Banatul…”
Despre relația Ceaușescu – Vlad: “Iulian Vlad i-a prezentat lui Nicolae Ceaușescu realitatea brută a ceea ce se întâmpla în țară, despre condițiile grele de viață.  Exagerările economice ale lui Ceaușescu aveau o motivație – intrau în statisticile internaționale și permiteau BNR să mențină un curs valutar forțat, erau 3 cursuri valutare, de 6, de 12 și altul de 19 lei la dolar”.
Despre confruntarea Vest – Est: “Multă lume întreabă  voi, ofițerii de informații n-ați știut, n-ați putut să faceți nimic ?  Problema nu a fost ce s-a-ntâmplat, ci cum s-a-ntâmplat, pentru că ceea ce s-a-ntâmplat era stabilit încă din 1947. Țările vestice și Statele Unite au hotărât că singura cale pentru scoaterea capitalismului din criză este distrugerea cu orice preț a comunismului, prin utilizarea de practici oculte.  A urmat un război secret economic, dar și politic.  SUA au acționat pentru destabilizarea URSS, RFG și Anglia s-au concentrat pe RDG, Polonia și Cehoslovacia, iar Franța, Olanda și Italia au avut ca ținte România, Ungaria și Bulgaria”.
Despre starea de sănătate a lui Ceaușescu: “Ceaușescu a fost de două ori în comă diabetică, avea antecedente, mult nu cred că putea să o mai ducă, l-a repus pe picioare profesorul Mincu.  Dar nenorocirea mare era că era pregătită Elena Ceaușeșscu să preia puterea, cu Nicușor (Ceaușescu, fiul președintelui – nr.)  secretar adjunct”.
Despre aflarea adevărului de la revoluția ‘89: “Lucrurile mari și grave se fac fără probe, i se pune președintelui unei mari puteri în față un document, îl citește și face ….  (dă din cap de sus în jos – n.r.).   Documentul rămâne așa, neavizat, nesemnat, când îl găsește cineva în arhivă nu e nimic pe el.  Multe chestiuni țin de rețelele oculte la nivel mondial, care sunt niște realități.  Multe șanse vom avea când minutele convorbirilor la nivel înalt vor fi făcute publice, dar o informație secretă poate fi clasificată și 90 de ani…”
Despre generalul Milea: “A fost un profesionist militar desăvârșit, dar, în momente în care trebuia să acționeze ca un ministru și ca general, a acționat ca un soldat.  Moartea lui a rămas un mister deoarece  ( pe ton ironic – n.r. )  pistolul i-a fost dat de căpitanul Tufan de la Ministerul Apărării Naționale”.
Previziuni mondiale: “NATO are ținte resursele Siberiei și încorsetarea Chinei.  Nu știu în ce măsură putem vorbi de un scut al păcii.  Din când în când, în Rusia, apare un lider care o ridică și atunci surprizele s-ar putea să fie catastrofale. După cum catastrofale s-ar putea să fie și surprizele din partea Chinei, care este cel mai mare creditor al întregii lumi”.
