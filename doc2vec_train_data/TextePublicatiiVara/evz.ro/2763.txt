Sîmbătă, 9 iunie 2018, au avut loc în București trei manifestații de stradă, toate aprobate de Primărie în urma unor cereri făcute, potrivit Legii, de către organizatori.
Ultimul miting, cel al PSD, s-a încheiat la ora 22 și ceva.
O dată cu acest miting a luat sfîrșit și ziua celor trei mitinguri.
Atît mitingul PSD, cît și Marșul Diversității și Demonstrația de Noii Drepte, n-au fost noutăți în România din ultima vreme. În fiecare an, adepții ies în priveală în București, dînd curs unei mode venite din Occident. În fiecare an, în replică, Noua Dreaptă organizează un miting de protest față de spectacolul membrilor LGBT.
Mitingul PSD, indiferent de proporții, desfășurare și polemici stîrnite, a fost un banal miting politic. Astfel de mitinguri au organizat toate partidele politice mai acătării în postdecembrism. Toate au fost acuzate de adversari că au fost rezultatul aducerii cu japca sau contracost, toate au dat prilejul liderilor efemeri să se iluzioneze că Poporul de partid îi iubește, pentru a constata, după debarcare, că iubirea Poporului de partid e una față de funcția de ștab și nu față de omul care deține funcția. La mitingul PSD n-au fost incidente. Chestia cu laserul de pe peretele Guvernului mi s-a părut, prin raportare la mamutul politic care e PSD, ca urinarea unui șoricel pe copita unui elefant. Acest fel de a face Opoziție la Majoritatea zdrobitoare deținută de PSD, adus în politică de USR, partidul glumițelor ieftine de dormitor de cazarmă, e totalmente contraproductiv. Cu Mamutul PSD nu te lupți sîcîindu-l cu bîzîit de musculiță.
Nimic nou, așadar, în cuprinsul zilei de sîmbătă.
N-a fost nouă nici tendențiozitatea stridentă a televiziunii prezidențiale Realitatea tv în abordarea mitingului. Dacă Digi 24, prudentă, a apelat la un ton neutru, practicînd o manipulare subtilă, televiziunea lui Klaus Iohannis s-a dat în stambă cu un partizanat rar întîlnit în ultima vreme la televiziunile de știri. De la burtierele imbecile (Realitatea tv e unică prin prăpastia dintre ce se vede pe micul ecran și ce scrie pe burtieră, în studio invitatul zice Am mîncat un cîrnat și mă doare burta, iar pe burtieră scrie Sîntem mîndri c-avem un președinte ca Klaus Iohannis!) pînă la văicărerile de bolnav de podagră ale lui Octavian Hoandră), isteria antiPSD a postului aflat sub înalta Protecție a lui Klaus Iohannis în materie de taxe și impozite reușea să ni-l facă simpatic pînă și pe Liviu Dragnea.
Că nu se va întîmpla nimic deosebit ne convingeau experiențele anterioare. Nu s-au produs incidente grave nici în ianuarie 2017, cînd de buna desfășurare a demonstrațiilor din Piața Victoriei n-a răspuns nimeni din punct de vedere legal și în consecință un incident grav nu atrăgea responsabilitatea nimănui. Cum să se întîmple acum ceva grav cînd buna desfășurare a manifestărilor a fost garantată de organizatori? Absența incidentelor grave își are explicația și în inteligența dovedită de forțele de ordine, care au știut pînă acum să țină sub control orice zarvă din stradă fără a provoca prin exces de forță.
Greșesc cînd spun că ziua celor trei manifestații, culminînd cu mitingul PSD, n-a avut nimic deosebit.
A avut, desigur.
E vorba de premiera absolută în România membră a UE și membră a NATO pe care a constituit-o alerta de securitate emisă sîmbătă dimineața de Ambasada SUA și adresată cetățenilor americani aflați în București, în legătură cu manifestațiile de stradă anunțate pentru această zi.
În România din ultimul timp, în care demonstrațiile au devenit o realitate cotidiană și sînt tratate de cetățeni ca un fapt firesc, alerta emisă de Ambasada SUA e o premieră.
O premieră care stupefiază.
Din start, ambasada americană puiește un fals în stilul celor deja tradiționale pentru o instituție care a sprijinit și sprijină fățiș abuzurile comise de instituțiile de forță din România ultimilor ani. Cînd se trec în revistă manifestațiile de stradă de sîmbătă se invocă și un așa-zis miting de protest împotriva PSD:
”Mitingul de protest împotriva PSD: nu se cunoaşte intervalul orar, însă el va corespunde probabil cu cel al mitingului PSD.
