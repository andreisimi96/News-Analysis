Eurodeputatul Cătălin Ivan acuză UDMR că a atacat din nou România  în cadrul conferinței  Comisiei de Guvernanță a Congresului Autorităților Locale și Regionale a Consiliului Europei care a avut loc la  Bálványos, Covasna.
Ivan a relatat pe Facebook că s-a dus și el la eveniment și că i-au fost furate materialele pe care a vrut să le prezinte. „Această conferință este organizată de Consiliul Europei, dar folosită de UDMR pentru a ataca fără rezerve România. Am asistat la o prima intervenție a președintelui Consiliului Județean Covasna plină de minciuni, frânturi de adevar și dezinformări.
Avem un portbagaj plin cu materiale care să demonteze această campanie mincinoasa. Deja este iritate mare pentru că am pus materialele noastre lângă pliantele pe care scrie mare “Acesta este Ținutul Secuiesc”, scrie Cătălin Ivan. Europarlamentarul îi acuză și pe politicienii români de indiferență.
„Nimeni, dar absolut nimeni din partea statului român nu a participat, deși au primit invitații. Complicitate, ticăloșie, incompetență sau dezinteres. Oricare ar fi cauza, este la fel de grav”, a mai scris Ivan.
Organizatorii, Consiliul Județean Covasna, au precizat că la evenimentul de la Bálványos au fost invitați numeroși reprezentanți ai clasei politice românești, dar, „după cum arată incidentul de joi, s-a ales în locul dialogului, provocarea”.
Preşedintele Consiliului Judeţean Covasna, Tamas Sandor, şi-a cerut scuze pentru acest incident și a precizat că Poliţia, care a descins la locul conferinţei, „va putea constata că documentele date dispărute au fost duse la recepţie”.
În 1994, Consiliul Europei a înființat Congresul Autorităților Locale și Regionale Europene ca organism consultativ, înlocuind Conferința Permanentă a Autorităților Locale și Regionale din Europa.
Acest for prezintă punctele de vedere ale regiunilor și orașelor Europei în cadrul Consiliului Europei, un forum în care reprezentanții aleși locali și regionali pot discuta despre problemele lor și pot compara experiențele întâlnite. Congresul Autorităților Locale și Regionale Europene a organizat pentru prima dată, în perioada 30-31 mai, o reuniune a comisiei în România.
Pagina 1 din 1
