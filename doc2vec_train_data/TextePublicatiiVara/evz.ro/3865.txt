Nordicii au luat cu asalt primul lor turneu final din istorie. Peste 30.000 de „vikingi” s-au deplasat în Rusia pentru a-și susține naționala, cea care, sâmbătă, a obținut un punct de aur în fața Argentinei lui Messi.
La debutul în cadrul unui Campionat Mondial de fotbal, selecționata Islandei s-a remarcat. „Vikingii” au sclipit din nou la o competiție majoră, așa cum au făcut-o în 2016, la Campionatul European din Franța, unde au fost eliminați în „sferturi”.
De această dată, la turneul final din Rusia, islandezii au bifat prima participare la un Mondial, sâmbătă, chiar în fața vicecampioanei mondiale în exercițiu, Argentina, din Grupa D.
Jocul părea că se va duce în favoarea „Pumelor”, dar apărarea de fier a Islandei a făcut minuni în fața lui Messi & Co. Minunea a fost și mai mare pentru europeni, reușind în final o remiză de aur în fața sud-americanilor, 1-1. Pentru prima participare la un Campionat Mondial, o zecime din populația Islandei a ales să-și încurajeze naționala direct din Rusia.
„Este un mare succes”
Așadar, cel puțin 30.000 de „vikingi” au invadat deja în această perioadă teritoriul rus, având în vedere că populația Islandei numără 330.000 de locuitori.
Acești fani fac spectacol pe oriunde se duc, iar înaintea partidei cu Argentina, miile de fani islandezi i-au distrat pe ruși, în Moscova, cu cântecelor lor. Este cel mai bun exemplu de devotament pentru reprezentativa nordică. După ce au ținut în șah reprezentativa Argentinei, cu staruri precum Messi, Aguerro, Mascherano, Di Maria ș.a.m.d., europenii au sărbătorit remiza cu „Albiceleste”.
„A fost un meci mare. Pentru noi nu era cea mai simplă partidă pentru un debut la Mondial, însă un punct împotriva Argentinei înseamnă enorm. Este un moment important pentru echipa noastră, care ne va ajuta mult pentru meciurile următoare. Trebuie să salutăm munca defensivă, disciplina jucătorilor noștri în fața unor fotbaliști de clasă mondială. Nu este ușor să te aperi 90 de minute împotriva Argentinei. Este un mare succes că am reușit să le smulgem un punct”, a reacționat selecţionerul Islandei, Heimir Hallgrimsson. În următorul meci din Grupa D, Islanda va înfrunta Nigeria.
Messi a cedat psihic
Cine credea că Argentina se va împiedica de Islanda la debutul în turneul final din Rusia? „Pumele” au condus în meci, dar nu pentru mult timp. Aguerro a deschis scorul în minutul 19, dar Finnbogason a restabilit egalitatea patru minute mai târziu. În minutul 64, sud-americanii au avut șansa de a se desprinde pe tabela de marca, dar Lionel Messi nu a fost în stare să profite de acest lucru.
„Puricele” a ratat surprinzător penaltyul, iar oalele i s-au spart în cap. „Am greșit când am ratat penalty-ul, eram conștienți de nebunia fanilor, am rămas calmi, dar îndurerați și supărați. Mă simt responsabil pentru că nu am fost capabil să aduc cele trei puncte”, a spus Messi la final. Mai mult, Leo Messi a ratat patru din ultimele șapte penalty-uri executate, în toate competițiile
Pagina 1 din 1
