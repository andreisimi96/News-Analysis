Guvernul pregătește interzicerea prin lege a băuturilor energizante lângă școli și vânzarea acestora copiilor mai mici de 18 ani.
Ministerul Sănătății a pus în dezbatare publică un proiect de Hotărâre privind stabilirea unor măsuri pentru prevenirea şi limitarea efectelor consumului de băuturi energizante de către populaţie. Legea stă în dezbatere publică până pe 27 iunie, după care urmează să fie adoptată de Guvern.
„Se interzice vânzarea băuturilor energizante persoanelor cu vârsta sub 18 ani”, spune proiectul guvernamental. Amenda în acest caz este de la 5.000 la 10.000 de lei.
„Se interzice comercializarea băuturilor energizante prin automate”, mai prevede Hotărârea de Guvern, amenda prevăzută pentru încălcarea acestui lucru fiind de la 5.000 la 15.000 de lei
„Se interzice comercializarea băuturilor energizante în unităţi sanitare, în incinta şi la o distanţă mai mică de 50 metri faţă de orice punct de acces în unităţi de învăţământ, cu excepţia unităţilor de învăţământ superior”, mai prevede proiectul, amenda aferentă fiind de la 15.000 la 25.000 de lei.
„Prezenta hotărâre are drept scop protejarea sănătăţii populaţiei din România”, se arată în proiect. Băuturi energizante sunt definite drept „băuturile care conţin combinaţii variate de carbohidraţi cu una sau mai multe substanţe: vitamine, minerale, cafeină, taurină, carnitină, guarana, glucuronolactona şi alţi compuşi cu efect de stimulare a sistemului nervos central”.
cafeina este un alcaloid extras din cafea şi ceai, cu efect excitant asupra sistemului nervos şi stimulent al inimii
taurina este un aminoacid produs în organism sau compus de sinteză cu efecte la nivel cardiovascular, asupra sistemului nervos central şi muscular
carnitina este un aminoacid care se formează în rinichi şi ficat, din lizină şi metionină fiind responsabilă cu transportul acizilor graşi în mitocondrii, unde sunt transformaţi în sursă de energie;
guarana este o plantă (Paullinia cupana Kunth) originară din America de Sud care conţine guaranină, substanţă cuefect stimulant asupra sistemului nervos.
glucuronolactona este un metabolit şi carbohidrat natural al organismului, format la descompunerea glucozei. Substanţa sintetizată chimic este adăugată în băuturile energizante pentru rolul energizant
Potrivit notei de fundamentare a proiectului, Guvernul enumeră efectele novice ale consumului de băuturi energizante:
Inducerea stării de anxietate, tulburări de somn, palpitații, creșterea tensiunii arteriale, amețeli, stare de greață, deshidratare, creșterea riscului de apariție a diabetului, iar abuzul poate conduce la moarte subită. De asemenea, s-a observat că nivelul ridicat de aciditate al acestor băuturi duce la erodarea smalțului dentar și la reducerea abilităților cognitive și tulburări comportamentale (la un consum cronic de peste 2-3 porții pe zi)
Institutul Național de Sănătate Publică, în colaborare cu DSP-urile județene, a realizat în anul 2016, studiul de percepție a populației din grupe de vârstă vulnerabile (ca și consumatori) cu privire la băuturile energizante comercializate în România. Din răspunsul participanților la studiu a rezultat că 74% dintre subiecții având vârsta de 16-18 ani consumă băuturi energizante.
Un procent de 80% în cazul persoanelor cu vârsta între 16-18 ani au prezentat diverse simptome după consumul de băuturi energizante. Subiecții cu vârsta cuprinsă între 16-18 ani au prezentat greață/vărsături (41%) și palpitații (40%) după consumul de băuturi energizante.
Pagina 1 din 1
