Comandorul Ion Stăiculescu participa în Franța la un exercițiu organizat de armata franceză
Un pilot român a decedat subit în Franța. Comandorul Ion Stăiculescu era comandantul Grupului 90 Operaţional din cadrul Bazei 90 Transport Aerian Otopeni și se afla în misiune la Cherbourg, Franţa. El a murit, sâmbătă, în camera de hotel în care era cazat, anunţă Ministerul Apărării Naţionale (MApN).
Comandorul Ion Stăiculescu participa, în calitate de comandant de aeronavă, la exercițiul multinațional organizat de armata franceză, în perioada 31 mai - 4 iunie, pentru marcarea a 74 de ani de la debarcarea aliată din Normandia. La acest exercițiu, România participă cu un detașament format din 33 de parașutiști militari și o aeronavă C 27J Spartan, arată MapN.
„În dimineața acestei zile, ofițerul a fost găsit fără cunoștință de către colegii săi, în camera de hotel. A fost solicitată intervenția medicală de urgență, prin serviciul 112, însă manevrele de resucitare efectuate de echipajul medical francez au fost fără rezultat, medicii declarând decesul în jurul orei 10.00, ora locală. Cazul este cercetat, conform procedurilor, de autoritățile judiciare franceze”.
Comandorul Ion Stăiculescu era pilot militar clasa I, cu o experiență de peste 7.500 de ore de zbor efectuate pe mai multe tipuri de aeronave, dintre care aproximativ 3.500 pe C 27J Spartan, la manșa căruia zbura în calitate de pilot comandant instructor.
Ofițerul, în vârstă de 55 de ani, activa în Ministerul Apărării Naționale din anul 1986. Era căsătorit și avea un copil.
„Reprezentanții Ministerului Apărării Naționale au demarat demersurile prin care să fie permisă, după finalizarea procedurilor de cercetare impuse de legislația franceză, repatrierea trupului neînsuflețit al militarului. Conducerea M.Ap.N. își exprimă profundul regret pentru această pierdere și transmite condoleanțe familiei îndoliate”, a anunțat conducerea ministerului Apărării Naționale.
Ministrul Apărării, Mihai Fifor, a transmis, pe pagina sa de Facebook, un mesaj de condoleanţe după moartea pilotului Ion Stăiculescu. El spune că Armata Română a pierdut unul din cei mai iscusiţi piloţi ai săi.
„De azi, comandorul Ion Staiculescu a zburat la îngeri...Absurd de repede. Vinerea trecută ne întorceam împreună cu el la manșă din Polonia. Râdea șăgalnic în mustață și plănuia următorul zbor. S-a grabit însă să zboare acolo unde îi plăcea cel mai mult...dincolo de nori. Armata României a pierdut azi pe unul dintre cei mai iscusiți piloți ai săi...Dumnezeu să te aibă în pază și să te odihnească în pace, nea Ioane!”, a scris Mihai Fifor, pe Facebook.
Prezentatoarea TV Roxana Ciuhulescu, care l-a cunoscut pe comandor, a postat și ea un mesaj îndurerat pe Facebook.
„România a pierdut azi unul dintre cei mai buni piloți militari, iar eu am pierdut un prieten drag. RIP Ion Stăiculescu, îmi vei lipsi mult!”, a scris vedeta.
Pagina 1 din 1
