La doi ani şi jumătate de la tragedia din Colectiv - în urma căreia 64 de persoane au murit, iar alte 146 au fost rănite - procesul în care sunt implicaţi patronii clubului, fostul edil Cristian Popescu Piedone şi cei doi angajaţi ai ISU, bate pasul pe loc, iar dacă şedinţele de judecată vor continua ca şi până acum o decizie pe fond ar putea fi pronunţată după ani buni.
În proces sunt implicate sute de părţi civile, iar strigarea cauzei durează mai bine de o oră. De multe ori, lipsa de procedură cu una sau două dintre aceste părţi civile, a dus la amânarea cauzei, iar termenele sunt acordate la o diferenţă de trei sau patru săptămâni.
Când procedura este în sfârşit legal îndeplinită, stilul în care judecătorul Valeriu Terceanu conduce şedinţa face ca dezbaterile să pară interminabile.
Concret, orice act procedural, cum ar fi efectuarea unei adrese, este pus în discuţia părţilor. Judecătorul îl întreabă pe fiecare avocat în parte dacă e de acord cu efectuarea adresei, primul răspunde afirmativ, apoi în sală începe o litanie de zeci de minute, timp în care ceilalţi apărători repetă: „Nu ne opunem” sau „Aceleaşi concluzii”.
Ieri, procesul era programat pentru ora zece, dar a început după cinci ore şi jumătate. Unul dintre cei doi procurori care participă la dezbateri a lipsit, fapt care a dat peste cap întreaga şedinţă de judecată. Judecătorul a suspendat şedinţa, dar între timp boxa aresta- ţilor s-a umplut. „Am avut un timp mort de două ore. Astai viaţa!”, a conchis magistratul la reluarea şedinţei.
Cum în tot acest timp alte procese au rămas în aşteptare, dosarul Colectiv a fost strigat la 15:30. Mai bine de cinci ore, părinţii celor decedaţi, câţiva dintre cei răniţi şi inculpaţii au stat pe holurile instanţei.
Pagina 1 din 1
