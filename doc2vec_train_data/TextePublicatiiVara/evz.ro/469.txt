Explozia de la Bacău de luni a creat panică în zonă, iar autoritățile au intervenit pentru a cerceta zona, căutând alte proiectile, similare celui care a produs moartea unui om și rănirea altor doi. În schimb, pirotehniștii au descoperit altceva pe suprafața respectivă.
Echipa pirotehnică a Inspectoratului pentru Situaţii de Urgenţă (ISU) Bacău a descoperit, marţi, un număr de 38 de cartuşe, cel mai probabil din Al Doilea Război Mondial, cu ocazia unei operaţiuni de cercetare a terenului în comuna Asău, unde o persoană a decedat, iar alte două au fost rănite grav în urma exploziei unui proiectil, conform Agerpres .
„Misiunea începută în seara zilei de 28 mai a continuat, membrii echipei pirotehnice efectuând operaţiuni specifice de cercetare şi detectare a unor posibile elemente de muniţie în zonă. Cu această ocazie au fost descoperite 38 de cartuşe cu calibrul de 7,92 milimetri”, a declarat purtătorul de cuvânt al ISU Bacău, Andrei Grecu.
Potrivit reprezentanţilor Inspectoratului de Poliţie al Judeţului Bacău, în urma incidentului din comuna Asău, a fost deschis dosar de cercetare penală pentru ucidere din culpă, vătămare corporală din culpă şi nerespectarea regimului materiilor explozive.
Un bărbat în vârstă de 27 de ani a decedat, iar alţi doi au fost grav răniţi luni, în urma unei explozii care s-a produs în comuna Asău, în zona Ciobănuş, la o exploataţie forestieră.
Răniţii au fost preluaţi cu două elicoptere SMURD de la Iaşi şi Galaţi şi transportaţi la Spitalul „Sf. Spiridon” din Iaşi, respectiv la Spitalul Judeţean de Urgenţă Bacău.
Potrivit reprezentanţilor ISU Bacău, deflagraţia s-a produs după ce un proiectil, datând cel mai probabil din timpul celui de-Al Doilea Război Mondial, a fost lovit în mod intenţionat sau cu prilejul unor lucrări efectuate în zonă şi a explodat.
Pagina 1 din 1
