Președintele Senatului, Călin Popescu-Tăriceanu, conturează un scenariu sumbru pentru președintele Klaus Iohannis, în cazul în care șeful statului nu se va conforma deciziei CCR care îl obligă să o demită pe șefa DNA, Laura Codruța Kovesi.
Tăriceanu susține că o acțiune diferită de revocarea șefei DNA îl poate aduce pe Iohannis în postura în care să fie suspendat.
„Să nu joace pe această coardă sensibilă!”, avertizează președintele Senatului, care, în eventualitatea unei suspendări, ar ajunge să fie președinte interimar.
Mai mult, Tăriceanu explică modul în care CCR va acționa în continuare, susținând că este, evident, vorba de argumente de natură juridică, așa cum este profilul instituției, nu de justificări care ar fi mai ușor de înțeles pentru oricine.
„Curtea nu dă explicații detaliate să înțeleagă tot nespecialistul, ci va da o motivare. Ne-am obișnuit cu rolul președintelui jucător din trecut, promovat de Traian Băsescu. Președintele e mediator, nu jucător, nu e partizan. Are altă misiune, se extrage din jocul politic. Eu nu cred că președintele va juca pe această coardă sensibilă, nu se poate juca cu deciziile Curții Constituționale. (n.r. dacă va fi suspendat în caz că nu respectă decizia CCR). Nu știu cum va proceda”, susține Tăriceanu, vineri, la Digi 24.
Reamintim faptul că, la 30 mai, Curtea Constituţională a decis că preşedintele României urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare a Laurei Codruţa Kovesi.
„Curtea, cu majoritate de voturi, a statuat: 1. Constată existenţa unui conflict juridic de natură constituţională între ministrul Justiţiei şi preşedintele României, generat de refuzul preşedintelui României de a da curs propunerii de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kovesi. 2. Preşedintele României urmează să emită decretul de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kovesi”, arăta CCR.
Pagina 1 din 1
