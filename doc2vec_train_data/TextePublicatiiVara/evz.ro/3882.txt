Publicația satirică din Franța i-a înfuriat la maximum pe românii din străinătate, după ce a publicat caricatura Simonei Halep cu trofeul Roland Garros în brațe și strigând „Fier vechi! Fier vechi!”
O (nouă) glumă de prost gust marca „Charlie Hebdo” a stârnit controverse. Dacă în 2015 redacția acestei publicații franceze a fost ținta unui masacru din cauza caricaturilor cu profetul Mahomed, de această dată săptămânalul satiric și nonconformist a lovit întreaga suflare românească, dând dovadă de xenofobie.
Francezii se dezic de „Charlie Hebdo”
Simona Halep, numărul 1 monial, și-a îndeplinit recent visul și a triumfat în sfârșit la Roland Garros, bifând, astfel, primul ei trofeu de Mare Șlem din carieră. După două finale pierdute pe zgura pariziană (în 2014 și 2017), „Simo” a strălucit în Hexagon, dar la scurt timp după această performanță, francezii au râs de reușita sportivei noastre, făcând-o țigancă, prin intermediul unei caricaturi (foto mic).
„Această publicație nu îl angajează decât pe propriul său autor și nu reprezintă în niciun fel sentimentul opiniei publice francez”, a reacționat Ambasadoarea Franței în România, Michèle Ramis. Acum, reprezentanţii Federaţiei Asociaţiilor de Români din Europa (FADERE) vor să depună o plângere penală împotriva publicaţiei franceze „Charlie Hebdo”. „Considerăm de prost gust şi inacceptabilă această caricatură. Prin acest atac, se insinuează că Simona Halep ar fi „țigancă”, se cultivă și mai mult confuzia dintre români și rromi și se influențează negativ percepția pe care o au francezii despre români.
Umorul fin, specific artiştilor şi oamenilor inteligenţi, de această dată, a fost înlocuit cu o mojicie dezgustătoare.
Am decis să deschidem un proces împotriva redacției „Charlie Hebdo”, pe de o parte pentru că și-a permis să se atingă de Simona Halep, iar pe de altă parte pentru ironizarea comunității de români din Franța”, a declarat Daniel Ţecu, preşedintele FADERE, potrivit Antena 3.
Pagina 1 din 1
