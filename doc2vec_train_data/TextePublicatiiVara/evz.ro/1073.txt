Moțiunea simplă ”Harababura fiscală PSD-ALDE te lasă fără banii tăi de pensie!”, depusă de PNL va intra azi în dezbaterea Camerei Deputaților. Ministrul Finanțelor, Eugen Teodorovici, va explica deputaților mecanismele financiare care au dus la scăderea încasărilor la buget și creșterea cheltuielilor de personal.
„Bugetul public a avut, după primele trei luni ale anului, probleme deosebit de grave: veniturile din surse fiscale au ajuns la un minim istoric de 3,8% din PIB, procent pe care România nu l-a mai avut de 11 ani. Nici după primele patru luni situaţia bugetară nu s-a îmbunătăţit, aşa cum susţinea patetic domnul Viorel Ştefan. Veniturile fiscale au urcat la doar 5,2% din PIB, trendul menţinându-se în jurul a 1,3% lunar. De asemenea, se prefigurează un al doilea an cu venituri totale sub 30% din PIB, deşi v-aţi asumat o ţintă de venituri mult superioare, de aproape 32% din PIB”, se arată textul moțiunii. Inițiatorii susțin că, în timp ce încasările la buget au scăzut, au crescut cheltuielile de personal. „Dacă ne uităm pe execuţia bugetară după primele 4 luni, se observă că sumele prevăzute pentru cheltuieli de personal au urcat la 26,26 miliarde lei, în creştere cu peste 20%”, susțin liberalii. În document se mai arată că „bugetul a ajuns să se alimenteze cu bani numai din fiscalitatea pusă pe muncă, pe salariile angajaţilor, adică din impozit pe salarii, contribuţii sociale şi contribuţii de sănătate. Aproape jumătate din munca fiecărui angajat merge la buget”.
Liberalii îi mai reproșează ministrului de Finanțe că nu își respectă angajamentele pe care și le-a luat la învestirea în funcție. ”Când aţi fost învestit, fără să vă oblige nimeni, v-aţi angajat că veţi aplica măsuri care să eficientizeze cheltuielile publice, în special cele cu privire la bunuri şi servicii. Nu ştim cum se face că exact această categorie de cheltuieli a crescut cu peste 12,7% de la începutul acestui an. Observăm că dintr-o disperare tot mai mare, aţi apăsat şi mai tare pe grumazul companiilor de stat profitabile, luându-le în avans orice resursă financiară care ar fi trebuit să meargă în investiţii. Cine îşi va asuma răspunderea dacă şi alte companii, precum Transelectrica, vor ajunge din companii profitabile în companii care înregistrează pierderi?” întreabă liberalii.
