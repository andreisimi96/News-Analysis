Într-un oraş din Europa a fost adoptat prin hotărâre permisul pentru cerşetorie. Cerşetorii sunt obligaţi să solicite un permis de la poliţie, astfel încât autorităţile să poată recenza persoanele aflate în nevoie şi să depisteze traficul de fiinţe umane, conform Agerpres. În caz contrar, nerespectarea hotărârii va fi pedepsită cu amendă.
Consiliul local din oraşul Eskilstuna din Suedia a adoptat joi o hotărâre prin care îi obligă pe cerşetori să solicite un permis de la poliţie. La Eskilstuna, oraş cu 69.000 de locuitori, situat la circa 100 km vest de capitală, romi veniţi din România şi din Bulgaria practică cerşetoria de mai mulţi ani, la fel ca în alte localităţi din Suedia.
"O autorizaţie din partea poliţiei pentru colecta pasivă de bani este obligatorie în anumite zone geografice", prevede textul adoptat cu majoritate absolută de voturi, din partea social-democraţilor, conservatorilor, centriştilor şi extremiştilor de dreapta.
Permisul de cerşetorie va costa 150 de coroane suedeze (15 euro). Nerespectarea hotărârii va fi pedepsită cu amendă.
"Suntem o societate civilizată, în care domneşte ordinea, cu birocraţie, instituţii. Dar şi o societate în care marginalii sunt tot mai numeroşi, în afara legii", a justificat Jimmy Jansson, viceprimar social-democrat.
Promotorii hotărârii susţin că scopul ei nu este de a împiedica cerşetoria, ci de a le permite asociaţiilor şi serviciilor de asistenţă socială să intre în contact cu persoanele care trăiesc din cerşit şi, dacă este cazul, "să le ajute să revină în ţările lor", după cum a explicat Jansson, care a făcut referire la români și bulgari, în special.
Premierul suedez, social-democratul Stefan Lofven, a calificat iniţiativa ca "interesantă", dar a respins propunerea conservatorilor şi extremiştilor de dreapta de interzicere a cerşetoriei la nivel naţional.
Hotărârea ar urma să intre în vigoare la 1 octombrie, dar nu a primit încă aprobarea la nivelul comitatului şi ar putea fi considerată neconstituţională.
Pagina 1 din 1
