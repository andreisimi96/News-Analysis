Rudel Obreja, fostul președinte al Federaţiei Române de Box, este revoltat după ce a fost condamnat definitiv la 5 ani de închisoare cu executare primită în dosarul Gala Bute pentru complicitate la luare de mită.
Concret, Obreja susține că decizia Înaltei Curți de Casație și Justiție (ICCJ) este „o mare mârşăvie” şi a felicitat-o pe Elena Udrea pentru că a plecat din ţară.
„Eu zic că am primit-o cu demnitate (decizia – n.r.). Asta este situaţia. Este o decizie pe care trebuie să o respect, nu o accept. Adică nu sunt de acord cu ceea ce s-a întâmplat. Este o mare mârşăvie. Am spus pe parcursul celor şapte ani de când mă plimbă prin instanţă şi îşi bat joc, am spus lucrurile astea, însă aici s-a ajuns. Sunt într-o ţară în care legea trebuie să o respectăm. Dacă asta este decizia oamenilor ăstora, eu o respect, pentru că aşa trebuie să fac. (…)
Eu am fost plecat din ţară, m-am întors în ţară, aici am familie, copii, aici este viaţa mea, e ţara mea. Am făcut multe pentru ţara asta şi voi face în continuare. Se pare că cine face ceva pentru ţară este ostracizat. Sunt un luptător, un om demn, nu va fi un final aici, voi lupta până la ultima suflare, dreptatea se va face până la urmă. (…) Acesta a fost un dosar la comandă”, a afirmat Obreja, conform Agerpres.
Întrebat cum comentează alegerea Elenei Udrea de a pleca din ţară, Rudel Obreja a răspuns: „O felicit pe doamna Udrea că a reuşit să nu fie în închisoare. Nu merita să fie în închisoare, aşa cum nici eu nu merit să stau în închisoare. Dânsa a putut să facă asta, eu nu am putut să fac lucrul ăsta. Fiecare este cu treaba lui în viaţă. Nu am niciun fel de resentiment faţă de nimeni dintre cei din dosar. Restul vom vedea. Viaţa merge mai departe şi avem timp să ne socotim cu tot şi cu toate”.
Pagina 1 din 1
