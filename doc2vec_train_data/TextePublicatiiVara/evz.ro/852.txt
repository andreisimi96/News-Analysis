Refuzul de a plăti amenda se poate transforma într-un coşmar pentru contravenienţi. Potrivit unui proiect de act normative, înregistrat recent la Senat, în cazul în care refuză să plătească amenda și să facă muncă în folosul comunității, cei care au călcat pe bec şi au fost sancţionaţi contravenţional ar putea ajunge chiar în spatele gratiilor.
Proiectul de act normativ a fost înregistrat recent la Senat pentru dezbatere. Pentru punerea sa în aplicare este nevoie de acceptul parlamentarilor, de semnătura președintelui țării și de publicarea sa în Monitorul Oficial, potrivit unei informaţii de pe Avocat.net, citat de stiripesurse.ro.
Textul propunerii legislative prevede câ persoanele sancționate contravențional vor avea la dispoziție pentru a-şi plăti amenda, pe lângă termenul inițial de 30 de zile de la rămânerea definitivă a sancțiunii, alte 60 de zile de graţie, răstimp în care trebuie să-şi dovedească intenţia de a plăti amenda, prin plăți parțiale sau eșalonate. În cazul depășirii termenului suplimentar, instanța din zona în care locuiește contravenientul va înlocui amenda cu activitate în folosul comunității, efectuată sub directa supraveghere a poliției locale.
În situaţia în care contravenientul nu se prezintă, în termen de 48 de ore de la comunicarea sentinței definitive, la primăria locală, edilul se poate adresa instanței solicitând transformarea pedepsei cu muncă în folosul comunității în pedeapsă cu închisoare.
În prezent, după termenul de 30 de zile pe care contravenientul îl are la dispoziţie pentru a plăti amenda, acesta poate fi obligat de instanţe să presteze muncă în folosul comunității pentru cel mult 50 de ore. Actul normativ aflat în momentul de faţă la Senat introduce în premieră măsura transformării pedepsei cu munca în pedeapsă cu închisoarea.
Dacă ar ajunge să se aplice, această propunere legislativă ar reduce cheltuielile cu urmărirea și executarea silită a contravenienților, ar mări încasările la bugetul local și ar reduce numărul contravențiilor înregistrate.
Pagina 1 din 1
