Comentarii | 68 Vizualizari
Senatorul Florian Bodog, fost ministru al Sănătăţii, a afirmat marţi că medicii nu mai au curaj să prescrie medicamente pentru pacienţi din cauza faptului că au fost "puşi la zid de foarte multe ori".
"Esenţa faptului că protocoalele nu sunt folosite la capacitatea lor (...) stă în faptul că au existat atâtea experienţe neplăcute, am lovit foarte mult în medici. (...) Vedeţi absolut toate bilanţurile astea ale instituţiilor cu trei litere. Doamna Kovesi a spus că cea mai mare corupţie în România e la medici. Vi se pare normal? (...) Cum ne aşteptăm ca medicii să aibă curaj să prescrie medicamente de sute de mii de euro, în condiţiile în care nu au nicio garanţie că ceea ce prescriu, conform protocolului, nu va fi la un moment dat anchetat", a declarat Bodog, la masa rotundă "Imunoterapia oncologică. Accesul la tratamente inovatoare în România, în prezent şi în perspectivă".  Potrivit lui Bodog, în niciun stat european medicii nu au fost puşi la zid atât de mult ca în România. "Nu vreau să spun că e vina DNA sau că e vina unei persoane din DNA că nu se prescriu medicamente, însă faptul că s-a dat atât de mult în medici, faptul că (...) această categorie profesională a fost pusă la zid de foarte multe ori (...) este un lucru care nu s-a întâmplat în niciun stat european", a spus Bodog, citat de Agerpres.  El a precizat că protocoalele pentru prescrierea de medicamente au fost făcute de specialişti. "A fost un proces cu 70 de oncologi, care au fost achitaţi, poate au prins mai mult curaj acum. Însă protocoalele sunt destul de clare, ele au fost făcute de specialişti. Nu sunt făcute de funcţionari din Ministerul Sănătăţii, n-au fost făcute nici de mine, nu sunt făcute nici de doamna Pintea, sunt făcute de specialişti care sunt oncologi. (...) Dacă vrem să aducem medicamente noi în România, atunci trebuie să vedem cum sunt folosite aceste medicamente şi în Uniunea Europeană şi să ne asumăm aceste reguli de prescriere", a menţionat Bodog.  La rândul său, Cezar Irimia, preşedintele Federaţiei Asociaţiilor Bolnavilor de Cancer, a spus că lucrurile trebuie grăbite la MS. "Nu e bine ca pacienţilor să le vindem iluzii. (...) Nici în ziua de astăzi nu au acces la unele tratamente care au fost publicate încă din luna martie. Nu acuzăm pe nimeni, decât cerem, în mod imperativ, să armonizăm cumva aceste decizii la nivel de Ministerul Sănătăţii pentru ca pacientul, într-adevăr, să aibă acces la aceste terapii care îi pot salva viaţa. (...) Un pic trebuie grăbite lucrurile, deoarece această latenţă face victime în continuare", a arătat Irimia.  Totodată, Dan Octavian Alexandrescu, secretar de stat în Ministerul Sănătăţii, a declarat că medicii pot să prescrie medicamente. "În spiritul debirocratizării, Ministerul Sănătăţii a desfiinţat acele comisii de la nivelul caselor de asigurări, deci medicii pot prescrie aceste medicamente. Dacă refuză să le scrie şi nu vor să-şi asume, e alt aspect. Dar a arunca în curtea ministerului faptul că, din cauza lipsei protocoalelor, se întârzie prescrierea nu e tocmai (...) în regulă", a precizat el.
Pagina 1 din 1
