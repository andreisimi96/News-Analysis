Afacerea Aquarius este emblematică pentru unul dintre cele mai mari dezastre europene, de la sfârșitul celui de-Al Doilea Război Mondial încoace.
Un editorial de Arnaud Lachaise pentru Le Figaro.
De la începutul anilor 2000, tensiunea continuă să crească pe marginea subiectului imigrației ilegale. Ne amintim de Consiliul European de la Sevilla din iunie 2002. Sub presiunea fluxului de imigranți ilegali și a dramei intens mediatizate a morții celor cincizeci de chinezi sufocați într-un camion, șefii de state și de guverne, sub imboldul lui Tony Blair, au dorit să dea o mare lovitură sancționând țările sursă care încurajează plecarea cetățenilor lor.
La vremea respectivă, Franța și Suedia s-au opus invocând datoria de ospitalitate a Europei.
De atunci, situația nu a încetat să se agraveze. În 2011, Primăvara Arabă a ridicat un nou val migrator asupra Europei. Destabilizarea Libiei, după un teribil război civil – și nu doar în urma intervenției militare occidentale, care a fost consecința – a dus la apariția unor zone în care legea nu mai domnește pe malul sudic al Mediteranei, facilitând îmbarcările clandestine.
Destabilizarea Orientului Mijlociu prin descompunerea Irakului și Siriei și apariția sângerosului Stat Islamic au iscat un uriaș val de sosiri de un milion de persoane, prin insulele grecești, în Germania, în cursul anului 2015, și care a continuat și în 2016.
Negocierile dintre Angela Merkel și președintele turc Erdogan au făcut posibilă reducerea fluxului provenind din Orientul Mijlociu, care a fost reținut în Turcia.
În paralel, mișcările provenind din Africa Sahariană, cu îmbarcare în Libia și tranzitând Insula Lampedusa, au explodat din nou, ajungând la zeci de mii de persoane.
Aceste fenomene au reaprins un violent război rece ideologic în interiorul Uniunii Europene.
Pentru o minoritate militantă, foarte activă în presă, partide politice, asociații, administrații și tribunale, această imigrație ar trebui acceptată din două motive excelente: pe de o parte, ea ar permite o înnoire și o întinerire a populației bătrânului continent; pe de alta, primirea de persoane victime ale sărăciei și persecuțiilor ar constitui o datorie morală.
Însă pentru imensa majoritate a europenilor, dimpotrivă, imaginea debarcărilor de imigranți în număr mare, manipulați de traficanți infractori care violează dreptul frontierelor, este percepută ca insuportabilă.
Or, doar dacă nu se abolește principiul democrației, este imposibil să guvernezi pe termen lung fără a ține cont de părerea popoarelor.
Astfel, sub impactul fenomenelor migratoare planetare, cărora bătrânul continent le-a devenit ținta centrală, Europa este pe cale să explodeze cu o viteză vertiginoasă.
