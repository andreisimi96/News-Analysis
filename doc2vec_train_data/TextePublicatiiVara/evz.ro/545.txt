„Industria farmaceutică ar face orice să ascundă acest leac...”. Cu siguranță ați văzut în ultimele zile o reclamă care începe așa. Ei bine, astfel de mesaje au un public țintă: pe cei care sunt convinși că marii jucători de pe piața medicamentelor fac parte dintr-o conspirație. Firește, întrebările care se pun în legătură cu scopurile marilor corporații din această industrie sunt justificate. Până la urmă, scopul lor este să facă profit repede și un timp cât mai îndelungat. E vorba, în fapt, de o afacere, nu de o acțiune caritabilă. Dar oare chiar acționează cu rea voință.
În Statele Unite ale Americii, conspirația poartă numele „Big Pharma” și creionează un portret demonic marilor companii din domeniu. Acestea nu ar fi deloc interesate de însănătoșirea celor bolnavi, ci au scopuri sinistre și acționează împotriva binelui public. Din conspirație ar face însă parte și jurnaliști, si oameni cu putere de decizie în forurile internaționale, cu toții corupți cu sume uriașe.
Printre conspiraționiștii care promovează conceptul de „Big Pharma”, un loc de frunte ocupă Kevin Trudeau, un scriitor și om de televiziune aflat acum după gratii pentru fraudă. În cartea sa „Curele naturale. Ei nu vor să știi despre ele”, el susține că există remedii naturale pentru afecțiuni dintre cele mai grave, de la cancer până la SIDA, dar că acestea sunt în mod deliberat ascunse de companiile farmaceutice și de agențiile statului care se ocupă de medicamente.
În 2006, în publicația Harper's Magazine, Celia Farber acuză, de asemenea, „Big Pharma”,  susținând că un medicament retroviral este aruncat pe piață ,deși este toxic, și că administrarea lui unei femei gravide s-a dovedit fatală. Mai mult,  Farber susține clar că virusul HIV nu este responsabil pentru SIDA.
Deși comunitatea științifică a respins ca nefondate multe din aceste acuzații, publicul a reacționat diferit. Potrivit unui studiu dat publicității în 2014, pe un eșantion de 1351 de persoane, arată că  jumătate dintre americani sunt de acord că există un complot al companiilor din domeniu, pentru a ascunde leacurile naturale. 20 la sută sunt de acord că medicii și guvernul pledează pentru vaccinarea copiilor, deși au date certe ca această imunizare provoacă autism. Teoria este, de altfel, la modă și în România, unde mulți susțin că studiile care se ocupă cu efectele secundare ale vaccinării mint cu bună știință.
Cum medicina nu este matematică, cercetătorii care au studiat modul în care se răspăndește conspirația „Big Pharma” nu îi consideră pe cei care o împărtășesc nici needucați, nici creduli, ci doar niște oameni care încearcă să se orienteze într-o lume doarte complicată.
Potrivit profesorului Robert Blaskiewicz de la Universitatea din Wisconsin, există trei caracteristici comune ale acestor teorii care le fac probabil atât de convingătoare. În primul rând, nucleul dur al conspirației ar fi restrâns la câteva persoane rău-voitoare care, în goana după bani, calcă în picioare orice etică. În al doilea rând, marele public este considerat atât de ignorant încât nu realizează că este victima unei îndoctrinări. În fine, lipsa unor evidențe clare ale acestei conspirații reprezintă în sine o dovadă că cineva șterge cu atenție toate urmele.
Opiniile exprimate de invitații EVZ aparțin autorilor și nu reprezintă punctul de vedere al publicației
Pagina 1 din 1
