Polițistul Ştefan Găman a creat o situație tragi-comică în sala de judecată unde era așteptat să fie interogat în dosarul „Mafia Cărbunelui”.
Agentul gorjean nu a mai ajuns vineri în sala de judecată pentru că în noaptea precedentă s-a distrat un pic mai mult la Zilele Oraşului Rovinari, în cursul dimineţii el sunând la 112 pentru a anunţa că a fost victima unei agresiuni, scriu cei de la Pandurul.ro
S-a luat la ceartă cu un prieten cu care stătuse la o bere şi a cerut ajutorul colegilor săi atunci când discuţiile cu amicul de pahar au degenerat. Până la sosirea echipajului, agentul s-a răzgândit şi a spus că nu s-a întâmplat nimic.
În baza apelului făcut însă la 112, poliţiştii au trebuit să facă minime verificări, la final ajungând la concluzia că se impune sancţionarea colegului lor şi a „prietenului” acestuia cu câte 200 de lei.
Între timp, la Curtea de Apel Craiova a continuat procesul cu ceilalţi poliţişti din dosarul „Mafia Cărbunelui”, dosar în care, pe fond, la Tribunalul Gorj, mai toţi inculpaţii au fost achitaţi anul trecut, sentinţa nefiind definitivă. Printre cei doi condamnaţi se numără şi Ştefan Găman, acesta primind atunci o pedeapsă cu suspendare de 1 an şi jumătate, precum şi obligaţia de a presta muncă în folosul comunităţii, la Rovinari.
Pagina 1 din 1
