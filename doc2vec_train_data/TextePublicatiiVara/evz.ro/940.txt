Mafiotul italian Giuseppe Pensabene, șeful ’Ndràngheta din România, va fi extrădat după ce magistrații au admis solicitarea procurorilor Parchetului Curții de Apel București. Judecătorii au pus în executare mandatul european de arestare emis pe numele interlopului și au dispus predarea lui „Peppe” către autoritățile din Milano.
Decizia nu este definitivă și a fost deja contestată de Giuseppe Pensabene la Înalta Curte de Casație și Justiție.
„Dispune punerea în executare a mandatului european de arestare emis în data de 09.03.2018 de către Tribunalul Ordinar din Milano (Italia) în dosarul nr. 40703/16 (34659/16), pe numele persoanei solicitate Pensabene Giuseppe (…). În baza art. 103 alin. 7 din Legea nr. 302/2004 republicată, ia act că persoana solicitată nu consimte la predarea sa către autorităţile judiciare din Italia. (…) dispune arestarea persoanei solicitate, în vederea predării, pentru o perioadă de 30 de zile, începând din data de 24.05.2018 până în data de 22.06.2018 inclusiv. (…) Cu drept de contestaţie în termen de 5 zile de la pronunţare”, se arată în minuta deciziei.
Giuseppe Pensabene, zis „Peppe”, mafiotul italian membru ’Ndràngheta prins la Bucureşti sub o identitate falsă încearcă din răsputeri să amâne predarea sa către autorităţile din peninsulă.
„Peppe” a fost reţinut de DIICOT în urma unei acţiuni comune a poliţiştilor români şi italieni. Pe 28 martie, DIICOT a destructurat un grup infracţional specializat în phishing (n. r. - înşelăciuni informatice) cu un prejudiciu de aproximativ 1 milion de euro. Acum, procurorii italieni cer predarea lui Giuseppe Pensabene. Pe 17 mai, avocatul mafiotului italian a cerut amânarea predării acestuia şi efectuarea unei adrese către DIICOT pentru a vedea ce calitate are în dosarul fraudelor informatice.
Surpriza a venit o săptămână mai târziu: italianul nu este implicat în respectiva anchetă, pe numele său fiind emis doar mandatul internaţional de arestare. Asta înseamnă un singur lucru: că italianul s-a decis să vorbească şi a fost transformat în martor protejat. Scenariul e plauzibil dacă sunt luate în calcul şi discuţiile din sala de judecată. Deşi şedinţele în care sunt judecate procesele având ca obiect mandate internaţionale sunt publice, la termenul din 25 mai avocatul a cerut secretizarea dezbaterilor.
Judecătoarea a declarat că şedinţa este, în principiu, publică şi i-a cerut să motiveze solicitarea. Avocatul a fost atunci nevoit să dea cărţile pe faţă: „Este ameninţat de Mafia calabreză (n.r. - ’Ndràngheta), se teme pentru viaţa sa. Vom face referiri şi la declaraţiile altor martori cu identitate protejată”, a declarat avocatul, moment în care magistratul a declarat şedinţa secretă.
În boxa arestaţilor, „Peppe” părea schimbat la ultimul termen, din data de 25 mai, faţă de cel precedent, când a fost surprins fumând relaxat în drum spre dubă. De data aceasta, mafiotul avea ochii injectaţi şi era iritat la vederea presei. Cu toate acestea, la ieşire, camera l-a surprins salutând, lăsând să se vadă un tatuaj specific mafiot.
Pagina 1 din 1
