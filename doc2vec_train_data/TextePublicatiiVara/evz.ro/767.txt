Ministrul Sănătăţii, Sorina Pintea, a recunoscut că încă mai sunt multe de făcut în ceea ce privește domeniul îngrijirii medicale a copiilor și a admis că "încă nu putem spune că am ajuns tocmai în Europa''.
Sorina Pintea a vizitat vineri Spitalul de Pediatrie din Piteşti, despre care a spus că este un exemplu de bune practici în acest domeniu. "Am ales Spitalul de Pediatrie tocmai pentru a marca Ziua Copilului, nu că am fi foarte mulţumiţi de ceea ce se întâmplă pe zona de pediatrie în ţară. Piteştiul este, hai să spunem, un exemplu fericit, insuficient încă dotat şi sper că odată ce vom stabili nişte coordonate comune cu domnul preşedinte şi cu managerul Ministerul Sănătăţii să îşi aducă un aport considerabil. Pentru că aşa cum spuneam, pe zona de pediatrie încă nu putem spune că am ajuns tocmai în Europa. La adulţi am încercat să dezvoltăm tot ce s-a putut dezvolta, la Pediatrie am început timid, s-a început din 2016 cu noi supraspecializări, cum ar fi cardiologia pediatrică, nefrologia pediatrică, dar mai sunt încă foarte multe lucruri de făcut'', a declarat ministrul Sănătăţii, citat de Agerpres. Sorina Pintea a explicat de ce acest spital este mai performant.
''Ceea ce mi-a plăcut foarte mult în acest spital a fost zona de recuperare, pentru că, atât la adulţi, cât şi la copii, pe zona de recuperare România stă foarte prost. Adică am investit foarte mult în zona de urgenţă, în pre-spital, pacientul este adus, începem să investim în spitale, dar după ce am terminat perioada acută, lucrurile stau mai prost. În primul rând, ar mai trebui nişte medici de Terapie Intensivă, ar mai trebui dotări pe zona de recuperare şi dotări de aparatură medicală pe toate celelalte secţii'', a afirmat Sorina Pintea. Ministrul a vizitat Spitalul de Pediatrie din Piteşti cu ocazia punerii în funcţiune a unui Computer Tomograf şi a inaugurării Secţiei de Recuperare, care a fost renovată în întregime.
Pagina 1 din 1
