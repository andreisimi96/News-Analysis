Proiectul PSD pe Codul Administrativ trimis în Parlament de Guvern a iscat un conflict uriaș între liberali. Deși partidul condus de Ludovic Orban a hotărât în Biroul Executiv de luni să voteze „împotriva” proiectului care propune schimbarea Codului, unii dintre senatorii de la PNL au votat luni seară în plenul Senatului „pentru” sau s-au „abținut” pe modificările propuse de social-democrați.
Ruptura liberalilor față de decizia de partid pe votul Codului Administrativ este pentru a doua oară în ultima lună. În Biroul Politic al PNL din 22 mai, după ce liderul liberalilor Ludovic Orban a depus o plângere la ÎCCJ împotriva liderilor PSD, s-a lăsat cu organizarea unor „tabere” în PNL.
În timp ce unii liberali au cerut să se dea un vot de încredere pentru președintele PNL după plângerea penală d epusă de Ludovic Orban la ÎCCJ, alți PNL-iști i-au reproșat liderului că nu s-a consultat cu partidul. Sesizarea penală a lui Ludovic Orban pe numele premierului Viorica Dăncilă și a președintelui PSD Liviu Dragnea fost în contextul deciziilor luate de șefa Executivului privind mutarea sediului Ambasadei României din Israel.
„Cale de mijloc”
În plenul Senatului de marți, PNL s-a dislocat cu privire la votul pe Codul Administrativ. Senatorii Marius Nicoară, Mirea Siminica și Zamfir Daniel au votat „pentru” modificările socialdemocraților la Cod, în timp ce alți opt liberali, în frunte cu liderul PNL Senat Iulian Dumitrescu, s-au abținut de la vot.
„Sunt împotriva acestui Cod datorită modificărilor făcute în sensul că pot fi schimbați, jumătate plus unul, primari, viceprimari, fără nicio problemă, dar, totuși, sunt și anumite lucruri bune în Codul Administrativ. Și, atunci, am considerat (...) să fie abținere. (...). (Decizia politică a partidului la finalul ședinței a fost, n.r.) împotrivă sau abținere, nu pentru (susținerea Codului Administrativ, n.r.) Am considerat că este mai bine să mă abțin. A fost o cale de mijloc”, a declarat senatorul PNL Mircea Cazan, pentru EVZ, fiind întrebat care au fost argumentele pentru care s-a abținut la vot în plenul Senatului.
La sfârșitul BEX PNL de luni, Ludovic Orban a spus că partidul a luat hotărârea de a vota împotriva proiectului care propune schimbarea Codul Administrativ. La puțin timp, liderul PNL de la Senat Iulian Dumitrescu (foto) l-a atacat pe liderul liberalilor, precizând că în ședința PNL, împreună cu Cristian Buican și Gigel Știrbu, a avut o poziție opusă, întrucât „modificările Codului Administrativ nu aduc privilegii aleşilor locali din perspectiva veniturilor acestora, ci doar corectează nedreptăţile legii actuale”.
De altfel, Florin Roman, președinte al Comisiei de Administraţie Publică din Camera Deputaţilor, şi-a depus demisia din funcţia de vicepreşedinte al PNL, în şedinţa de partid. Deputatul PNL a acuzat că vocea sa în partid nu contează, însă a asigurat că va rămâne „acelaşi deputat de opoziţie incisiv la adresa PSD”.
Pagina 1 din 1
