Comisia Europeană a anunțat luni propunerile privind Politica Agricolă Comună (PAC) pentru perioada 2021-2027. Comisarul pentru Agricultură și Dezvoltare Rurala, Phil Hogan, a precizat, într-o conferință de presă, care sunt prioritățile pentru perioada următoare și care sunt facilitățile acordate micilor fermieri.
Țările vor trebui să rezerve cel puțin 2 % din alocarea lor destinată plăților directe pentru a-i sprijini pe tinerii fermieri la instalare. Acest sprijin va fi completat prin sprijin financiar pentru dezvoltarea rurală și diferite măsuri de facilitare a accesului la terenuri și la transferul acestora, Fermele mici și medii vor primi un sprijin mai mare pe hectar.
Comisia Europeană a decis să acorde o atenție mai mare aspectelor legate de mediu și climă. O proporție de cel puțin 30% din fiecare alocare națională pentru dezvoltarea rurală va fi dedicată măsurilor legate de mediu și climă. Se preconizează că 40 % din bugetul general al PAC va contribui la acțiuni climatice.
De asemenea, managementul riscului va fi în mod obligatoriu inclus în planurile strategice naționale.
Comisia Europeană va implementa un nou sistem de monitorizare a fermierilor și va reduce controlul și verificarea acestora. „Statele membre vor dispune de mai multă flexibilitate în ceea ce privește modul de a utiliza alocările lor din finanțare, ceea ce le permite să conceapă programe adaptate care să răspundă în mod cât mai eficace preocupărilor fermierilor și ale comunităților rurale mai extinse. Statele membre vor avea și posibilitatea de a transfera până la 15 % din alocările lor din PAC între plățile directe și dezvoltarea rurală și invers, cu scopul de a se asigura că prioritățile și măsurile lor pot fi finanțate”, se arată în comunicatul Comisiei Europene.
Oficialul european speră că țările vor cădea de acord cât mai repede asupra bugetului general pe termen lung al UE și asupra propunerilor sale sectoriale.
Pagina 1 din 1
