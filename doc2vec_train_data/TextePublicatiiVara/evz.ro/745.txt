Fostul președinte Traian Băsescu a observat o problemă fundamentală, în opinia sa, în modul în care președintele Klaus Iohannis se comportă în raport cu Guvernul PSD-ALDE. Totul a culminat în situașia actuală, în care ultima decizie a CCR îl pune pe șeful statului în ipostaza de a fi forțat să o demită pe șefa DNA, Laura Codruța Kovesi.
Traian Băsescu a vorbit, joi seara, la B1 TV, despre modul ciudat în care președintele Iohannis a ales să guverneze alături de PSD, susținând că a fost o mare eroare să le permită social-democraților să îi ia, puțin câte puțin, din prerogative.
„Problema mea nu este Kovesi, pe mine mă doar de atribuţiile preşedintelui pentru că un stâlp al puterii cu autoritate maximă este pur şi simplu tăiat cum taie ăştia brazii prin păduri. Iohannis nici nu i-a pocit de la început. Scriam eu pe Facebook degeaba: 'Domnul preşedinte, pune-i să semneze un protocol, nu le da premierul până nu îţi pun director la SIE, nu le da premierul până nu se angajează cu ambasadori, cu obligaţiile pe care le au'. Dânsul a vrut să guverneze altfel cu PSD-ul. Nu! Cu PSD nu se poate altfel decât cu bâta! Cu PSD ori te baţi de dimineaţă până seară ca să obţii ceva, ori când te prind în moleşeală te lasă fără atribuţiuni oricând au ocazia”, a spus Traian Băsescu.
Întrebat de ce Iohannis nu a reacționat până acum în această situație delicată, senatorul PMP a răspuns: „E ardelean, domnule. Nu am altă explicaţie. Cu aşa o bombă de la CCR să taci. Ardelenii au această scuză”.
Fostul președinte este de părere că o strategie bună pentru Iohannis ar putea fi organizarea unui referendum pe tema numirii procurorilor de la vârful instituțiilor.
„Sunteţi de acord ca preşedintele României să fie implicat în numirea procurorilor-şefi la parchete? Aceasta este întrebarea care trebuie adresată la referendum. Curtea Constituţională a României trebuie să valideze referendumul şi să fie prima care să îl aplice. Dacă pierde referendumul, atunci Iohannis trebuie să plece acasă, la Sibiu. (...) Trebuie să joace acest referendum, pentru că asta rămâne (decizia CCR - n.r.) şi vom avea preşedinţi fără atribuţiuni, preşedinţi care nu mai stabilesc echilibrul între partidele politice care influenţează guvernul şi justiţie. Este foarte important acest echilibru ţinut cu două chei: preşedinte şi ministru, care este al unui partid politic şi are o majoritate parlamentară care îl presează. Soluţia este referendum obligatoriu, indiferent dacă îl suspendă. Dacă este şi suspendare, le face pe amândouă deodată, într-o singură sesiune. Dacă învinge la referendum, al doilea mandat de preşedinte este ca şi pus pe masă”, susține Băsescu.
Pagina 1 din 1
