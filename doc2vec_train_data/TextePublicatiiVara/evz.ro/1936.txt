Halep vs. Muguruza, în semifinalele de la Roland Garros  FOTO: Dreamstime
Simona Halep, numărul 1 mondial, va încerca, astăzi, să ajungă din nou în ultimul act al turneului de Mare Șlem de la Paris. În „careul de ași”, românca se va duela cu iberica Garbine Muguruza.
Simona Halep (N.1) - Garbine Muguruza (N.3), 0-0
Grație victoriei de ieri, cu Angelique Kerber (Germania/locul 12 WTA), scor 6-7, 6-3, 6-2, românca a bifat o nouă califiacrea în semifinalele de la Roland Garros, a treia a carierei, după cele din 2014 și 2017.
Astăzi, în jurul orei 16:00 (în direct la Eurosport 1), Simona Halep se va duela cu Garbine Muguruza (locul 3 mondial), pentru un loc în finala celebrei întreceri de pe Sena. Partida lor este programată pe arena Philippe Chatrier, după terminarea duelului dintre Rafael Nadal și Diego Schwartzman, întreruptă, ieri, din cauza ploii, la scorul de 4-6, 5-3..
De partea cealaltă, sportiva din Spania a dispus, ieri, în „sferturi”, de rusoaica Maria Sharapova, scor 6-2, 6-1. La capitolul „directe”, Halep este condusă de Muguruza cu scorul 3-1.
„Va fi un meci greu, cu o jucătoare puternică, o câștigătoare de Grand Slam, dar sunt aici și e o mare provocare pentru mine. O să încerc să fiu cât se poate de lucidă, de calmă și să dau tot ce am mai bun”, a spus Simona, despre duelul cu Muguruza din semifinale.
„Mă bucur să fiu din nou în semifinale. A fost un meci bun. Abia aștept meciul de mâine, cu Simona Halep”, a reacționat la rândul ei Muguruza.
Pagina 1 din 1
