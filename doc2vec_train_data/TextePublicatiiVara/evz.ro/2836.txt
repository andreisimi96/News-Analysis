PSD nu este „un partid casetofon” și îl va suspenda din funcție pe președintele României dacă acesta nu va emite decretul de revocare a Laurei Codruța Kovesi, a anunțat liderul principalului partid de guvernământ.
Este pentru prima oară când președintele PSD Liviu Dragnea admite public că este de acord cu o suspendare din funcție a lui Klaus Iohannis. Până acum, el a declarat în permanență că PSD nu s-a gândit niciodată la un asemenea scenariu.
Dragnea a explicat că dacă Iohannis va face „greșeala fatală” să nu respecte decizia Curții Constituționale a României (CCR) care-l obligă să-l revoce pe procurorul-șef DNA, atunci se va ajunge la suspendare indiferent de riscurile electorale pentru partid.
„Eu nu sunt prezicător şi nu ştiu ce va face preşedintele Iohannis, dar dacă va face greşeala fatală să nu pună în aplicare o decizie a Curţii Constituţionale, noi nu putem să stăm cu mâinile în sân şi vom utiliza tot ceea ce avem la dispoziţie, din punct de vedere civic, constituţional, parlamentar”, a spus Dragnea, duminică seară, la Antena 3.
Întrebat dacă se poate ajunge la suspendarea lui Iohannis, el a răspuns: „Se poate ajunge la orice. Eu încă o dată spun, dacă ne tot provoacă... Nu ne e frică. A încălcat Constituția doamna Kovesi, iar ministrul Justiției a cerut revocarea și a acționat în consecință. Dacă și domnul președinte încalcă Constituția, și acolo acționăm, indiferent de costurile electorale, că nu putem să fim ca Orban, casetofon, bagi caseta și spune ce trebuie, că nu suntem partid fără personalitate”.
Curtea Constituțională a publicat, joia trecută, în Monitorul Oficial, motivarea deciziei „definitivă” și „general obligatorie” care-i spune șefului statului că trebuie să emită decretul de revocare a lui Kovesi.
Întrebat dacă ia în calcul să nu dea curs deciziei CCR, șeful statului a răspuns săptămâna trecută: „Eu iau în calcul să respect statul de drept din România, să-l întăresc, să am grijă atât cât pot, să rămână procurorii independenţi, cu respectarea evident a Constituţiei”. El a spus că va anunța ce va face după ce citește motivarea judecătorilor CCR „până o înţelegem sau până înţelegem ceva din ea”.
Iohannis a adăugat că nu se teme de suspendare. „Nu există niciun motiv de suspendare şi nu mi-e teamă de niciun fel de încercare de suspendare”, a spus președintele.
„A comandat plângerea împotriva lui Dăncilă”
Liderul PSD a mai spus că președintele Klaus Iohannis, președintele PNL Ludovic Orban și procurorul- șef al DIICOT, Daniel Horodniceanu, ar lucra împreună pentru răsturnarea Guvernului, prin plângerea penală depusă de șeful liberalilor împotriva premierului Viorica Dăncilă. Dragnea nu a spus, însă, și de unde are informațiile.
„Domnul Orban a primit plângerea în plic. Pot să vă spun că e o comandă foarte fermă, nu întâmplător a fost pus Horodniceanu să gestioneze interimar postul de șef DIICOT. A fost fă- cută coordonat: „Te mai ținem, fă ceva!” (...) Una peste alta, este comandă de la Iohannis, fără niciun fel de dubiu, vor Guvernul jos”, a declarat Dragnea.
