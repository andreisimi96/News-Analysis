În jur de 6600 de membri și simpatizanți PSD din județul Constanța participă, sâmbătă, la mitingul “împotriva abuzurilor”, din Capitală. În urma informațiilor apărute pe rețelele de socializare cum că asupra oamenilor s-ar fi făcut presiuni să participe la miting, liderul PSD Constanța, Felix Stroe, vine, în această seară, cu precizări.
Din cei 6600 de reprezentanți ai PSD Constanța care vor participam mâine, la mitingul din București, 3000 se deplasează cu autocarele, 2000 cu trenurile, iar restul cu autoturismeșle personale. În ultimele zile pe rețelele de socializare și pe diverse site-uri au apărut informații și sesizări conform cărora asupra oamenilor din județul Constanța s-ar fi exercitat presiuni, existând amenințări cu pierderea locului de muncă. Conducerea județeană a social democraților constănțeni neagă, pe pagina de Facebook, asemenea tentative.
“Referitor la afirmaţiile apărute în spaţiul public, referitoare la mitingul PSD de sâmbătă, 9 iunie, din Bucureşti, Președintele PSD Constanța Felix Stroe a declarat că nu s-au exercitat niciun fel de presiuni la nivelul firmelor și societăţilor comerciale asupra salariaţilor, membri sau nu ai Partidului Social Democrat, de a participa sau nu la această acţiune.
​Este dreptul fiecărui cetăţean şi salariat ca în timpul liber să participe sau nu la orice fel de acţiuni, politice, sociale sau culturale. În particular, legat de acest eveniment, asupra niciunui salariat nu au fost exercitate presiuni sau ameniţări cu sancţionarea sau concedierea, acest lucru fiind imposibil potrivit Codului Muncii, Contractului Colectiv de Muncă şi legislaţiei în vigoare.
​Felix Stroe îi îndeamnă pe cei care pretind că au fost ameninţaţi sau asupra cărora s-ar fi exercitat presiuni, să se adreseze de urgenţă organelor judiciare abilitate şi să reclame în scris, nominal, aceste presupuse abuzuri.
​În egală măsură, ar fi de preferat ca cei care proliferează asemenea afirmaţii, din mass media sau chiar din rândul partidelor politice de opoziţie, să probeze asemenea afirmaţii şi să-şi canalizeze aceste eforturi spre activităţi demne de o cauză mai bună”.
Pagina 1 din 1
