Un comunicat al ISU București –Ilfov, remis astăzi presei, în contextul incendiului de azi dimineaţă care a mistuit tavanul unei şcoli din Sectorul 5 al Capitalei, prezintă o situaţie de fapt extrem de gravă. Peste trei sute de şcoli şi unităţi de învăţământ de stat dintr-un total de 403 nu au autorizaţie de securitate în caz de incendiu. Asta în condiţiile în care prevederile HG 571/2016 instituie obligativitatea obţinerii autorizaţiei cu pricina în cazul tuturor clădirilor sau spaţiilor amenajate în clădiri cu destinaţia de învăţământ.
Reprezentanţii ISU București –Ilfov au făcut o serie de precizări în ceea ce priveşte situaţia şcolilor şi a unităţilor de învăţământ din Bucureşti din punctul de vedere al autorizaţiei de securitate în caz de incendiu.
Textul comunicatului ISU vorbeşte despre un fapt extrem de grav. Dintr-un total de 403 unităţi de învăţământ de stat  bucureştene, doar 5 au autorizație de securitate la incendiu, iar 81 nu necesită obținerea autorizației respective. Restul, de 317 nu au o astfel de autorizaţie emisă de autorităţile competente. Precizările sunt făcute în conmtextul în care în această dimineaţă, o şcoală din Sectorul 5, aflată în situaţia celor 317 şcoli fără autorizaţie emisă, a fost aproape distrusă de un incendiu devastator.
În ceea ce priveşte situaţia unităţilor de învăţământ private, nici aici lucrurile nu sunt tocmai roz. Dintr-un total de 226 unităţi, doar 25 au autorizație de securitate la incendiu. 179 nu au autorizație de securitate la incendiu, iar 22 nu necesită obținerea autorizației de securitate la incendiu.
„Obligativitatea obținerii autorizației de securitate la incendiu pentru clădiri sau spații amenajate în clădiri cu destinația de învățământ a apărut în anul 1998, moment în care a intrat în vigoare HG 571/1998, în care era prevăzută obligativitatea pentru „școli, licee, universități și alte clădiri de învățământ, cu aria desfășurată mai mare de 700mp”.
Ulterior, în anul 2002, s-au schimbat condițiile privind obligativitatea obținerii autorizației de securitate la incendiu, „clădiri având destinația de învățământ, cu aria desfășurată mai mare de 500 mp”, se arată în comunicatul ISU. Reprezentanţii instituţiei arată că „începând cu anul 2006 și până în 2016, odată cu intrarea în vigoare a HG 1739/2006, toate clădirile sau spațiile amenajate în clădiri având destinația de învățământ, indiferent de suprafață, aveau obligativitatea obținerii autorizației de securitate la incendiu”. În momentul de faţă, se mai specifică în comunicat, „în vigoare sunt prevederile HG 571/2016 instituie obligativitatea obţinerii autorizaţiei cu pricina în cazul tuturor clădirilor sau spaţiilor amenajate în clădiri cu destinaţia de învăţământ, cu aria desfăşurată sau mai mare sau egală cu 150 mp”.
Important de precizat, atrag atenţia reprezentanţii ISU, „este următorul aspect: clădirile cu destinația de învățământ care sunt construite înainte de anul 1998 și la care nu s-au adus modificări structurale, de consolidare, de refuncționalizare, schimbări de destinație, NU necesită obținerea autorizației de securitate la incendiu”.
Pagina 1 din 1
