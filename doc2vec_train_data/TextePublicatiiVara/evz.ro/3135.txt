Gigi Becali a comentat episodul în care Gabriela Firea a fost fluierată pe „Arena Națională”, atunci când a apărut pe scenă alături de Simona Halep.
Gigi Becali, finul Gabrielei Firea, crede că primarul Bucureștiului avea tot dreptul să apară lângă Simona Halep, căreia i-a înmânat cheia orașului. Pe de altă parte, finanțatorul celor de la FCSB, a afirmat că Firea nu ar fi trebuit să apară la mitingul organizat de PSD.
„Gabriela e fina mea, o iubesc și îmi pare rău pentru ea. Muncește mult și a schimbat multe în București. Dar a greșit. A greșit când s-a dus la mitingul PSD și s-a urcat pe scenă lângă Liviu Dragnea. Sărăca, asta nu înțelege ea. Orice om care se afișează cu Dragnea și e văzut la televizor cu el o să fie huiduit toată viața în România. Dacă nu era la mitingul PSD, mitingul rușinii, nu pățea nimic. Era normal ca Firea să fie lângă Simona Halep. E primarul orașului și ea îi dă cheia. Ce mare lucru? Nu văd ceva greșit în asta. Dar ea a stat lângă Dragnea, la un metru de el. Nu trebuie să te afli nici la 50 de metri de Dragnea. El e cel mai mare criminal pe care l-a avut țara asta. I-am dat mesaj și i-am spus că îmi pare rău de ea, că nu trebuia să meargă la mitingul mizeriei. Dar va trece peste, că e puternică", a spus Becali la Pro X.
Pagina 1 din 1
