Mafiotul italian reţinut în martie, alături de zeci de alţi suspecţi din România şi Italia, a primit ameninţări de la Mafia calabreză.
Giuseppe Pensabene, zis „Peppe”, mafiotul italian membru ’Ndràngheta prins la Bucureşti sub o identitate falsă încearcă din răsputeri să amâne predarea sa către autorităţile din peninsulă.
„Peppe” a fost reţinut de DIICOT în urma unei acţiuni comune a poliţiştilor români şi italieni. Pe 28 martie, DIICOT a destructurat un grup infracţional specializat în phishing (n. r. - înşelăciuni informatice) cu un prejudiciu de aproximativ 1 milion de euro. Acum, procurorii italieni cer predarea lui Giuseppe Pensabene. Pe 17 mai, avocatul mafiotului italian a cerut amânarea predării acestuia şi efectuarea unei adrese către DIICOT pentru a vedea ce calitate are în dosarul fraudelor informatice.
Surpriza a venit o săptămână mai târziu: italianul nu este implicat în respectiva anchetă, pe numele său fiind emis doar mandatul internaţional de arestare. Asta înseamnă un singur lucru: că italianul s-a decis să vorbească şi a fost transformat în martor protejat.
Judecat la secret
Scenariul e plauzibil dacă sunt luate în calcul şi discuţiile din sala de judecată. Deşi şedinţele în care sunt judecate procesele având ca obiect mandate internaţionale sunt publice, la termenul din 25 mai avocatul a cerut secretizarea dezbaterilor.
Judecătoarea a declarat că şedinţa este, în principiu, publică şi i-a cerut să motiveze solicitarea. Avocatul a fost atunci nevoit să dea cărţile pe faţă: „Este ameninţat de Mafia calabreză (n.r. - ’Ndràngheta), se teme pentru viaţa sa. Vom face referiri şi la declaraţiile altor martori cu identitate protejată”, a declarat avocatul, moment în care magistratul a declarat şedinţa secretă.
În boxa arestaţilor, „Peppe” părea schimbat la ultimul termen, din data de 25 mai, faţă de cel precedent, când a fost surprins fumând relaxat în drum spre dubă. De data aceasta, mafiotul avea ochii injectaţi şi era iritat la vederea presei. Cu toate acestea, la ieşire, camera l-a surprins salutând, lăsând să se vadă un tatuaj specific mafiot.
Giuseppe Pensabene coordona reţeaua din România de înşelăciuni informatice, cea din Italia fiind dirijată de un partener al său. Pe 28 martie au avut loc descinderi atât în România, cât şi în Italia pentru destructurarea grupării. Peste 200 de victime au căzut pradă înşelătoriilor informatice. Victimele primeau un e-mail de la o pretinsă bancă şi erau îndemnaţi să reevalueze securitatea datelor. După ce accesau un link fals, utilizatorii introduceau datele care astfel ajungeau pe mâna celor care le clonau cardurile, apoi le goleau. Prejudiciul a fost estimat la 1 milion de euro.
Pagina 1 din 1
