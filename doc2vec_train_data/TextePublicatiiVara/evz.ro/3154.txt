Regia Autonomă de Transport Bucureşti (RATB) a demarat dotarea autobuzelor şi troleibuzelor cu instalaţii de climatizare, însă licitaţia pentru dotarea tramvaielor cu astfel de sisteme în salonul de călători a fost anulată, întrucât nu au fost depuse oferte,
Regia Autonomă de Transport Bucureşti (RATB) a demarat dotarea autobuzelor şi troleibuzelor cu instalaţii de climatizare, însă licitaţia pentru dotarea tramvaielor cu astfel de sisteme în salonul de călători a fost anulată, întrucât nu au fost depuse oferte, a anunţat RATB.
Regia dispune, în prezent, de 993 de autobuze Mercedes Citaro, din care peste 500 sunt dotate cu instalaţii de aer condiţionat.
"Pentru asigurarea confortului călătorilor în perioada verii, RATB are deja în derulare un contract de execuţie pentru montarea de instalaţii de climatizare pe încă 150 de autobuze fără astfel de dotări. Până în prezent, la peste 20% din cele 150 de autobuze lucrările sunt în diverse stadii de execuţie sau instalaţiile au fost deja montate şi sunt în perioada de probă, potrivit capital.ro
Pe măsură ce vor fi recepţionate, instalaţiile de pe vehicule vor fi utilizate, în beneficiul călătorilor", arată RATB într-un comunicat. Totodată, instituţia are în derulare şi un contract pentru dotarea cu instalaţii de climatizare a 100 de troleibuze.
Până în prezent au fost montate şi se află în probe sau sunt în diverse stadii de execuţie 25% din troleibuzele incluse în programul de modernizare, iar primele 14 troleibuze cu aer condiţionat sunt în traseu şi sunt incluse permanent în parcul circulant, inclusiv sâmbătă şi duminică.
"Procesul de modernizare a vehiculelor prin montarea de instalaţii cu aer condiţionat este întârziat de faptul că montarea se poate face doar în perioade de repaus al vehiculelor sau în zilele când parcul circulant este relativ redus (sâmbătă, duminică şi sărbători legale)", susţin reprezentanţii regiei.
În ceea ce priveşte proiectul de modernizare a peste 250 de tramvaie cu sistem de climatizare în salonul de călători, licitaţia a fost anulată, întrucât pentru loturile respective nu au fost depuse oferte sau au fost depuse oferte neconforme. Potrivit sursei citate, procedura de licitaţie va fi reluată.
Pagina 1 din 1
