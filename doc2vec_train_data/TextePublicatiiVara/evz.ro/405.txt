Compania Airbus Helicopters amenință că și-ar putea înceta activităţile de producţie în România dacă nu primeşte o ofertă clară din partea Guvernului de la Bucureşti pentru intensificarea producţiei în uzina de la Ghimbav. Dezvăluirile au fost făcute în presa franceză de directorul general al firmei
Compania Airbus Helicopters amenință că și-ar putea înceta activităţile de producţie în România dacă nu primeşte o ofertă clară din partea Guvernului de la Bucureşti pentru intensificarea producţiei în uzina de la Ghimbav. Dezvăluirile au fost făcute în presa franceză de directorul general al firmei, transmite Radio France, citat de flux24.ro
Airbus are angajată în România firma de piar și lobby a Corinei Vințan, fost purtător de cuvânt la MAE și SIE în timpul lui Mircea Răzvan Ungureanu.
Șeful Airbus Helicopters, Bruno Even, a precizat pentru cotidianul La Tribune că aşteaptă o poziţionare fermă din partea României. Datele problemei sunt destul de clare: fie Bucureştiul cumpără elicoptere de la grupul franco-german, astfel încât să poată fi utilizată linia de asamblare a elicopterului de transport H215 de la Ghimbav (judeţul Braşov), inaugurată în august 2016 în prezenţa fostului preşedinte François Hollande, fie uzina va fi închisă, iar activităţile vor fi transferate în altă ţară.
„Sunt pregătiţi să sacrifice 50 de ani de cooperare. Este o imensă dezamăgire”, afirmă surse din cadrul companiei Airbus referindu-se la actuala Putere politică din România.
„Răbdarea noastră are limite. Avem nevoie de o comandă de cel puţin 16 elicoptere din partea armatei române pentru lansarea liniei de asamblare, dar românii nu prea mai par interesaţi”, au explicat sursele citate.
Bruno Even a făcut aceste declaraţii în contextul în care ministrul român al Apărării, Mihai Fifor, efectuează o vizită oficială în Franţa, unde se va întâlni cu omologul său francez.
Pagina 1 din 1
