Procurorii au cerut, joi, la ultimul termen pe fond al dosarului „Henri Coandă”, o pedeapsă de 7 ani de închisoare pentru Radu Mazăre, pentru luare de mită şi pentru fratele acestuia, Alexandru, precum şi condamnarea omului de afaceri Avraham Morgenstern la 5 ani de închisoare.
UPDATE: Magistraţii Înaltei Curţi au anunţat că se vor pronunţa în data de 21 iunie.
Procurorul de şedinţă al DNA a mai cerut ca Radu Mazăre să fie condamnat la 2 ani de închisoare pentru fals în declaraţii şi să i se adauge un spor de pedeapsă pentru că sustrage procesului penal.
Fostul edil al Constanţei, Radu Mazăre, a obţinut statutul de azilant în Madagascar, iar omul de afaceri israelian Avraham Morgenster a fugit şi el în Argentina, însă a fost prins în Argentina.
Astfel, în ultimul cuvânt a vorbit doar Alexandru Mazăre.
Judecător: Doar dvs aţi mai rămas, domnule Mazăre...
Alexandru Mazăre: Numai eu am mai rămas. Sunt conştient de realităţile intrinseci şi extrinseci al acestui dosar. (...) Sunt şocat de pedeapsa de 7 ani de închisoare cerută de procuror. (...) Nu am avut niciun fel de tangenţă cu privire la bucătăria internă a proiectului campusului social. Deşi nu am încredere în Justiţia română din 2018, am încredere în decizia pe care o veţi lua.
Radu Mazăre este acuzat de procurorii anticorupţie că a luat mită 175.000 de euro de la omul de afaceri Avraham Morgenstern - reprezentant al firmei care a construit campusul de locuinţe sociale „Henri Coandă” - pentru a o ajuta pe aceasta să câştige licitaţia şi pentru a mări, ulterior, valoarea contractului. Şi fratele primarului Constanţei, senatorul PSD Alexandru Mazăre, este cercetat în acest dosar pentru luare de mită, după ce ar fi primit, şi el, bani în contextul favorizării firmei care a construit campusul de locuinţe sociale „Henri Coandă”.
Pagina 1 din 1
