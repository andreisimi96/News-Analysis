Mii de protestatari au blocat circulaţia, miercuri seară, în zona Palatului Victoria, la intersecţia bulevardelor Lascăr Catargiu şi Aviatorilor.
Mai mulţi protestatari au încercat să sară gardul pentru a intra în curtea Palatului Victoria, ei fiind însă blocaţi de jandarmi.  Câteva sute persoane protestează în Piaţa Victoriei, în urma deciziei Curții Constituționale privind revocarea procurorului-șef al DNA. Oamenii scandează lozinci împotriva PSD şi CCR.  Ei au afişat pancarte cu mesaje referitoare la judecătorii Curţii, dar şi la actuala putere: ''CCR - ruşinea ţării''; ''Noi suntem cei care nu apărăm infractorii''; ''Toader şi Dorneanu şi-au trădat iar neamul''; ''CCR, sluga PSD', transmite Agerpres.  Curtea Constituţională a României a constatat miercuri că există conflict între puteri în cazul respingerii de către şeful statului a revocării şefei DNA, Laura Codruţa Kovesi. După pronunţare, CCR a precizat că preşedintele urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare.
Pagina 1 din 1
