Poliţiştii de la combaterea criminalităţii organizate şi procurorii DIICOT au efectuat, în ultimele două săptămâni, 169 de percheziţii pentru destructurarea unor grupări infracţionale, peste 260 de persoane fiind cercetate pentru comiterea de fapte penale.
Potrivit unui comunicat al IGPR transmis duminică, în perioada 25 mai - 7 iunie, peste 600 de poliţişti specializaţi în combaterea criminalităţii organizate, sub coordonarea procurorilor DIICOT, au acţionat pentru destructurarea grupurilor infracţionale specializate în trafic de persoane, criminalitate informatică, trafic şi consum ilicit de droguri şi spălare de bani, comentează AGERPRES . „Poliţiştii au organizat, în această perioadă, 49 de acţiuni operative, în cadrul cărora au fost efectuate 169 de percheziţii domiciliare. Au fost derulate activităţi investigative pentru probarea activităţii infracţionale a 263 de persoane, dintre care 74 au fost reţinute sau arestate şi opt persoane au fost plasate sub control judiciar”, se arată în comunicat.  Sursa citată menţionează că au fost ridicate 924 de comprimate de MDMA, 463 de comprimate de ecstasy, 250 de grame de heroină, 10 doze de heroină, 136 de grame de cocaină, peste 15 kilograme de cannabis, 1.137 de plante de cannabis, peste 71 de kilograme de masă vegetală, două kilograme de substanţe psihoactive, 107 plicuri cu substanţe psihoactive, 6.300 de comprimate, patru cântare electronice, 10 grindere. „De asemenea, au fost ridicaţi 45.875 de lei, 8.425 de euro, 500 de dolari, 8 HDD-uri, 13 laptopuri, 90 de telefoane mobile, 30 de cartele SIM, 122 de medii de stocare, două arme, peste 370.000 de ţigarete şi 29 de kilograme de tutun”, mai informează IGPR. În activităţile desfăşurate de poliţiştii specializaţi în combaterea criminalităţii organizate au fost angrenaţi şi poliţişti din cadrul inspectoratelor de poliţie judeţene, luptători de la acţiuni speciale şi jandarmi.
Pagina 1 din 1
