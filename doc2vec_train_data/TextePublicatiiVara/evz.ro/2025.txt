Un inedit proiect cultural se va desfăşura în Penitenciarul din Iaşi între 13 şi 17 iunie. Zidurile interioare vor fi pictate de zeci de artişti plastici, în cadrul programului denumit “Arta la rece”.
Mai mult de 30 de artişti vizuali din întreaga ţară vor veni aici pentru a-şi expune viziunea de-a lungul zidurilor interioare ale închisorii.
Este o modalitate de a duce actul artistic dincolo de limitele convenţionalului, spun organizatorii, Penitenciarul Iaşi şi Asociaţia „Grupul de Iniţiativă şi Acţiune Vaslui“, aşa cum arată portalul www.ziaruldeiasi.ro .
Artiştii vor avea serios de muncă, pentru că au de acoperit cu tot felul de desene nu mai puţin de 1.000 de metri pătraţi de ziduri.
Acţiunea face parte din programul cultural mai larg, denumit Street Delivery Iaşi.
Participanţii în proiectul din penitenciar sunt oameni care de-a lungul timpului şi-au demonstrat talentul, decorând o serie de alte clădiri, de la teatre, sedii de firme şi biblioteci până la şcoli, din ţară şi din străinătate.
Evident că tot acest efort va însemna şi consumarea unor importante cantităţi de materie primă. Asta înseamnă, de pildă, sute de kilograme de vopsea, plus 550 de sprayuri.
În ultima zi a programului din penitenciar va fi pusă în scenă o piesa de teatru „Marius Chicoş Rostogan“ , în fond adaptarea după „Pedagog de şcoală nouă“, a lui Caragiale.
În aceeaşi zi se vor vernisa lucrările artiştilor, cele executate de-a lungul zidurilor. În plus, echipa de intervenţie a Penitenciarului va face un exerciţiu demonstrativ.
Street Delivery Iaşi se află la a şasea ediţie, fiind un amplu proiect, susţinut între alţii şi de Primăria Iaşi, cu diverse evenimente organizate în acest oraş, al căror scop este acela de responsabilizare socială.
Pagina 1 din 1
