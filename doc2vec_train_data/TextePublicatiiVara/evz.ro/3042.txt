Ministrul Justiției a caracterizat în termeni categorici acțiunile președintelui Klaus Iohannis în cazul deciziei CCR privind revocarea lui Kovesi. Este pentru prima oară când Tudorel Toader renunță la discursul său împăciuitor și lansează un atac la persoană.
„În lunga mea experienţă în sistemul judiciar, cred că ceea ce face preşedintele astăzi este cel mai periculos precedent pentru statul de drept. Este cel mai periculos precedent pentru că este prima dată când un demnitar de rang înalt, să nu spun la cel mai înalt nivel, pune în discuţie respectarea şi aplicarea Legii fundamentale, aplicarea şi respectarea unei decizii a Curţii Constituţionale", a declarat Toader, miercuri, la Digi 24.
Declarațiile ministrului Justiției vin după ce președintele României nu a spus, marți, că va respecta decizia CCR, dar nici că o va încălca, și a avansat varianta unei consultări și a unui referendum pe tema independenței justiției. Judecătorii de la Curtea Constituțională a României au publicat săptămâna trecută, în Monitorul Oficial o decizie „definitivă și obligatorie" potrivit cărei șeful statului trebuie să emită decretul de revocare a șefei DNA Laura Codruța Kovesi.
Până acum Toader evitase să lanseze acuzații la adresa șefului statului:
"Aşteptăm ca domnul preşedinte să se întoarcă din străinătate, să citească decizia Curţii şi să-i înţeleagă conţinutul - cel puţin aşa mi-a spus, aşteptăm momentul când va înţelege conţinutul şi obligaţiile care-i revin, aşteptăm comportamentul loial constituţional pe care nu mă îndoiesc că îl va avea"
"Aştept ca în viitor să se întâmple ceea ce este firesc, necesar şi obligatoriu. Să respectăm legea, să respectăm Constituţia, să respectăm deciziile Curţii Constituţionale"
Pagina 1 din 1
