PSD a anunțat printr-un eveniment organizat pe Facebook mitingul de sâmbătă seara din Piaţa Victoriei că va avea sloganul „Vrem prosperitate, NU Securitate!”.
Faptul că pe rețelele de socializare au apărut mai multe informații prin care se precizează că strângerea oamenilor se face forțat sunt confirmate de reacția unui primar PSD.
Primarul PSD din Cavnic, județul Maramureș, nu este de acord cu mitingul PSD. Mai mult, Vladimir Petruț are o reacție dură la adresa „penalului Liviu Dragnea”. Declarația a fost surprinsă cu un telefon mobil, într-un studio de televiziune local.
„Prostia asta de miting. Cum să faci un miting în capitala țării când tu conduci țara? Tu ai prefecți, primarii 80%, tu ai președinții de consilii județene, tu ai prim-ministrul, tu ai Guvernul României, tu ai Camera Deputaților, tu ai Senatul, poți face legi, poți să faci dezbateri publice (...) Sau mergi cumva să-l aperi pe penalul Dragnea? Domnul Dragnea este condamnat penal, este penalul Dragnea!”, a spus Vladimir Petruț, primarul PSD din Cavnic, județul Maramureș.
Întrebat dacă nu e președintele partidului din care face parte, edilul maramureșean răspunde: „Nu-i condamnat penal?”
„Nu poți să mergi să fii alături de un condamnat penal. Părerea mea e că acest miting e pentru iubitorul poporului condamnatul penal Liviu Dragnea”, a subliniat Petruț.
Primarul din Cavnic a detaliat și alte probleme, organizatorice, ale acestui miting.
„Pleacă autocarul din Maramureș, trebuie să călătorească minim 10 ore, ajung seara la 6-7, pun oamenii în stradă patru-cinci ore, și-napoi îmbarcă-i în autocar. Oamenii ăia timp de o zi nu fac baie, nu folosesc un WC... Cum să folosești oamenii ca pe niște animale?! Chiar nu se gândesc?”, a mai spus Vladimir Petruț.
Pagina 1 din 1
