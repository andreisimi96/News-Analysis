În 14 comune din județul Dolj s-a făcut cadastru gratuit, iar cetățenii au început încă de ieri să primească actele. Banii au venit prin Programul național de cadastru și carte funciară 2015-2023 (PNCCF), de la Agenția Națională de Cadastru și Publicitate Imobiliară (ANCPI). Cărți funciare gratuite au primit, astăzi și locuitorii unei comune din județul Olt.
Oltenii din localitatea Oboga au venit, ieri, la primărie pentru a primi actele gratuite pentru 4.450 de imobile. Cărţile funciare au fost deschise ca urmare a finalizării lucrărilor de înregistrare sistematică derulate pentru întreaga localitate, prin PNCCF. La eveniment a participat, din partea Agenției Naționale de Cadastru și Publicitate Imobiliară (ANCPI) Radu-Codruț Ştefănescu, președinte - director general al Agenției Naționale de Cadastru și Publicitate Imobiliară, Ileana Spiroiu, director adjunct și alți reprezentanți  ai oficiilor teritoriale și ai administrației publice locale. Oltul a înregistrat prin PNCCF, cele mai multe immobile. A reușit performanța de a înregistra integral  șapte localități cu peste 100.000 de imobile.
Terenuri agricole din 14 comune, cadastrate
Cărți funciare gratuite au primit și cetățenii din județul Dolj, unde s-au finalizat lucrări de înregistrare sistematică a terenurilor agricole în 14 comune.  Locuitori  din localitățile Afumați, Amărăștii de Sus,Călărași, Cioroiași, Desa, Galicea Mare, Gângiova, Gighera, Giurgița,Izvoare, Rojiște, Seaca de Câmp, Seaca de Pădure și Teasc au primit, ieri, gratuit, 10.450 cărți funciare de la directorul OCPI Dolj, Mihai Cilibiu. Lucrările de cadastru general au început în anii 2016 și 2017 și au fost finanțate de Agenția Națională de Cadastru și Publicitate Imobiliară (ANCPI), prin OCPI Dolj. În prezent, trei din cele 111 localități doljene sunt cadastrate în proporție de 100%, iar în alte 106 localități se desfășoară lucrări deînre gistrare sistematică a imobilelor.
Obiectivul principal al Programului Național de Cadastru și Carte Funciară 2015-2023 (PNCCF) este înregistrarea gratuită a tuturor imobilelor (terenuri, clădiri și apartamente) din România în Sistemul integrat de cadastru și carte funciară. PNCCF este finanțat din veniturile proprii ale ANCPI – peste patru miliarde de lei, dar și din fonduri externe obținute prin Programul Operațional Regional, în cuantum de aproximativ 312 milioane de euro. De asemenea, în cadrul acestui proiect, altă sursă de finanțare poate fi bugetul local.
Pagina 1 din 1
