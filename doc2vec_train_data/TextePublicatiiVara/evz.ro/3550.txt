Adam Valerian Foto: kronika.ro
Aproximativ 50 de maghiari din Tîrgu Mureș ajung mâine în București, unde vor organiza mitinguri de informare în patru puncte din Capitală.
Dr. Adam Valerian, preşedintele Asociaţiei Maghiare pentru Pregătirea Medicală şi Farmaceutică din România, a declarat că acțiunea de protest este generată de refuzul Senatului  Universității de Medicină și Farmacie din Tîrgu Mureș de aplicare a Legii Educației Naționale privind organizarea învăţământului cu predare în limba maghiară prin formarea de departamente proprii. „Totodată a semnat fuziunea cu Universitatea Petru Major care defavorizează multiculturalitatea garantată prin lege. Din acest motiv suntem obligaţi să organizăm acțiuni de informare în capitala ţării noastre, privind discriminarea etnică din universitate. În cursul anului 2018 în fiecare zi de sămbâtă  ne vom deplasa la Bucuresti 20-50 de persoane pentru un miting de informare”, a declarat Adam,
La intrarea în București, protestatarii se opresc la Realitatea Tv, unde rămân 30 de minute. Apoi, la intrarea în Piața Presei Libere mai fac un miting de 30 de minute. O acțiune de protest, dar mai scurtă, de 15 minute, va avea loc pe trotuarul din fața Arcului de Triumf. De acolo se vor deplasa pe jos până în fața Guvernului, unde vor sta 90 de minute. „Pe parcursul manifestării de informare vom purta în mână  un banner pe care scrie: ,,Creștinii suntem egali în faţa lui Dumnezeu. Cetăţenii ţării suntem egali în Constituţia României. Cerem aplicarea art. 135 al Legii Educaţiei Naţionale   fără discriminare etnică în Universitatea de Medicină şi Farmacie din Tîrgu Mureş “ și 4 bannere pe care va fi scris: ,,Românie, stat de drept, minoritatea cere respect, Aplicați Legea Educației fără discriminare etnică, Nu vrem noi hotare, vrem drepturi egale, Vrem egalitate în drepturi în UMF Tîrgu Mureș. În cursul manifestării vom folosi un sistem de 3 portavoci. Nu vom scanda lozinci anti-constituționale”, a declarat Adam Valerian.
Pagina 1 din 1
