Un nou pericol sesizat de Departamentul de Securitate Națională al SUA vizează atacurile cibernetice cu iz de terorism. Oficialii spun că „este doar o chestiune de timp” până ce hackerii vor putea sparge sistemele de apărare ale aeronavelor civile și vor prelua controlul avionului, putând produce un dezastru de proporții.
O agenție federală a finalizat un raport al cărui concluzie sumbră este că sistemele folosite la bordul avioanelor comerciale sunt vulnerabile la atacuri cibernetice, informează Daily Mail. Informațiile au fost inițial obținute de Motherboard Vice.
Cercetarea este o continuare a analizei care a fost demarată după ce un grup de experți în securitate au reușit să spargă sistemul unui avion Boeing 757, în 2016, totul fără ca piloții să își dea seama. Un anchetator cibernetic al Departamentului de Securitate Națională (DHS) a reușit să preia controlul aeronavei, în timp ce aceasta se afla pe pista aeroportului din Atlantic City, New Jersey, SUA.
„Am avut un avion la 19 septembrie 2016. Două zile mai târziu, am reușit să finalizez o penetrare non-cooperativă de la distanță. Ceea ce înseamnă că nu am avut pe nimeni care să atingă avionul, nu am avut o amenințare interioară. Am rămas în afara avionului, folosind lucruri tipice care pot trece peste securitatea aeronavei, și am reușit să stabilim o prezență în sistemele aparatului de zbor”, a spus expertul de la Departament, Robert Hickey, în timpul unei conferințe pe această temă din noiembrie 2017.
În documentul citat de Motherboard, la care DHS a oferit un răspuns oficial, stă scris faptul că mai toate companiile comerciale nu pot să oprească un atac cibernetic, iar potențialul de terorism în această zonă neexploatată până acum a trezit noi frici cu privire la modul în care atacatorii ar putea produce următorul mare dezastru în aer.
Pagina 1 din 1
