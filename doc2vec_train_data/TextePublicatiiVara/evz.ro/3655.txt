Fostul campion la tenis, Boris Becker, susține că ar avea imunitate diplomatică, astfel că nu poate fi dat în judecată. Becker a fost declarat în stare de faliment în 2017, ca urmare a sumelor datorate băncii private Arbuthnot Latham.
De trei ori câștigător al campionatului de la Wimbledon, Becker pretinde că este reprezentant diplomatic al Republici Centrafricane (CAR), ceea ce înseamnă că dispune de protecție împotriva oricărei acțiuni legale.
Acesta este acum urmărit în instanță pentru "bunuri suplimentare". CAR este una dintre cele mai sărace țări ale lumii, din cauza conflictelor nenumărate de pe teritoriul său. Autoritățile centrafricane l-au declarat pe dl. Becker atașat pentru sport și cultură la UE, în aprilie 2018. Avocații lui Boris Becker susțin că nu i se poate intenta niciun proces, cu excepția situației în care președintele CAR, Faustin-Archange Touadera, i-ar ridica imunitatea, la cererea guvernului britanic. Echipa sa de avocați a declarat: "Acest lucru înseamnă că domnul Becker nu poate fi supus niciunui proces în instanțele vreunei alte țări, atâta timp cât este agent diplomatic recunoscut ca atare". Fostul campion la tenis a declarat că procedurile au fost "nejustificate și nedrepte" și că faptul că a fost declarat falimentar i-a "provocat o serie întreagă de pagube". Dl. Becker a adăugat: "Sunt extrem de mândru să fiu numit în această poziție de către Republica Centrafricană... sportul este incredibil de important în Africa și devine rapid un limbaj universal". Fotografia sa apare pe site-ul ambasadei CAR din Bruxelles, iar legenda atașată acesteia îl descrie ca fiind atașatul Republicii Centrafricane pentru sport, cultură și relații umanitare. Un om de afaceri indian, un altul originar din Kazahstan, precum și un fost consilier al liderului libian Muammar Gaddafi, au încercat, în diverse momente, să evite acțiunile în justiție întreprinse în Europa contra lor, susținând că au imunitate diplomatică din partea CAR.
Pagina 1 din 1
