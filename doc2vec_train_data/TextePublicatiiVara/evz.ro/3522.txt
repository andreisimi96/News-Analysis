Judecătorul CCR, Petre Lăzăroiu, a dezvăluit pentru DCNews că joi a fost chemat de consiliera președintelui Klaus Iohannis.
UPDATE 14.31 Fostul judecător CCR Toni Greblă a spus la Antena 3 că trebuie să se lămurească dacă Simina Tănăsescu a transmis poziția Cotroceniului.
„Probabil s-a încercat o anume presiune asupra judecătorului CCR, ceea ce este total imoral, dar nu ştiu dacă presiunea a fost transmisă de către preşedintele României sau dacă a fost o iniţiativă personală a consilierei Simona Tănăsescu", a declarat acesta.
Greblă a mai spus că dacă întâmplările au avut loc la inițiativa personală a consilierei, atunci președintele Klaus Iohannis ar trebui să o demită pe aceasta de urgență.
Totodată, Administrația Prezidențială reacționează la afirmațiile făcute de judecătorul Curții Constituționale domnul Petre Lăzăroiu și precizează următoarele.
„Consilierul prezidențial doamna Simina Tănăsescu s-a întâlnit joi, 14 iunie a.c., cu judecătorul Petre Lăzăroiu la sediul Facultății de Drept a Universității București pentru a-i înmâna acestuia două cărți de specialitate pe zona dreptului financiar. Menționăm că în aceste zile consilierul prezidențial Simina Tănăsescu se află în concediu de odihnă tocmai pentru că desfășoară activități didactice.
În acest context, a avut loc o discuție pur teoretică pe marginea solicitării asociației civice VeDem Just, o discuție tehnică, între doi profesioniști de drept constituțional, care nu a implicat în niciun fel instituția Președintelui României. Drept urmare, sunt complet neadevărate și nefondate orice fel de speculații sau insinuări cu privire la eventuale presiuni exercitate asupra judecătorului Petre Lăzăroiu”, anunță Administrația Prezidențială.
UPDATE: Președintele Curții Constituționale, Valer Dorneanu, a reacționat extrem de dur după ce judecătorul Petre Lăzăroiu a povestit cum într-o întâlnire privată la inițiativa consilierului prezidențial Simina Tănăsescu i s-a adus la cunoștință că un decret prezidențial de revocare a sa este iminent.
„Dacă văd decretul îl voi putea comenta. Nu cred că cineva se poate gândi la așa ceva. Un judecător constituțional poate fi revocat doar în două mari cazuri: 1. Dacă a săvârșit o faptă penală și atunci aici avem text de lege sau dacă a săvârșit diferite fapte disciplinare și atunci doar plenul Curții Constituționale poate decide”, a spus președintele Curții Constituționale
Președintele CCR a luat la cunoștință ce s-a discutat la întâlnirea de la Cotroceni. „Da, mi-a spus domnul Lăzăroiu! Nu comentez întâlnirea. O respect pe doamna Tănpsescu și nu știu ce resorturi au determinat-o.
O anumită presiune simțim și ne putem imagina orice, repet ORICE. Legal și constituțional nu se poate da un decret de revocare a domnului judecător. El a avut un rest de mandat și apoi restul și la acea vreme nimeni nu a contestat. Legal și constituțional mandatul său este absolut în regulă. Dacă se va emite un decret de revocare el va fi atacat în condițiile legii. Se crează însă o mare stare de disconfort, insecuritate și mari semne de întrebare privind starea democrației în România”, a spus președintele CCR Valer Dorneanu pentru Știri pe Surse.
