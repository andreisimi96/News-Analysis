Huiduielile cu care a fost primită Gabriela Firea la ceremonia dedicată Simonei Halep, după victoria de la Roland Garos au generat, inevitabil, o asociere la nivel de imagine între tenismena noastră și mișcarea #Rezist.
De menționat că anume reprezentanții #Rezist sunt cei care au stat în spatele protestului de pe Arena Națională, încercând să o ”apere” de Primarul General al Capitalei și, implicit, de PSD. Fapt care a fost asumat explicit pe conturile de socializare ale cellor de la #Rezist.
Dar este oare această asociere de imagine una reală? Într-un mod surprinzător, această aparență creată la nivelul percepției publice este contrazisă dacă analizăm mai atent profilurile publice ale celor două părți. Să vedem despre ce este vorba.
Libertarieni vs Conservatori
Astfel, dacă reprezentanții mișcării #Rezist se validează prin participare civică, Simona Halep s-a dovedit a fi până acum o persoană neimplicată social, focusată exclusiv pe activitatea sa din tenis. Mai mult, în timp ce cei de la #Rezist împărtășesc cauze și convingeri liberale, fiind văzuți în spatele unor proteste gen Roșia Montana, dar și a celor care apără drepturile sexuale ale lesbienelor și homosexualilor, întreg comportamentul Simonei Halep a fost unul conservator, asociat mai curând familiei tradiționale și valorilor naționale, și care caracterizează comunitatea aromânească din care face parte.
Atei vs credincioși
Un alt element care face diferența între cei de la #Rezist și Simona Halep este raportarea la credință și la Dumnezeu. Simona Halep este o persoană credincioasă, o recunoaște chiar ea, public. Întrebată de revista Tennis Now ce părere are despre religie, Simona Halep a răspuns: „Credinţa e ceva foarte important în viaţa mea. Cred în Dumnezeu. Nu mă duc la biserică în fiecare săptămână, fiindcă nu e stilul meu, dar cred în El şi am mai multe iconiţe cu mine şi cred în ele“, a spus Halep. Este de notorietate și faptul că Simona Halep își face cruce după fiecare victorie a sa.
Nu același lucru se poate spune despre reprezentanții mișcării #Rezist. Aceștia sunt asociați, mai curând, cu ceea ce am putea numi o atitudine laică și atee față de viață. Este de amintit în acest sens implicarea reprezentanților #Rezist în acțiunea de boicotare a construirii Catedralei Neamului, dar și numeroasele poziții legate de predarea religiei în școli.
Putem spune, așadar, că, între cei de la #Rezist și Simona Halep, există suficiente diferențe structurale. Mai mult, într-un mod absolut surprinzător, între cele două părți există chiar și o serie de contradicții, care se datorează, în principal, valorilor și viziunilor diferite pe care acestea le împărtășesc.
Pagina 1 din 1
