Administraţia Naţională de Meteorologie (ANM) a emis, marţi, o atenţionare Cod galben de instabilitate atmosferică accentuată şi cantităţi de apă însemnate, valabilă din după-amiaza zilei de miercuri în mai mult de jumătate din ţară
Administraţia Naţională de Meteorologie (ANM) a emis, marţi, o atenţionare Cod galben de instabilitate atmosferică accentuată şi cantităţi de apă însemnate, valabilă din după-amiaza zilei de miercuri în mai mult de jumătate din ţară.
Potrivit meteorologilor, în intervalul 13 iunie, ora 14:00 – 15 iunie, ora 8:00, în Banat, Crişana, Oltenia, Maramureş, Transilvania, în jumătatea de vest a Munteniei şi în zonele de munte, instabilitatea atmosferică va fi accentuată şi se va manifesta prin averse torenţiale, frecvente descărcări electrice, vijelii şi căderi de grindină.
Cantităţile de apă vor depăşi 25 l/mp şi pe arii restrânse 60 – 80 l/mp, îndeosebi în sud-vest şi în zona montană.
ANM precizează că, în restul teritoriului, astfel de fenomene se vor semnala pe suprafeţe mici, în special pe parcursul zilei de joi, 14 iunie.
Pe de altă parte, începând de marţi, de la ora 20:00, şi până miercuri, la ora 14:00, va fi în vigoare o informare meteo de vreme rea la nivelul întregii ţări. Astfel, în intervalul menţionat, vor fi perioade cu instabilitate atmosferică accentuată în Maramureş, nordul Moldovei, local în Transilvania, Crişana şi Banat, precum şi în zona Carpaţilor Orientali şi a Munţilor Apuseni.
În aceste zone vor fi averse cu caracter torenţial, descărcări electrice, intensificări de scurtă durată ale vântului, care vor lua aspect de vijelie, şi condiţii de grindină. În intervale scurte de timp sau prin acumulare se vor înregistra cantităţi de apă ce vor depăşi 15 – 20 l/mp şi, izolat, 30 – 40 l/mp, notează ANM
Pagina 1 din 1
