Fostul președinte al SUA, George H. W. Bush, a ajuns la spital, de urgență, din cauza problemelor de sănătate. Hipotensiunea îi creează foarte multe probleme fostului înalyt demnitar.
Fostul lider de la Casa Albă, George H.W. Bush, în vârstă de 93 de ani, a fost internat în spital duminică, după „un episod de hipotensiune şi oboseală”, a anunţat purtătorul său de cuvânt, Jim McGrath, care a precizat că fostul şef de stat este „conştient şi alert”, relatează AGERPRES.
„Preşedintele George H. W. Bush a fost internat la Southern Maine Health Care astăzi (duminică) după un episod de hipotensiune şi oboseală. Probabil va rămâne câteva zile sub observaţie. Fostul preşedinte este conştient şi alert şi nu are dureri”, a anunţat pe Twitter purtătorul său de cuvânt.
El a fost spitalizat în Maine, un stat din nord-estul SUA. Se pare că fostul lider de la Casa Albă își va petrece inclusiv Ziua Memorială (28 mai), care celebrează soldații care au murit în timp ce luptau pentru statul american, în spital, conform Global News .
Fostul preşedinte republican (1989-1993) a mai fost internat în spital în aprilie, la o zi după funeraliile soţiei sale, Barbara, pentru o infecţie.
Fostul vicepreşedinte al lui Ronald Reagan suferă de boala Parkinson, ceea ce îl obligă de mai mulţi ani să se deplaseze într-un scaun rulant.
Soţia sa, Barbara Bush, stâlp al uneia dintre cele mai mari familii politice din Statele Unite, a decedat la 17 aprilie la vârsta de 92 de ani.
Pagina 1 din 1
