Regia Autonomă de Transport Bucureşti (RATB) va repune în funcţiune, la 1 iunie 2018, serviciul sezonier al liniei turistice Bucharest City Tour (tip Hop-On-Hop-Off), patru autobuze de tip double-decker urmând să asigure transportul călătorilor.
Autobuzele vor circula zilnic, la intervale de 20 - 25 de minute, pe traseul: Piaţa Presei, Arcul de Triumf, Şoseaua Kiseleff, Piaţa Victoriei, Calea Victoriei, Palatul CEC, Palatul Parlamentului, cu revenire prin Piaţa Unirii, Piaţa Universităţii, Piaţa Romană, Piaţa Victoriei, Piaţa Charles de Gaulle, Arcul de Triumf, Muzeul Satului, Piaţa Presei, se arată într-un comunicat al RATB. Capacitatea fiecărui autobus în parte va fi de 77 de locuri, dintre care 50 pe platformă. Intervalul orar în care autobuzele vor fi puse la dispoziţia publicului călător este 10:00 - 21:00.
Serviciul, care este unul sezonier, va funcţiona până la 15 octombrie 2018, potrivit RATB. În ceea ce priveşte cardul de călătorie, acesta poate fi procurat direct din autobuz, la preţul de 25 lei. Copiii cu vârste cuprinse între 7 - 14 ani vor achita 10 lei pentru un card, în timp ce minorii cu vârsta de până la 7 ani vor beneficia de transport gratuit.
O altă variantă pe care o au la îndemnâă turiştii se referă la posibilitatea de a călători cu autobuzul Bucharest City Tour, prezentând la urcare voucherul primit de la partenerii RATB: hoteluri şi agenţii de turism. “Cardul este valabil 24 de ore de la prima validare, oferind flexibilitate în alegerea programului, pasagerii având posibilitatea să întrerupă plimbarea cu autobuzul supraetajat pentru vizitarea obiectivelor de interes întâlnite pe traseu şi să o continue, ulterior, cu altul, din oricare staţie de pe traseu. Turiştii mai beneficiază de un ghid audio în limbile română, engleză, franceză şi italiană, accesibil cu ajutorul echipamentelor existente în autobuz, precum şi prin instalarea unei aplicaţii pe smartphone-ul personal în urma scanării unui cod QR afişat în autobus”, se mai arată în comunicatul RATB.
Pagina 1 din 1
