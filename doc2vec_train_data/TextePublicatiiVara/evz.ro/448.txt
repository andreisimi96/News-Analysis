Doi frați din Lipova au fost prinși în timp ce cultivau cannabis în extravilanul comunei arădene Târnova. Acesta nu era singurul loc unde arădenii plantaseră drogurile, mai existând o plantație și pe raza localității Zăbalț.
Cei doi frați, Beniamin și Aurelian Cocan, au 46, respectiv 56 de ani. Sursele EVZ arată că unul era fost vameș, iar celălalt inginer agronom. Amândoi se ocupau cu agricultura, având terenuri și stupi de albine. ”În cursul zilei de ieri, ofițerii Serviciului de Combatere a Criminalității Organizate Arad au prins în flagrant două persoane de sex masculin în timp ce cultivau mai multe plante de cannabis. În urma perchezițiilor domiciliare efectuate a fost descoperită cantitatea de un kilogram masă uscată vegetală de cannabis. Cei doi au fost conduși la sediul DIICOT Arad unde s-a luat măsura reținerii în ceea ce-i privește, urmând ca în cursul zilei de astăzi să fie prezentați Tribunalului Arad cu propunere de arestare preventivă”, arată Cosmin Popovici, șeful Serviciului de Combatere a Criminalității Organizate Arad.
Prima plantație de cannabis a fost descoperită în extravilanul localităţii Târnova, fiind vorba de 34 de plante. Pe lângă aceasta, pe raza localității Zăbalț, arădenii mai cultivau 126 de plante cannabis, iar acasă la unul din ei, anchetatorii au mai descoperit alte 17 fire de cannabis, în ghivece, ce urmau să fie plantate în aer liber, dar și 1.005 g de inflorescențe culese și uscate.
Cei doi au fost reținuți 24 de ore, iar marți, completul de judecată de la Tribunalul Arad a decis arestarea lor preventivă pentru 30 de zile. Ei sunt acuzați de săvârșirea infracțiunii de trafic ilicit de droguri de risc în formă continuată.
Pagina 1 din 1
