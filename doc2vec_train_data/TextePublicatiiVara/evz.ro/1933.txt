A mai rămas doar o zi până când publicul va avea ocazia să descopere atmosfera satului românesc din epoca medievală! În zilele de 8, 9 și 10 iunie, între orele 10:30 - 18:00, Piața Constituției din București va fi locul unei altfel de întâlniri cu istoria, prin ateliere de meșteșuguri străvechi (olărit, sculptură în lemn, pictură pe scuturi, pielărie și țesătorie), dansuri și jocuri medievale, turnir și competiții între străjeri.
Ca într-un decor de film, lumea rurală a secolului al XIV-lea este readusă la viață în cele mai mici detalii, iar pesonajele fascinante ale epocii le vor fi ghizi tuturor celor curioși să parcurgă o călătorie în timpuri îndepărtate, în vremea lui Vlaicu Vodă – domnitorul Țării Românești între anii 1364 și 1377.
Începând cu ora 21:00, publicul va putea urmări spectacolul Vlaicu Vodă, în regia lui Horia Suru, o versiune concentrată a piesei omonime a lui Alexandru Davila. Corul Ascendis, formația Trei parale și grupul Bălașa Percussion, alături de un ansamblu instrumental arhaic, vor da culoare universului sonor specific epocii, creat prin muzica originală semnată de Petre Ancuța, iar actorii Teatrului EXCELSIOR, alături de actori invitați, vor da expresie personajelor fascinante ale dramei istorice.
O experiență care se adresează publicului de toate vârstele, Vlaicu Vodă este șansa unică de a descoperi tradiția populară românească și istoria dintr-o perspectivă inedită.
PROGRAMUL ACTIVITĂȚILOR DIN SATUL MEDIEVAL ÎN TIMPUL ZILEI PIAȚA CONSTITUȚIEI | 8 – 9 – 10 IUNIE
10:30- 12:00 - Ateliere
