Crima care a avut loc marți după-amiază în Capitală, pe strada Rucăr, scoate la iveală violența întâlnită atât la televizor, cât și pe internet, fără un control atent din partea părinților duce la un deznodământ tragic. A fost transpusă în practică din realitatea virtuală, de un copil de numai nouă ani. Cu patru lovituri de cuțit și-a doborât bunica nervos pe faptul că nu a fost lăsat la calculator. De fapt traumele lui sunt mult mai adânci.
Vecinii spun că băiatul nu era sociabil, era agresiv, impulsiv din orice. Unii spun că ar fi suferit de ADHD (n.n. - o tulburarea de neurodezvoltare caracterizată prin deficit de atenție și hiperactivitate), dar aceasta este doar o supoziție. Psihologul Mihaela Săhlean a declarat pentru EvZ că „este exemplul clasic al lipsei monitorizării parentale corecte. Copilul, în mod evident, a fost expus unor scene de violență și nu mă refer aici la violența din familia de origine, mă refer la violența pe care putea să o vadă la televizor sau căutată pe internet, pe propriul telefon și există această posibilitate, luând în calcul vârsta copilului, să confunde ceea ce vede în anumite personaje negative cu realitatea.”
Violența devenită normalitate
„Nu se poate justifica această crimă prin diagnosticul de ADHD. Gândiți-vă ce ar însemna ca toți copiii cu ADHD să facă așa ceva. Este o exagerare. Au fost patru lovituri de cuțit ceea ce înseamnă o agresivitate pe care acest copil o avea oricum. Eu sunt convinsă că nu era la prima manifestare de acest gen, doar că aceasta a fost cu o finalitate devastatoare. Este exemplul clasic al imposibilității monitorizării parentale fiindcă situația lui era una particulară – tatăl plecat, mama cu anumite probleme de sănătate și o bunică, până la urmă nu în foarte bună capacitate de a avea grijă de un nepot cu problemele lui. Nu toți copiii, în universul acesta, sunt cuminți și ascultători. Cred că trebuie să se vorbească foarte mult cu el în așa fel încât să și înțeleagă ceea ce a făcut pentru că regreți ceea ce ai făcut doar dacă înțelegi ceea ce ai făcut. El personal are foarte multă nevoie de ajutor specializat. Se expune violența ca fiind ceva normal. Copiii, adolescenții se desensibilizează la violență și atunci ea trece ca ceva ce este normal să se întâmple”, a mai spus psihologul Mihaela Săhlean.
Rele tratamente aplicate minorului
Conform unor surse judiciare situația minorului și a fratelui său mai mic, în vârstă de 7 ani, nu era deloc una fericită. Părinții lor sunt divorțați, iar lupta pentru copii era acerbă între Daian și Lăcrămioara. Cel mai recent proces a fost deschis anul trecut de mama copiilor, Lăcrămioara, pentru majorarea cuantumului pensiei alimentare. Divorțul, conform site-ului just.ro s-a pronunțat în anul 2015, cu acordul părților, când tutela copiilor minori a fost acordată mamei, iar tatălui i-a fost acordat program de vizite.
Tatăl copiilor se afla la a doua căsătorie. Nici prima căsătorie cu Camelia nu a fost una liniștită. În anul 2004, soția de la acea vreme, Camelia l-a dat în judecată pentru lovire sau alte violențe. În anul 2008 a fost acționat în instanță pentru rele tratamente aplicate minorului dar și pentru abandon de familie. A fost condamnat la un an de închisoare de Tribunalul București. În apel, în anul 2012, Curtea de Apel l-a condamnat definitiv la trei ani de închisoare cu suspendare sub supraveghere și termen de încercare 8 ani pentru rele tratamente aplicate minorului Dorin Mihail.
Surse judiciare au declarat că Daian este tenor la Opera București.
Pagina 1 din 1
