Putin vrea să transforme Cupa Mondială care începe joi într-un triumf diplomatic. Greva foamei făcută de Oleg Sențov îl pune în dificultate.
În momentul în care Cupa Mondială la fotbal va debuta joi, în Rusia, cineastul ucrainean Oleg Sențov, care ispășește o pedeapsă cu închisoarea de 20 de ani într-o închisoare rusească, a împlinit o lună de când se află în greva foamei.
În vârstă de 41 de ani, Sențov s-a declarat pregătit să moară în închisoare, dacă nu i se satisface cererea de a fi eliberat împreună cu ceilalți „prizonieri politici” ucraieni deținuți în Rusia, informează AFP.
Pentru că s-a opus anexării Crimeii de către Moscova în 2014, cineastul a fost condamnat la 20 de ani de închisoare pentru „terorism” și „trafic de arme”, în urma unui proces care a fost calificat drept „stalinist” de Amnesty International, și denunțat de Kiev, Wasgington și Uniunea Europeană.
Conștient că protestul lui Sențov – cu atât mai mult o eventuală tragedie în cazul său – ar putea umbri Cupa Mondială, Vladimir Putin a evocat sâmbătă, în timpul unei discuții telefonice cu omologul său de la Kiev, Petro Poroșenco, un eventual „schimb de deținuți” între cele două țări.
Nimeni nu știe dacă aceste negocieri vor fi încheiate cu succes și dacă un schimb va avea loc suficient de rapid înainte ca Oleg Sențov să pățească ceva grav, el aflându-se în greva foamei din 14 mai.
„Ar fi cu adevărat foarte prost pentru Putin dacă aceste lucruri negative ar ține prima pagină a presei în timpul campionatului”, subliniază Andrei Kolesnikov, analist la centrul Carnegie din Moscova.
„Toată lumea a înțeles că nu voi ceda”, a scris cineastul ucrainean într-o scrisoare deschisă difuzată sâmbătă.
Medicii l-au avertizat recent pe Sențov că rinichii săi ar putea ceda și că în curând se vor instala în organism efecte ireversibile ale grevei foamei, a informat avocatul său, Dmitri Dinze.
Personalul medical l-ar fi amenințat pe Sențov că îl vor alimenta forțat cu un furtun, procedură denunțată de militanții pentru drepturile omului ca o formă de tortură.
Cineastul, care a slăbit deja opt kilograme, ar fi acceptat să i se administreze glucoză pe cale intravenoasă.
