Cutremur în una dintre cele mai tensionate zone ale planetei. Coreea de Sud și Statele Unite vor anunța suspendarea exercițiilor militare „la scară largă”, în următoarea săptămână, cu mențiunea că acestea vor fi reluate dacă se observă încălcarea înțelegerii asumate de Coreea de Nord în ceea ce privește denuclearizarea, conform unor surse citate de presa din Sud.
Agenția de presă Yonhap din Coreea de Sud a citat o sursă anonimă din interiorul Guvernului de la Seul, spunând că suspendarea va afecta doar exercițiile militare comune majore, nu și pe cele de rutină, relatează Reuters.
La finalul summit-ului pe care l-a purtat cu liderul nord-coreean Kim Jong-un, președintele american Donald Trump a făcut o declarație surprinzătoare. Trump afirmase că va pune în aplicare planul de a-i retrage pe cei aproape 30.000 de soldați americani din Coreea de Sud.
Declarația lui Trump cu privire la retragerea forțelor vine ca o surpriză, atât pentru Coreea de Sud, cât și pentru oficialii armatei SUA, care s-au opus mereu unei astfel de măsuri. Liderul de la Casa Albă a făcut aceste afirmații în timpul conferinței de presă de după summit, numind exercițiile militare scumpe și „provocatoare”.
Seulul a transmis că trebuie să își dea seama „de înțelesul precis sau de intențiile” promisiunilor lui Trump, afirmând că este „dispus să exploreze măsuri variate pentru a ajuta la progresarea discuțiilor”.
Totuși, dând semne că ia în considerare această opțiune, președintele din Sud, Moon Jae-in, declarase, joi, că Seulul trebuie să fie atent cu privire la presiunile militare puse pe statul vecin, dacă dorește o denuclearizare a Phenianului.
Pentru Kim, încetarea acestor exerciții a fost o cerere recurentă, parte din dorința liderului din Nord de a elibera peninsula de prezența militară a americanilor. Rămâne de văzut dacă există vreo posibilitate ca, așa cum își doreșete Phenianul, armata SUA să părăsească zona complet.
Pagina 1 din 1
