Miliardarul din domeniul presei Serge Dassault a murit luni la vârsta de 93 de ani. Francezul era și patronul unei companii din domeniul aerospațial. Omul de afaceri a murit în biroul său.
Anunțul a fost făcut printr-un comunicat de presă al familiei publicat de ziarul Le Figaro, deţinut de familia lui Dassault, relatează DPA.
Dassault, care a exercitat mai multe mandate de senator pentru formaţiunea de centru-dreapta Les Republicains între 2004 şi 2017, a condus afacerea familiei Groupe Dassault, care fabrică avionul francez de luptă Rafale.
Dassault şi familia sa aveau o avere netă de 26,1 miliarde de dolari, potrivit revistei Forbes, care a evaluat că aceasta era a patra avere din Franţa şi cea de a 41-a din lume.
Pe lângă afacerea care fabrică Rafale şi ziarul conservator Le Figaro, Grupul Dassault include şi subsidiare care fabrică echipamente de apărare şi de navigaţie aeriană, avionul privat Falcon, şi podgorii de vie.
Dassault, un aliat apropiat al fostului preşedinte de dreapta Nicolas Sarkozy, nu a fost ocolit de controverse.
Anul trecut, Dassault a fost amendat cu 2 milioane de euro pentru ascunderea unor conturi în străinătate şi i s-a interzis să deţină o funcţie publică timp de cinci ani. Avocaţii patronului din presă au anunţat la momentul respectiv că omul de afaceri intenţionează să facă apel.
În 2009, principalul tribunal administrativ francez l-a lipsit pe Dassault de funcţia de primar al localităţii Corbeil-Essonnes, afirmând că există dovezi că a făcut „donaţii de bani de o mărime considerabilă... unor locuitori ai comunei” înainte de alegerile locale.
Serge Dassault a murit de insuficienţă cardiacă în biroul său de pe Champs-Elysees din Paris, a anunţat familia sa.
Pagina 1 din 1
