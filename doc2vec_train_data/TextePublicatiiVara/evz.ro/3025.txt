Larry Watts la Craiova. Foto:ziaristionline.ro
Istoricul american Larry Watts şi-a lansat cartea „Oaia albă în  turma neagră. Politica de securitate a României în perioada Războiului Rece” la Craiova, lucrare în  care atestă ofensiva politică a Bucureştiului, pentru a-şi proteja interesele, dar şi măsurile defensive şi de contraofensivă ale Moscovei şi aliaţiilor săi de la începutul anilor 1960, până la sfârşitul anului 1989.
Larry Watts subliniază în cartea sa faptul că acțiunile politice ale României nu au fost concepute doar, și nici măcar în primul rând, pentru a se opune Uniunii Sovietice – o percepție eronată care a dus deseori la interpretări greșite ale eforturilor depuse de România pentru a ajunge la o înțelegere echitabilă cu Moscova. Politica Bucureștiului a fost structurată pornind de la un obiectiv mai amplu – acela de a atrage Uniunea Sovietică spre o abordare consultativă instituțională și pentru a crea un climat global de securitate care să împiedice Moscova să folosească unilateral forța militară coercitivă, susținând concomitent dezideratul de egalitate al statelor mici și mijlocii pe scena internațională – împingând necontenit conducerea sovietică pe calea dezarmării nucleare și a unei abordări a relațiilor interstatale pe baze eliberate de considerente ideologice.
„Eludarea controlului sovietic era prioritatea principală a celei mai mari părți a elitei comuniste din România chiar și înainte de moartea lui Stalin. Unul dintre principalele motive era ostilitatea pe care Rusia bolșevică o nutrea față de prezența însăși a României în cadrul Cominternului unde, în 1924-1943, autoritățile de la Moscova ordonaseră tuturor membrilor acestuia să militeze și să acționeze pentru distrugerea statului român. Două decenii de cooperare și de operațiuni antiromânești lăsaseră o amprentă notabilă asupra mentalității celorlalți lideri comuniști. Când au preluat puterea în țările comuniste din Europa de Est, foștii cominterniști au continuat să manifeste aceleași atitudini șovine la adresa românilor.”, a precizat Larry Watts, la Craiova, potrivit Cuvântului libertăţii .
Pagina 1 din 1
