Onica Ioan Alin, polițist în Simleul Silvaniei, a încercat să facă o manevră, dar judecătorii nu i-au permis acest lucru. Acesta a cerut strămutarea dosarului în care este judecat după ce și-a bătut cu bestialitate un coleg.
Mircea Gaidoş, un agent de la Poliţia Orăşenească Şimleu Silvaniei a ajuns în stare gravă la spital, după ce a fost snopit în bătaie de colegul său, Ioan Onica. Agresiunea a avut loc marţi, 16 ianuarie, după petrecere prilejuită de bilanţul anual, când poliţiştii din zona Şimleului au petrecut la Cabana Brădet din oraş.
„În baza art 74 cpp respinge ca nefondată cererea de strămutare a judecării dosarului 163/84 /2018 aflat pe rolul Tribunalului Sălaj, cerere formulată de către inculpatul petent OIA. Obligă petentul la plata cheltuielilor judiciare avansate de stat în cuantum de 500 lei Definitivă Pronunţată în şedinţa publică de azi, 4 iunie 2018”, arată soluția pe scurt a Curții de Apel Cluj.
„Agresiunea a avut loc într-o zonă izolată pe un teren proprietatea martorilor, care auzind strigătele de disperare, însă tocmai datorită acestor strigăte aceştia au preferat să stea în casă şi să nu intervină între cei doi, au anunţat organele de poliţie şi abia atunci inculpatul a încetat să exercite acte de violenţă asupra persoanei vătămate. Din depoziţiile martorilor, reiese faptul că inculpatul îi aplica victimei lovituri cu piciorul de sus în jos, iar persoana vătămată nu riposta deloc, ci doar se văita”, se mai arată în document.
Judecătorul de la Tribunalul Sălaj a concluzionat cazul ca fiin „tentativă de omor”.
„În raport cu numărul şi intensitatea loviturilor, lovituri repetate puternice care au cauzat fracturi multiple cu deplasare la nivelul toracelui şi la nivelul capului, aplicate cu pumni şi picioare şi cu zonele lezate respectiv zona capului şi zona toracelui, leziunile fiind de natură a pune în primejdie viaţa victimei reiese intenţia inculpatului de a suprima viaţa victimei, toate acestea duc la concluzia că încadrarea juridică corectă este cea de tentativă de omor”, a precizat judecătorul de drepturi şi libertăţi de la Tribunalul Sălaj, conform Gazetadecluj .
Pagina 1 din 1
