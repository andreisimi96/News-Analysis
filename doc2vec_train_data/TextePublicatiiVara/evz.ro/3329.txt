Campionatul Mondial de Fotbal Rusia 2018 debutează, astăzi, la Moscova, de la ora 18.00, cu partida Rusia – Arabia Saudită. De la ora 17.00 e programată festivitatea de deschidere cu Robbie Williams și brazilianul Ronaldo capete de afiș.
În Moscova totul e la nivel maxim. Chiar că nici nu mai trebuie tradus cuvântul „balșoi”. De la bulevardele lungi și late de 6 benzi, la clădirile de birouri și apartamente tip zgârie-nori la cele vechi, comuniste, măcar de dimensiunea fostei Case a Scânteii. Încheind cu stadionul Lujniki, un mastodont cu 81.000 de locuri, din piatră și oțel, inaugurat în 1956 și modernizat în anii 2000.
Pe această arenă, simbol al măreției ruse, de la ora 18.00 (în direct la TVR 1), ora lor și a României, Campionatul Mondial 2018 va debuta cu meciul Rusia- Arabia Saudită.
Un Campionat Mondial găzduit de o țară cât un continent, un meci găzduit de un oraș cât o țară!
Securitate ca la un Summmit NATO
Condițiile de securitate în Moscova acestor zile sunt la standardele unui summit NATO. În fan-zone-ul uriaș de la Vorbyovy Gory, asupra căruia veghează mărețele turnuri ale celebrei Universități Lomonosov, se intră, indiferent din care parte vii, prin filtre ca la aeroport. În stațiile de metrou, mai ales cele din apropierea stadionului Lujniki, ți se verifică rucsacul sau orice alt obiect de bagaj.
Se lucrează în draci la zona unde sunt așteptați zeci de mii de fani din întreaga lume. Vezi oameni care tund pomii cățărați pe nacele, alții care greblează iarba parcului imens în care e adăpostit fan-zone-ul.
Mai toți aceștia, după fizionomie, par să provină din foste republici sovietice gen Uzbekistan, Afganistan, Kîrgîstan sau mai știu eu care altele. Trag din greu fiindcă timpul frige, iar Țarul Putin vrea un Mondial ca la carte. Oamenii sunt prietenoși și, dacă-i întrebi ceva, indiferent prin ce mijloace, râd de mama focului când nu pot să te ajute.
Aproximativ 500 de români din diaspora la meciuri
Potrivit datelor deținute de Ambasada României la Moscova, undeva spre 500 de români, cifra exactă din aceste zile ar fi de 474, și-au cumpărat bilete pentru meciurile care se vor disputa de-a lungul și de-a latul Maicii Rusia. Majoritatea provin din diaspora. În total ei șiau achiziționat aproximativ 1.500 de bilete, dar, bine- înțeles, un fan putea achiziționa tichete la meciuri diferite.
Tot potrivit celor care lucrează în ambasada noastră, Mexicul și Brazilia vor fi echipele cu cei mai mulți suporteri, în jur de 30.000 fiecare! Mexicul chiar mai mulți, fiindcă în baza de date FIFA, dar și a ambasadelor, figurează mii de cetățeni americani care vor veni în Rusia pentru meciuri. Cum SUA nu au echipă calificată, se bănuiește că din miile de urmași ai Unchiului Sam cei mai mulți vor tremura pentru Mexic.
