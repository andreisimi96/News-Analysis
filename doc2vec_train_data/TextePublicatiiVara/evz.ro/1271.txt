Comentarii | 0 Vizualizari
Senatorii USR au părăsit, ieri, lucrările plenului Senatului, după un schimb de replici între senatorul Radu Mihail și președintele de ședință, senatorul Adrian Țuțuianu.
Senatorii USR au fost nemulţumiţi că nu li s-ar fi respectat dreptul de a lua cuvântul, conform regulamentului, la proiectul de lege de abilitare a Guvernului de a emite ordonanţe pe perioada vacanţei parlamentare.
Ulterior, Florina Presadă a motivat votul împotrivă al USR şi a precizat că "atunci când USR va fi la guvernare, va face un proiect fundamentat pentru abilitarea Guvernului de a emite ordonanţe".
Președintele de ședință, Adrian Ţuţuianu (PSD) a replicat de la prezidiu că acest fapt va fi făcut de "un distins coleg născut peste o sută de ani".
Potrivit lui Radu Mihail, senator USR, după această replică, el i-ar fi cerut lui Adrian Ţuţuianu să ia cuvântul în nume personal, şi nu ca preşedinte de şedinţă.
„Aici e Parlament, nu maidan! Te rog frumos să mergi în sală! Exact aşa, pentru că aşa te-ai exprimat şi eşti lipsit de foarte multă educaţie, te rog frumos să mergi în sală", a afirmat Adrian Ţuţuianu de la prezidiu.
Ulterior, senatorii USR au părăsit sala de plen.
"Am vrut să intervenim pentru că, în timp ce pentru noi nu se respectă regulamentul, domnul Ţuţuianu a făcut remarci absolut deplasate din poziţia sa de preşedinte al şedinţei, fără să spună că vorbeşte în nume propriu, şi când am fost să explic că e obligat să îmi dea cuvântul, am fost tratat cu un limbaj foarte ciudat, la per tu, cu 'băi', remarci absolut deplasate. Nivelul dezbaterii a coborât extrem de mult. De fapt, nu mai este vorba de o dezbatere, este vorba de nişte insulte la care suntem supuşi şi nu putem continua în acest ritm în Senatul României", a spus senatorul USR Radu Mihail după ce a ieşit din plenul Senatului.
Pagina 1 din 1
