Guvernul nu va mai realiza cu asistența Băncii Mondiale autostrada A3 Ploiești – Comarnic - Brașov, ci va merge din nou - pentru a patra oară - pe ideea unui Proiect PublicPrivat (PPP) - variantă ce a eșuat de trei ori în ultimii 15 ani.
De data aceasta se încearcă folosirea de fonduri europene în cadrul PPP-ului, iar de proiect se va ocupa Comisia de Prognoză cu o unitate special înființată în acest scop. Reprezentanții Băncii Mondiale spun că nu au fost încă informați oficial de statul român despre o astfel de decizie.
„Cu Banca Mondială eram doar într-un proces de pregătire a unui acord. S-a luat decizia guvernamentală ca acest proiect să fie promovat ca PPP. Nu se mai justifică pentru statul român să se împrumute cu 35 de milioane de euro de la Banca Mondială, ci să se revizuiască SF-ul în interiorul procedurii de PPP”, au declarat surse din Ministerul Transporturilor.
Aceleași surse afirmă că durata PPP-ului construcție +operare-întreținere va fi de peste 40 de ani, mult mai mare față de cei 26 de ani pe cât era gândită ultima tentativă eșuată de a concesiona autostrada.
Amenințări cu pușcăria
Sebastian Ghiţă a afirmat, la RTV, că Victor Ponta a fost ameninţat de DNA, când era premier, că va fi arestat dacă va semna contractul pentru Autostrada Comarnic-Braşov. Fostul premier a confirmat cele spuse de Ghiţă. „Da, am mai spus chestia asta, nu e aşa o noutate, decât faptul că o spune şi domnul Ghiţă. Ce e mai important e că nu a reuşit nimeni să lege Transilvania de restul României prin autostradă”, a declarat Ponta.
Pagina 1 din 1
