Pentru prima oară de la alegerile parlamentare din decembrie 2016, partidele care formează coaliția de guvernare nu mai dețin, singure, majoritatea necesară adoptării promisiunilor electorale în Camera Deputaților.
După ce fostul premier PSD Victor Ponta a fost achitat de instanța supremă într-un dosar de corupție, un număr de 5 deputați PSD s-au înscris în ultimele zece zile în Pro România, noul partid al fostului prim-ministru: Marilena Meiroșu, Cătălin Nechifor, Mircea Titus Dobre, Gabriela Podașcă și Nicolae Bănicioiu.
Coaliția de guvernare formată din PSD și ALDE a pierdut, în acest fel, majoritatea în Camera Deputaților.
PSD și ALDE au nevoie de 165 de voturi să-și treacă legile prin camera inferioară a Parlamentului, însă nu mai au decât 164 de voturi: după plecările recente din PSD, social-democrații au rămas cu 149 de deputați, iar ALDE are 15 deputați.
Este pentru prima oară de la alegerile parlamentare din decembrie 2016 când PSD și ALDE nu mai dețin, singure, majoritatea în Camera Deputaților.
Liderii coaliției de guvernare, Liviu Dragnea și Călin Popescu Tăriceanu, sunt obligați, în acest fel, să apeleze la sprijinul UDMR și al minorităților naționale pentru a-și trece prin Camera Deputaților măsurile din programul de guvernare.
PSD și ALDE au încheiat cu UDMR un acord de colaborare parlamentară și coaliția de guvernare s-a bazat și până în prezent pe sprijinul maghiarilor la vot, dar și pe sprijinul celor 17 deputați ai minorităților naționale. Dacă până acum ajutorul UDMR-ului și al minorităților era opțional, de acum înainte acesta devine obligatoriu.
Pagina 1 din 1
