Furtuna din Timiș a făcut ravagii în orașul Sânnicolau Mare, miercuri la prânz. Ploaia a umplut trotuarele şi a inundat parcări din zona blocurilor. Din pricina rafalelor puternice de vânt, unul dintre copacii din curtea Liceului Teoretic „Ioan Jebelean” a fost rupt de la mijloc. O parte din trunchiul arborelui a căzut peste gard, pe trotuar şi pe carosabil. A fost nevoie de  intervenţia pompierilor pentru ca circulaţia să revină la normal.
Situaţia cea mai gravă s-a înregistrat însă în zona blocurilor de pe strada Gheorghe Lazăr. Acoperişul uneia dintre clădiri a fost smuls de furtună, iar bucăţi imense din el au căzut peste autoturisme şi în parcarea din apropiere. În centrul oraşului, umbrelele teraselor au fost luate pe sus, de vânt, iar mobilierul mișcat din loc. O umbrelă care a început să zboare s-a transdformat în proiectil, intrând prin fereastra unui magazin. Până la această oră nu se cunosc victime.
Administrația Națională de Meteorologie (ANM) a emis o atenționare cod portocaliu de vreme rea, valabilă pentru județele Timiș și Arad până la ora 14.00, însă este posibil ca avertizarea meteo să fie prelungită pe tot parcursul zilei de miercuri. Sunt semnalate averse torenţiale care vor depăşi 30 – 35 l/mp, frecvente descărcări electrice, grindină de dimensiuni mici și medii și intensificări de scurtă durată ale vântului.
Pagina 1 din 1
