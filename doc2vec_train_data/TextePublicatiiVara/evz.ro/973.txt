De 1 iunie – Ziua Internaţională a Copilului -, TVR şi-a deschis porţile pentru copii, părinţi şi bunici. Pentru 12 ore, în intervalul 9.30-21.30, curtea TVR s-a transformat într-un imens spaţiu de joacă, iar pe parcursul întregii zile, aproape 3.500 oaspeţi din toată ţara au venit la cea de-a treia ediţie „Joaca de-a copilăria”.
Profesioniştii TVR au pregătit spectacole de teatru, de muzică uşoară şi populară, poveşti interactive, au amenajat spaţii pentru gaming şi sport, întreceri cu maşini, casting şi experimente ştiinţifice care s-au desfăşurat atât la sediul TVR, cât şi în transmisii live.
Canalele TVR1, TVR2, TVR3 şi TVR HD s-au aflat într-un maraton în direct de-a lungul întregii zile, iar telespectatorii s-au putut bucura, prin intermediul micului ecran de surprizele evenimentului. Au fost 20 de ore de transmisii live, simultan, pe canalele TVR. Show-urile premium ale TVR au avut ediţii seciale: „Vedeta populară” a fost înregistrată de Iuliana Tudor şi difuzată în aceeaşi seară la TVR 1. Virgil Ianţu, gazda „Câştigă România!” a pus întrebări de cultură generală unor elevi excepţionali, într-o ediţie specială a concursului difuzat de TVR 2.
Artişti consacraţi, ansambluri folclorice, grupuri care au cântat melodii pentru copii, magicieni, vedete, campioni în diferite sporturi au oferit ore de neuitat. Printre aceştia s-au numărat: Gaşca Zurli, Paula Seling, Andreea Antonescu, Ovi, Alina Sorescu, Andrei Tudor Band, Leon Magdan – „Profesorul de Joacă” -, Magicianul Augustin, The Humans etc.
Printre principalele atracţii au fost: -       Studioul „Câştigă România!” Gaşca Zurli a dansat şi a cântat aici melodiile preferate ale piticilor. Surpriză mare când în studio au intrat.. lupii. Echipa de cascadori şi actori condusă de Vali Vasilescu, de la „Basme cu Cai”, a venit la TVR cu uliul Vifor şi cu doi lupi blânzi şi prietenoşi, pentru a spune povestea vrăjitoarei „Baba Samca”. -       Studioul în care Iuliana Tudor şi echipa emisiunii „Vedeta populară” au înregistrat o ediţie specială dedicată celor mici. - „Zona de sport” unde copiii au primit autografe de la staruri precum Larisa Iordache, Marius Urzică, Mihai şi Irina Covaliu, Nana Falemi, Ana Maria Brânză, Johannes van Heerden, Viorica Susanu, Alin Jivan, Alina Dumitru, Ionel Dănciulescu etc. -       Studioul „Ieri, azi, mâine”, cu spectacole de dans, balet şi muzică interpretată de artişti consacraţi sau grupuri de copii. -       Studioul „Cântec şi poveste” care a adus în mijlocul copiilor tradiţiile şi muzica populară.
