Procurorul șef al DNA s-a prezentat, miercuri, la CSM, unde Secția pentru Procurori a analizat raportul Inspecției Judiciare privind abateri disciplinare pe care Laura Codruța Kovesi le-ar fi comis prin refuzul de a se prezenta la comisia parlamentară de anchetă.
Șefa DNA a refuzat să dezbată subiectele care țin primele pagini ale ziarelor. La ieșirea de la CSM, Kovesi s-a rezumat să spună doar „La revedere!” și să ceară să fie lăsată să urce în mașină, șefa DNA considerând că ziariștii o împiedică să plece.
Procurorul-şef DNA nu a făcut declaraţii nici la intrarea în sediul Consiliului Superior al Magistraturii.
Inspecţia Judiciară a exercitat, în luna aprilie, o acţiune disciplinară faţă de Laura Codruţa Kovesi, referitor la refuzul de a se prezenta în faţa Comisiei speciale de anchetă a Parlamentului. Raportul inspecţiei a fost transmis Secţiei pentru Procurori a CSM.
„Inspecţia Judiciară a exercitat acţiunea disciplinară faţă de doamna Laura Codruţa Kovesi, procuror şef al Direcţiei Naţionale Anticorupţie („DNA”) pentru manifestări care aduc atingere onoarei profesionale şi prestigiului justiţiei săvârşite în exercitarea sau în afara exercitării atribuţiilor de serviciu şi nerespectarea deciziilor Curţii Constituţionale, abateri disciplinare prevăzute de art. 99 lit. a) şi ş) din Legea nr. 303/2004. În motivarea acţiunii s-a reţinut că procurorul şef al DNA a încălcat dispoziţiile explicite ale Deciziei Curţii Constituţionale nr. 611 din 03 noiembrie 2017 prin refuzul de a se prezenta în faţa Parlamentului României - Comisia specială de anchetă a Senatului şi Camerei Deputaţilor pentru verificarea aspectelor ce ţin de organizarea alegerilor din anul 2009 şi de rezultatul scrutinului prezidenţial şi de a furniza informaţiile solicitate sau de a pune la dispoziţie celelalte documente sau mijloace de probă deţinute, utile activităţii comisiei”, a transmis Inspecţia Judiciară, la acea vreme, printr-un comunicat de presă.
Pagina 1 din 1
