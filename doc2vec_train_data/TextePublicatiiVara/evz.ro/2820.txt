Societatea Picara Trading SRL, cu acţionariat sută la sută românesc, aflată printre cei mai mari importatori paraleli de medicamente, a fost „ajutată” să-şi rupă gâtul de către, ţineţi-vă bine, Erste Group, proprietatul Băncii Comerciale Române. Acesta, în calitate de consultant, a împins firma Picara spre faliment, comunicându-i date false.
Domeniul de activitate al Picara, deţinută în proporţii egale de Cristina Păun şi Răzvan Andrei Picu, este distribuţia de medicamente, axat în special pe comerţul intracomunitar, cunoscut şi sub denumirea de comerţ paralel.
Pe lângă activitatea de export paralel, adică vânzarea în ţările membre UE a medicamentelor achiziţionate de pe piaţa românească, societatea a dezvoltat şi componenta de import paralel, aducerea de medicamente care sunt mai ieftine în UE decât în România, şi punerea lor pe piaţa internă la un preţ mai mic decât cel practicat de companiile de medicamente în ţara noastră.
În ce priveşte numărul de licenţe de import paralel eliberate de Agenţia Naţională a Medicamentului, SC Picara este lider deţinând peste 200 de licenţe active pentru produse mai ieftine în ţările de origine decât în România, acoperind Polonia, Grecia, Austria, Franţa, Bulgaria, Germania, Lituania, Portugalia, Italia sau Marea Britanie.
Erste Bank, aleasă pe baza colaborării cu BCR
Înfiinţată în 2005, Picara ajunsese în 2013 la o cifră de afaceri şi un profit care îi permiteau să facă investiţii pentru dezvoltarea afacerii. În acel an, cei doi acţionari au decis să atragă capital de lucru, prin intermediul unui fond de investiţii, pentru cumpărarea unor farmacii. Planul de dezvoltare s-a dovedit a le fi aproape fatal, după ce consultanţii de la BCR i-au împins, ascunzându-le adevărul, să achizi- ţioneze o firmă care avea mari probleme.
Apoi, aflaţi în insolvenţă, dintr-o „eroare materială”, tot BCR le-a gonit furnizorul. Aveau nevoie de un consultant pentru achiziţii, să nu greşească în implementarea planului. În urma analizei ofertelor, proprietarii Picara au optat pentru Erste Bank, având în vedere că până atunci avuseseră o colaborare fructuoasă cu BCR la nivel de servicii bancare. Contractele au fost încheiate în martie 2014 şi s-a trecut la treabă. Partenerii externi, propuşi de Erste Bank pentru a desfăşura analiza financiară de tip due diligence, au fost Dragoş Stănescu, fost consilier al guvernatorului BNR, pe partea financiară şi avocatul Adrian Ciurtin, specializat pe tranzacţii cu energie regenerabilă, pentru partea juridică. Imediat după semnare, spune Răzvan Picu, i-a fost prezentată, ca potenţială ţintă de achiziţie, lanţul de farmacii Farmaplus care deţinea 43 de unităţi în Bucureşti şi judeţele limitrofe, plus participaţiuni în altă societate cu trei farmacii.
Conflictul major de interese al Erste
Compania Farmaplus era deţinută sută la sută de Fondul de Investiţii P&S East Growth Luxembourg SICAR, administrat ca şi Farmaplus de cetăţeanul sloven Dean Mikolic. Operaţiunile din România erau supravegheate de Oscar Lihu, cetăţean român, a cărui parteneră de viaţă, potrivit lui Picu şi al altor surse din mediul bancar, era Oana Mogoi, reprezentat BCR pe investiţii în energie alternativă. Un aspect foarte important, pe care consultantul nu l-a comunicat patronilor Picara, a fost faptul că, în timpul în care Erste presta servicii pentru Picara privind achiziţia Farmaplus, la nivel European Erste Group şi Dean Mikolic erau parteneri angrenaţi în mai multe tranzacţii M&A, cum ar fi Zito-Podravska.
Vlad şi Nic Voiculescu – unul a supervizat, altul ar fi profitat
Analiza financiară coordonată de Erste Group prin intermediul celor doi parteneri externi a fost total dezavantajoasă pentru Picara, determinând atât insolvenţa lanţului Farmaplus, cât şi prăbuşirea Picara, susţine, cu documente, Răzvan Picu.
Acesta a consultat organigrama Erste Group şi a constatat că, pe linie ierarhică, la Viena, tranzacţia Picara-Farmaplus era responsabilitatea vicepreşedintelui Erste Group pe sectorul sănătăţii şi eficienţei energetice, care la data semnării actelor era Vlad Voiculescu, ce avea să ajungă ministrul Sănătăţii în guvernul Cioloş.
„Acţiunea de destabilizare a Picara a fost favorabilă producătorilor şi distribuitorilor de medicamente din portofoliul Link Resources, firmă deţinută de non-unchiul domnului Vlad Voiculescu, Nic Voiculescu. Efectul acestor ac- ţiuni abuzive a fost blocarea accesului populaţiei la alternativa achiziţionării unor medicamente la preţuri diminuate şi menţinerea controlului privind stabilirea preţurilor la medicamente în România”, a declarat Răzvan Picu pentru Evenimentul zilei.
Ingineria prin care s-a distrus o afacere care vindea medicamente ieftine
Firma Picara aducea medicamente în ţară sub preţul pieţei, iar asta încurca planurile rechinilor care domină industria de ani buni. Într-un memoriu către BCR, înregistrat sub nr. 27926 pe 20 octombrie 2017, avocatul societății Picara acuză “practicile incorecte pe care membrii Group Corporate and Investment Banking Erste Group (GCIB) din cadrul BCR le-au folosit pe parcursul coordonării analizei financiare de tip due diligence pe care au prestat-o în legătură cu tranzacţia Farmaplus SRL” conform contractului de consultanţă nr. J190/24.03.2014, semnat din partea GCIB de Matei Filipidescu – Head of Group Corporate and Investment Banking-BCR şi Adrian Roşoga – Supervizor al aceluiaşi departament.
În memoriu se spune: „O abatere severă a membrilor GCIB o constituie faptul că reprezentanţii Picara Trading nu au fost informaţi nici pe durata procesului de due dilligence, nici ulterior, de parteneriatele aflate în desfăşurare la momentul respectiv – deci până la data tranzacţiei şi inclusiv la data perfectă- rii tranzacţiei – între P&S Capital şi Erste Group privind acţiuni de tip M&A la nivel european: tranzacţia Zito-Podravska, tranzacţia Paloma. Coroborat cu faptul că echipa de consultanţi a considerat corecte o serie de infracţiuni prezentate de Farmaplus în cadrul procesului de analiză (aspect pe care le vom prezenta mai jos), considerăm că intenţia Erste Group a fost de a-şi proteja partenerul Dean Mikolic în detrimentul clientului Picara Trading, înşelând astfel Picara”.
Apoi, în memoriul către BCR, avocatul Picara prezintă „aspectele indicate ca fiind conforme din punct de vedere legal, de către consultant, acestea având consecinţe severe asupra activităţii ulterioare, atât a Picara, cât şi a Farmaplus, condiţii în care respectivele aspecte erau încă de la acea dată fapte şi situaţii pe care consultantul ar fi trebuit să ni le indice ca posibile fapte cu iz penal şi să ne avertizeze ferm asupra riscurilor şi a consecinţelor juridice generate de acestea”:
● Împrumut de 5 milioane RON între societăţile Farmaplus şi Fast link, ambele aparţinând P&S, bani care nu au mai fost restituiţi; în prezent există plângere penală depusă pentru spălare de bani şi evaziune fiscală
