Violator eliberat condiționat pentru bună purtare. Victima este în stare de șoc Magistraţii de la Judecătoria Vaslui au admis eliberarea condiţionată a unuia dintre cei şapte tineri din Văleni, care au agresat sexual
Magistraţii de la Judecătoria Vaslui au admis eliberarea condiţionată a unuia dintre cei şapte tineri din Văleni, care au agresat sexual, în noiembrie 2014, timp de mai multe ore, o elevă în vârstă de 18 ani, transmite Agerpres .
Este vorba despre un tânăr condamnat la 6 ani şi 4 luni închisoare, pentru viol în forma agravantă şi lipsire de libertate, el fiind unul dintre cei trei acuzaţi care şi-au recunoscut faptele. Judecătoria Vaslui a admis eliberarea acestuia înainte de executarea integrală a pedepsei şi a dispus ca perioada cuprinsă între data eliberării condiţionate şi data împlinirii duratei pedepsei să reprezinte termen de supraveghere pentru condamnat.
Decizia nu este definitivă.   Un alt complet de judecată s-a opus eliberării condiţionate în cazul altui tânăr dintre cei şapte, care avea de ispăşit o pedeapsă mai mică, decizia instanţei fiind motivată de faptul că inculpatul nu a achitat sumele reprezentând daune morale victimei.
Şapte tineri din localitatea vasluiană Văleni au fost arestaţi preventiv în luna noiembrie a anului 2014, fiind acuzaţi că au acostat o elevă de 18 ani, care se întorcea de la şcoală, pe care au luat-o cu maşina şi au violat-o timp de mai multe ore. Ei au fost plasaţi ulterior în arest la domiciliu, puşi sub control judiciar şi arestaţi din nou, în urma reacţiilor din partea societăţii civile, a politicienilor şi a cetăţenilor, care au transmis mesaje de susţinere pentru fata abuzată.   Cei şapte tineri au primit pedepse cuprinse între 6 şi 10 ani de închisoare pentru fapta comisă.
Pagina 1 din 1
