Stânga europenistă face eforturi disperate după pierderea bastioanelor Polonia, Austria şi Ungaria să nu cedeze reduta Italia, a III-a putere a Europei după Brexit. Preşedintele Mattarella vrea să devieze din cârmă Italia spre stânga, după ce oamenii au votat majoritar pentru o coaliţie de partide de dreapta.
Sergio Mattarella a explicat că a acceptat toţi miniş- trii propuşi de M5S (Mişcarea Cinci Stele) şi Liga, cu excepţia lui Paolo Savona, propus ministru al economiei, care a calificat euro drept o „colivie germană” şi care a spus că Italia are nevoie de un plan pentru a părăsi zona euro „dacă este necesar”.
Prin urmare, Giuseppe Conte, premierul propus de M5S şi Liga, a renunţat la formarea guvernului.
Preşedintele Italiei, Sergio Mattarella, un ex-socialist, adept al pro-europenismului, în căutarea unei soluţii după eşecul lui Conte, l-a convocat luni dimineaţă pe economistul Carlo Cottarelli la palatul Quirinal, unde l-a desemnat premier al unui guvern de tranziţie cu atribuţii limitate.
Potrivit celor mai recente sondaje, în cazul unor noi alegeri, principalul beneficiar ar fi Liga, care a câștigat 17% din voturi în martie, în timp ce M5S își consolidează şi ea baza. Dacă ar fi menținută, alianța lor va avea astfel o majoritate mai mare decât astăzi.
Acest fapt demonstrează că gestul preşedintelui Sergio Mattarella de a bara accesul coaliţiei M5S – Liga la putere are drept scop amânarea inevitabilului.
Ceea ce se întâmplă în Italia reprezintă spargerea unui buboi din care se vede clar, în lumina zilei, confruntarea uriaşă dintre forţele de dreapta şi cele euromarxiste.
„Domul Foarfece”, la butoane
În vârstă de 64 de ani, Carlo Cottarelli a fost un înalt responsabil al Fondului Monetar Internaţional (FMI) şi a primit numele de „Domul Foarfece” când guvernul Enrico Letta (centru-stânga) i-a încredinţat, în 2013, misiunea de a revizui cheltuielile publice.
Succesorul lui Enrico Letta, Matteo Renzi, l-a numit la FMI unde şi-a asumat funcţiile de director executiv pentru Italia, Grecia şi Malta, printre alte ţări, înainte de a se retrage în octombrie 2017.
De la această dată, a fost director al Observatorului conturilor publice, înmulţindu-şi din acest post avertismentele privind costul economic al programului de guvernare semnat de Mişcarea 5 stele (M5S, antisistem) şi Liga (dreapta), majoritari conform votului popular.
Este foarte posibil ca numirea sa în funcţia de şef al guvernului să atragă critici vehemente din partea celor două forţe politice, care au denunţat duminică seară tutela impusă de „lobby-urile” din lumea finanţelor şi băncilor.
Lovitură de stat
Afirmaţii incendiare făcute de Marine Le Pen: „Uniunea Europeană şi pieţele financiare confiscă încă o dată democra- ţia. Ceea ce se întâmplă în Italia este o lovitură de stat şi un jaf contra poporului italian comise de instituţii ilegitime. În faţa acestei negări a democraţiei, furia popoarelor sporeşte peste tot în Europe!”, a scris lidera Frontului Naţional (FN) pe contul său de Twitter.
