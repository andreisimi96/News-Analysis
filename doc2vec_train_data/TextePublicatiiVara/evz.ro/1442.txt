Locul unde trăim ne influențează veniturile și, evident, nivelul de trai. Combinând datele statistice furnizate de mai multe instituții de stat ne-am gândit să vă oferim un peisaj cât se poate de complet legat de locurile din țară unde e avantajos să muncești și de unde ieși din activitate cu mai mulți bani. Însă aceste date arată că suntem departe, cel puțin ca plată pentru munca prestată, de restul țărilor europene.
Statisticile Casei Naționale de Pensii Publice, Inspecției Muncii, Institutului Național de Statistică, Comisiei Naționale de Strategie și Prognoză și cele ale Agenției Naționale pentru Ocuparea Forței de Muncă, arată că, de departe, Capitala este zona unde ai șansele cele mai mari să-ți găsești loc de muncă, să fii mai bine plătit și de unde să ieși la pensie. O urmează, la oarecare distanță, județele Cluj și Timișoara. Dar să o luăm metodic.
Se caută muncitori necalificați
În primul rând, potrivit datelor Agenției Naționale pentru Ocuparea Forței de Muncă, la 30 mai 2018, în România erau 30.165 de locuri de muncă libere. Cele mai multe dintre ele în: București (5.890), Prahova (3.174), Arad (1.629), Sibiu (1.578), Timiș (1.521), Cluj (1.337) și Iași(1.033). În schimb, cele mai mici șanse de a-ți găsi loc de muncă ai în județele Bacău (unde sunt doar 42 de locuri de muncă libere), Giurgiu (43) și Caraș-Severin (59 de joburi disponibile).
Cele mai multe locuri de muncă vacante sunt pentru cei care n-au calificări. Se caută: muncitori necalificați pentru asamblarea, montarea pieselor (1.842 de joburi disponibile), lucrători comerciali (1.540) și agenți de securitate (1.530).
Teoretic, există și competiție pentru aceste locuri libere. Rata șomajului, media pe țară, a fost, în aprilie, de 3,58%, mai mică cu 0,23 puncte procentuale decât în martie. Practic, numărul total de șomeri la sfârșitul celei de-a patra luni a anului - 313.025 de oameni - era mai mic cu 19.705 decât în luna precedentă. Cei mai mulți oameni fără loc de muncă (94.398) erau, în aprilie, din categoria de vârstă 40 - 49 de ani, urmați de cei din grupa 30 - 39 de ani (63.263 de oameni fără loc de muncă). La polul opus, categoria de vârstă 25-29 de ani înregistrează cei mai puțini șomeri (19.775), mai arată datele ANOFM.
Cât costă ora de muncă
Odată angajat, însă, un român câștigă, în medie, pe ora de muncă, cam cât să mănânce o ciobă la un restaurant fără prea mari pretenții. Potrivit Institutului Național de Statistică salariul mediu net pe economie în luna martie a anului 2018 a fost de 2.704 lei. La un curs valutar mediu pentru euro din aceeași lună de 4,6605 lei, asta înseamnă un salariu mediu net de 580,19 euro. Totodată, luna martie a avut 22 de zile lucrătoare, a câte 8 ore/zi. Făcând un calcul simplu, în România, în martie, un angajat a câștigat în medie 26,37 de euro/zi (122,90 lei/zi) sau 3,29 de euro ora de muncă (15,33 lei).
Puțin, dacă ne comparăm cu Grecia (unde ora de muncă se plătește, în medie, cu 9,5 euro) sau cu Ungaria (4,6 euro ora de muncă). De asemenea, suntem foarte departe de Germania (17,8 euro), Olanda (17,9 euro), Anglia (18,8 euro), Finlanda (19,6 euro), Suedia (20,6 euro), Irlanda (24,2 euro), Norvegia (30,8 euro) sau campioana continentului – Elveția (33,7 euro), după cum o arată statisticile Eurostat.
