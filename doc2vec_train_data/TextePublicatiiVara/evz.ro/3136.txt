Scriam în numărul anterior că semieșecul Mitingului PSD de sîmbătă (dacă organizarea a fost un succes, ruptura dintre tribună și demonstranți a fost un eșec), și-a avut cauza în alegerea neinspirată a obiectivului. Cum să stîrnești emoție împotriva unei abstracțiuni, Statul Paralel?
Dușmanul are, în psihologia colectivă, un chip, un nume, e o persoană, o persoană pe care s-o arăți cu degetul și să strigi militanților Huiduiți aici! Trecînd în revistă avatarurile obiectivului la nivelul liderilor, arătam că la un moment dat se optase pentru un miting de susținere a Guvernului Viorica Dăncilă. Dacă ar fi să judecăm cele trei obiective ale mitingului, singurul cu justificare într-o stare de spirit era cel de susținere a Guvernului Viorica Dăncilă:
1. Plîngerea penală depusă de Ludovic Orban împotriva Vioricăi Dăncilă face parte dintr-un plan mai amplu, meșterit de Klaus Iohannis, de demitere a Guvernului PSD-ALDE. Se face deja luna de la depunerea plîngerii. Din toate punctele de vedere, plîngerea e o fantezie burlescă a liderului Opoziției, o absurditate în genul unei plîngeri penale împotriva lui Klaus Iohannis, pe motiv că e în spion pe Pămînt al extratereștrilor în drum spre noi pentru a ne cuceri. O plîngere precum cea a lui Ludovic Orban se respinge la nu mai mult de o zi de la depunerea ei. Șeful DIICOT, luînd-o în chip aiuristic pe urmele Codruței Kovesi (pînă la criza cu încheierea mandatului, Horodniceanu a fost un exemplu de șef discret al procurorilor), a anunțat că nu s-a început ancheta in rem, că afacerea mai durează, că trebuie cerută părerea SRI (nu s-a cerut încă?!). Fiind vorba de o acuzație de gravitatea Înaltei Trădări, se impunea soluționarea denunțului în procedură de urgență. Fie prin clasare, fie prin deschiderea anchetei penale. Nu de alta, dar România are teoretic în fruntea sa o Înalt Trădătoare, care, mai mult, face vizite peste hotare, angajează țara în înțelegeri care, iată, pot fi tot atîtea noi acte de trădare. Tărăgănarea soluționării se adaugă poziției amabile a lui Klaus Iohannis față de plîngere și tăcerii dubioase a SRI la provocarea care e plîngerea. Așa cum am mai scris trebuie o mare iresponsabilitate din partea noii conduceri a SRI să nu reacționeze la plîngerea depusă de liderul Opoziției, fie contrazicînd-o, fie confirmînd-o. Prin statut, SRI are ca misiune protecția siguranței naționale.
O plîngere de Înaltă Trădare depusă la Parchet de liderul Opoziției pe numele premierului ridică imediat întrebarea dacă SRI știa ceva despre actele de Înaltă Trădare. Cum SRI nu s-a pronunțat înseamnă că SRI are dovezi ale Trădării comise de premier. Care premier, în postura de Înalt Trădătoare, a participă la Ședințele CSAT, unde se discută secrete de importanță națională. Ținînd cont de cererile de demisie adresate premierului de Klaus Iohannis, de ura manifestă față de PSD, față de electoratul acestui partid, orice membru și simpatizant PSD, pot crede că guvernului Dăncilă i s-a pus gînd rău. Și orice membru sau simpatizant PSD simte nevoia să reacționeze la astfel de planuri.
2. Prin alegerile generale, electoratul PSD a votat zdrobitor în favoarea unui Guvern PSD. Și în cazul altor alegeri, electoratul votează pentru conducerea țării de către partidul simpatizat. Dintre toate instituțiile statului de drept, Guvernul e cel mai aproape de sufletul unui simpatizant al partidului care a dat Guvernul. În cazul PSD, electoratul a sesizat, de a lungul celor doi ani, tentativa de răsturnare a opțiunii sale prin vot după modul de Operare din 2015, cînd Binomul SRI-DNA a dat jos, la ordinele lui Klaus Iohannis, Guvernul Victor Ponta pentru a aduce în loc Guvernul Meu al lui Klaus Iohannis. În aceste condiții, un miting în sprijinul Guvernului PSD ar fi avut justificare în planul stării de spirit a electoratului.
Cu atît mai mult cu cît mitingul s-ar fi transformat rapid într-un miting uriaș împotriva lui Klaus Iohannis, singurul din Republică în stare să întruchipeze, pentru electoratul PSD, prin prestația anti PSD, dar și prin puterea dată de Sistemul instituțiilor de forță, Dușmanul, cel responsabil de toate dificultățile Guvernării, cel care a dat o dată jos un Guvern PSD cu ajutorul DNA și se pregătește intens să-l dea jos și pe acesta.
