Petrecută de rude și prieteni, de Fanfara Militară a Forțelor Navale Române,  dar și de oficiali militari și autorități locale, nava școală “Mircea” a plecat în marșul internațional de instrucție, urmând să parcurgă 2000 de mile marine, cu oprire în trei porturi din Marea Mediterană și Marea Adriatică. Timp de o lună, aproape 100 de elevi și cadeți, români și germani, vor fi inițiați, la bordul bricului, în tainele marinăriei.
Au fost momente emoționante, astăzi dimineață, în portul militar Constanța unde zeci de rude și prieteni și-au luat la revedere de la tinerii care au plecat în primul lor marș de instrucție pe mare. Alături de echipajul de bază al navei, la bord sunt îmbarcați bord 48 de elevi din anul I ai Şcolii Militare de Maiştri Militari de Marină „Amiral Ion Murgescu”, 51 de cadeți și 14 instructori germani. La plecare, au fost petrecuți și de oficiali din Marina Militară, de atașatul militar al Ambasadei Germaniei la București dar și, pentru prima dată, de primarul municipiului Constanța, Decebal Făgădău.
Tot în premieră, pe unul din catargele bricului Mircea a fost arborat și steagul Constanței. După 11 voiaje în care a fost ofițer la bordul navei școală Mircea, comandorul Mircea Târhoacă participă la primul său voiaj în calitate de comandant la navei. Fostul comandant, Gabriel Moise, a fost înaintat în funcție, este șeful lui Mircea Târhoacă, participând și el la marșul internațional de instrucție. Deși emoționați, elevii și cadeții de la bord spun cu toții că abia așteaptă să facă practică la bordul navei, să doarmă în hamace și să urce pe catarge.
“Trecerea prin Bosfor este programată, mâine, în jurul orei 13,30. A doua zi urmează să intrăm în Dardanele, Marea Egee, și prima acostare va fi pe 12 iunie ora 9,00 în portul Bari, Italia. Următorul port va fi în Muntenegru, Tivad, iar ultimul port va fi în Pireu, Grecia, portul Atena.  La acest moment avem la bord  49 de cadeți din Germania și 14 instructori care au venit să se pregătească împreunăcu elevii de la Școala de Maiștri Militari de Marină, în număr de 48”, a declarat, la plecare, comandantul Mircea Târhoacă.
Noul comandant la navei școală Mircea a declarat că, în toamnă, urmează și al doilea marș de instrucție cu studenți ai Academiei Navale Mircea cel Bătrân și alți cadeți din schimburile de experiență pe care le avem cu celelalte universități și academii navale din lume”. Nava Şcoală „Mircea” a împlinit în data de 17 mai 79 de ani de când a intrat în serviciul Forțelor Navale Române, fiind construită în 1939 în Șantierul Naval Hamburg. Este un velier clasa A tip bark, cu trei arbori, înaltă de 44 de metri, cu 23 de vele ce însumează o suprafaţă totală de 1.750 metri pătraţi.
Pagina 1 din 1
