Proaspătul ambasador american la Berlin, Richard Grenell, s-a declarat gata să sprijine toate cercurile conservatoare din Europa pentru a răsturna actualul sistem politic.
Un nou strat de gheață s-a așternut peste banchiza deja existentă în relațiile dintre Statele Unite și Germania. Noul ambasador american la Berlin a stârnit mânia cercurilor politice germane și europene când a afirmat într-un interviu că „asistăm la o trezire a majorității tăcute care respinge elitele și cercul lor închis” și s-a declarat gata să susțină toate nucleele conservatoare din Europa.
Interviul ambasadorului Richard Grenell a apărut duminică pe site-ul de dreapta Breitbart, iar ceea ce a provocat iritarea „Establishmentului” european este intenția cât se poate de limpede exprimată că Donald Trump nu are intenția de a-și opri revoluția conservatoare la malul Atlanticului, ci intenționează să o „exporte” și pe Bătrânul Continent.
Iată câteva dintre afirmațiile făcute de Grenell: „Sunt numeroși conservatori pretutindeni în Europa care m-au contactat pentru a-mi spune că simt cum are loc o renaștere.”
Alegerea lui Trump a dat curaj oamenilor
„Ambasadorul a spus răspicat că Statele Unite vor acorda sprijin tuturor celor care împărtășesc viziunea lui Donald Trump: „Categoric, vreau să-i sprijin pe alți conservatori din Europa, pe alți lideri, pentru a se întări. Cred că asistăm la un talaz al politicilor conservatoare care se ridică din cauza politicilor falimentare ale Stângii.”
„Nu este nici o îndoială în această privință și sunt foarte entuziasmat”, a adăugat Grenell. „Mă uit la peisajul politic și văd că este mult de muncă, însă cred că alegerea lui Donald Trump le-a dat curaj oamenilor și popoarelor să spună că nu mai pot permite clasei politice să stabilească, înainte ca alegerile să aibă loc, cine ar trebui să candideze și cine va câștiga.”
Grupul elitist mic
Și ambasadorul lui Trump a continuat atacul devastator la adresa actualului sistem politic: „Suntem într-un moment foarte puternic în care poți vedea limpede adevărul despre acest grup – un grup elitist foarte mic care vă spune că nu aveți nici o șansă să câștigați sau că nu veți putea câștiga niciodată sau își bate joc de voi.”
Strategia învingătoare, a spus Grenell, este concentrarea pe problemele conservatoare care îmbunătățesc viața oamenilor care muncesc, această majoritate tăcută. Ambasadorul a adăugat că există un „sprijin masiv” pentru candidați de a formula politici „consistent conservatoare” în domenii precum imigrația, reducerea taxelor și a birocrației.
Cancelarul Austriei este un „rock star”
Richard Grenell nu s-a ferit să dea nume: el și-a exprimat respectul și admirația față de tânărul cancelar austriac: „Uitați, consider că Sebastian Kurz este un rock star. Sunt un mare fan al lui.” La scurt timp după instalarea sa, Kurz a înfruntat-o pe cancelara germană Angela Merkel, respingând sistemul de cote obligatorii de imigranți al Uniunii Europene.
La jumătatea lunii mai, Austria a aprobat proiectul de lege al guvernului prin care se interzice în public vălul islamic care acoperă integral fața. Încă din campania electorală pentru alegerile prezidențiale din Statele Unite, presa din Germania a fost în marea ei majoritate un dușman înverșunat al lui Donald Trump. De exemplu, revista Der Spiegel a mers până acolo încât l-a prezentat pe liderul american decapitând Statuia Libertății și ridicându-i capul însângerat, ca un călău jihadist.
