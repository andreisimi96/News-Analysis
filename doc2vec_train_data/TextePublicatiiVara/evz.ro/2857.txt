Avocatul Adrian Zuckerman, specialist în tranzacţii imobiliare şi partener în biroul din New York al firmei de avocatură Seyfarth Shaw, este luat în calcul pentru postul de ambasador în România. Adrian Zuckerman ar urma să îl înlocuiască în 2019 pe actualul ambasador, Hans Klemm.
Hans Klemm, actualul ambasador al SUA în România, diplomat de carieră, numit în funcție de Administrația Obama, își va încheia mandatul la termen, în luna decembrie a acestui an. Adrian Zuckerman nu este diplomat de carieră.
Adrian Zuckerman este fluent în limba română, potrivit CV-ului său oficial. El este specializat în litigii imobiliare, gestionare de active şi intermedieri. Face parte din board-ul ONG-ului Kids Corp, care susţine copiii defavorizaţi din Newark, New Jersey.
Zuckerman a absolvit New York Law School (1983) şi Massachusetts Institute of Technology (1979).
Ministrul de Externe, Teodor Meleşcanu, a confirmat, ieri, că ambasadorul SUA Hans Klemm va fi înlocuit de o persoană care cunoaşte limba română, precizând că nu poate dezvălui numele acestuia până nu va primi agrementul. "Aşteptăm să vedem dacă i se oferă agrementul şi după aceea vă pot spune şi numele. În orice caz e o persoană care cunoaşte limba română", a spus Meleşcanu, întrebat în legătură cu înlocuirea ambasadorului SUA.  El a adăugat că nu-l cunoaşte personal pe noul ambasador, ci din CV, menţionând că acesta a avut legături cu România.  Totodată, Meleşcanu a spus că nu poate face evaluări la adresa ambasadorului SUA, Hans Klemm. "Nu pot eu să fac evaluări la adresa ambasadorului Klemm pentru că nu cunosc decât o parte mică a activităţii sale, respectiv discuţiile instituţionale pe care le-am avut la Ministerul Afacerilor Externe şi, din acest punct de vedere, vă asigur că au fost întotdeauna cordiale, chiar dacă nu am fost de acord cu toate problemele. În rest, evaluarea nu-mi aparţine mie, aparţine Departamentului de Stat", a mai spus Meleşcanu.  El a arătat că în mandatul acestuia s-au făcut paşi importanţi în relaţia cu SUA, mai ales în domeniul economic. "Da, categoric da. Am avut cel mai mare eveniment organizat de Departamentul comerţului din SUA unde peste 700 de societăţi americane importante au venit la Bucureşti, deci sunt paşi importanţi", a adăugat Meleşcanu, în Parlament. Întrebat în legătură cu intervenţiile lui Klemm în ceea ce priveşte deciziile politice, Meleşcanu a răspuns: "Dânsul nu a avut intervenţii în ceea ce priveşte deciziile politice. A exprimat puncte de vedere. România este o ţară democratică unde toată lumea se poate exprima".
Amintim faptul că jurnalistul Dan Andronic a fost cel care a anunţat în premieră, în urmă cu două zile, schimbarea ambasadorului SUA de la Bucureşti. Anunţul lui Andronic poate fi citit aici .
Pagina 1 din 1
