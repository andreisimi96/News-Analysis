Un studiu Eurostat, publicat vineri, de Ziua Internațională a Copilului și Ziua Mondială a Părinților, arată că în România doar 7% dintre familii sunt monoparentale, adică formate din copil/copii și un singur părinte. Țara noastră este depășită doar de Croația, unde procentul este de 6%.
În Danemarca, una din trei gospodării este alcătuită din familii monoparentale (30%), Danemarca este urmată de Lituania (26%), Suedia (24%), Marea Britanie (22%), Estonia (21%) şi Letonia (20%). În contrast, cel mai redus procent de părinţi singuri cu copii s-a înregistrat anul trecut în Croaţia (6% din toate gospodăriile cu copii în întreţinere), România (7%), Grecia, Finlanda şi Slovacia (toate cu 8%).
Din cele 220 de milioane de gospodării din Uniunea Europeană, aproape o treime (65,4 milioane) au copii, cel mai ridicat procent fiind în Irlanda (40%), Cipru şi Polonia (ambele cu 37%), Slovacia (36%), Portugalia şi România (ambele cu 35%), iar cel mai scăzut procent era în Germania şi Finlanda (ambele cu 22%), Bulgaria (25%), Austria (26%) şi Suedia (27%). La nivelul UE, aproape jumătate din totalul gospodăriilor cu copii (47%, sau 31 de milioane de gospodării) aveau doar un copil, în timp ce 40% (26 de milioane) aveau doi copii, iar 13% (8,5 milioane) aveau trei sau mai mulţi copii. Cel mai ridicat procent de gospodării cu trei sau mai mulţi copii se înregistra anul trecut în Irlanda (26%), Belgia şi Finlanda (ambele cu 19%), Franţa (18%) şi Marea Britanie (17%). La polul opus, mai puţin de 10% din gospodăriile cu copii aveau cel puţin trei copii erau în Bulgaria (5%), Portugalia (6%), Spania şi Italia (ambele cu 8%). Ziua Copilului a fost menționată prima dată la Geneva, în august 1925, la Conferința Mondială pentru Protejarea și Bunăstarea Copiilor, când 54 de reprezentanți din diferite țări, au adoptat Declarația pentru Protecția Copilului. După această conferință, multe guverne au introdus „Ziua copilului”.
În anul1954 Fondul Internațional pentru Urgențe ale Copiilor al Națiunilor Unite (UNICEF) a emis o recomandare care prevedea faptul ca fiecare stat să aleagă o Zi a copilului.
Adunarea Generală a Organizaţiei Naţiunilor Unite (ONU) a proclamat, în 2012, 1 iunie ca Ziua Mondială a Părinților pentru a le aduce un omagiu părinților din întreaga lume și pentru a sublinia importanța pe care o are familia pentru creșterea și educația copiilor.
Pagina 1 din 1
