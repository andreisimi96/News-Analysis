Zilele acestea are loc in Timișoara vizita reprezentanților Comisiei Europene și a Ministerului Culturii și Identității Naționale, responsabili de monitorizarea activității Asociației Timișoara Capitală Culturală Europeană 2021. Vizita are loc în contextul procesului de monitorizare a implementării proiectului de Capitală Europeană a Culturii, titlu care-i revine Timișoarei in 2021.
Jiri Suchanek și Agnieszka Wlazel, membri ai echipei de monitorizare din partea Comisiei și Parlamentului European, Gerald Colleaux, reprezentant al Comisiei Europene, Raluca Velisar și Valentina Iancu din partea Ministerului Culturii și Identității Naționale se afla la Timisoara, pentru discutii pe marginea proiectului Timisoara Capitala Culturala Europeana 2021.
În urma memoriului adresat Comisiei Europene de către organizații, personalități culturale, profesioniști și intelectuali din zone și generații diferite, preocupați și ingrijorati de soarta și modul de gestionare a proiectului de către Asociația Timișoara Capitală Culturală Europeană 2021, cu ocazia prezenței în oraș, autoritățile europene au inițiat un dialog direct cu reprezentanții grupului.
”Au fost discutate teme ca lipsa de proceduri deschise și criterii în alegerea proiectelor, conflictele de interese de la nivelul consiliului director, lipsa de transparență în cheltuirea banilor publici, nerespectarea obligațiilor asumate prin bidbook, importul de evenimente și expertiza din strainătate în detrimentul industriilor creative și sectorului independent local și propuneri pentru a recredibiliza asociația, în primul rând prin validarea de noi membri și alegerea unui consiliu director reprezentativ și implicat. Întrevederea a fost constructivă și deschisă, informațiile îngrijorătoare cu privire la mersul proiectului Timișoara 2021 au fost însușite de reprezentanții instituțiilor europene și s-a decis o continuare a corespondenței între grupul de inițiativă și comisia de monitorizare. Urmează ca, după o analiză atentă, comisia să detalieze în următorul raport recomandările necesare către Asociația Timișoara Capitală Culturală Europeană 2021 în așa fel încât implementarea acțiunii să fie readusă pe calea firească conformă cu proiectul inițial câștigător al prestigiosului titlu de Capitală Europeană a Culturii”, transmite Florin Iepan, reprezentantul grupului de inițiativă la discuții.
Pagina 1 din 1
