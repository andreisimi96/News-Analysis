Biserica Sfântul Ioan Nou (construită în 1756)
Fotografiile lui Anton Roland Laub abordează un episod dramatic şi absurd din istoria comunistă: "Sistematizarea" din anii 80, în cadrul căreia au fost ridicate pe şine şi mutate şapte biserici din capitală.
Când fotograful Anton Roland Laub i-a arătat partenerei sale germane pentru prima dată Bucureştiul, ea s-a mirat că mulţi călători îşi fac cruce în tramvai sau autobuz - uneori şi atunci când nu se vede nicio biserică pe geam. "Sunt născut la Bucureşti şi am crescut acolo, aceste gesturi nu mi se mai par neobişnuite", povesteşte artistul care a părăsit România în anul 2000 şi a studiat la Berlin la Neue Schule für Fotografie şi Kunsthochschule Weissensee. "I-am explicat lui Lotte că bucureştenii care îşi fac cruce chiar dacă trec doar pe lângă nişte blocuri comuniste ştiu că în spatele acestora sunt ascunse nişte biserici. Mi-am amintit de istoria bisericilor dislocate în anii 80 la Bucureşti şi am avut ideea să mă ocup de acest subiect."
Proiectul "Mobile Churches" abordează un capitol dramatic şi absurd al istoriei recente, când a fost distrusă o treime din centrul vechi al capitalei în cadrul aşa-zisei "sistematizări" ordonate de Ceauşescu în anii 80.
Bunicii lui Anton Roland Laub şi-au pierdut casa în urma "sistematizării" ceauşiste
Fotograful Anton Roland Laub e născut la Bucureşti
"Când părinţii mă luau de la şcoală în acea perioadă, vedeam cum se dărâmau clădiri întregi, inclusiv în Piaţa Victoriei", îşi aminteşte Anton Roland Laub, a cărui familie a fost afectată în mod direct de "sistematizarea" ceauşistă. "Casa bunicilor din partea mamei a fost dărâmată şi familia mutată într-un apartament mic de bloc, la etajul patru, fără lift." Şi casa bunicilor din partea tatălui era pe lista clădirilor care urmau să fie distruse. A supravieţuit doar pentru că, înainte de a-i veni rândul, s-a prăbuşit regimul. Peste 20 de biserici au fost dărâmate la Bucureşti în anii 80, dar şapte au supravieţuit: Au fost dislocate, puse pe şine şi deplasate în spatele unor blocuri datorită unei metode dezvoltate de inginerul Eugen Iordăchescu. Volumul trilingv "Mobile Churches" (apărut la editura Kehrer de la Heidelberg, cu texte în germană, engleză şi franceză) reuneşte fotografiile realizate de Anton Roland Laub cu cele şapte biserici mutate şi o sinagogă ascunse printre blocuri, dar şi imagini de arhivă din anii 80 care i-au fost puse la dispoziţie de inginerul Eugen Iordăchescu. Expoziţia de fotografie "Mobile Churches" se deschide pe 5 iunie la Berlin, la Capela Reconcilierii, ridicată în locul unei biserici distruse de regimul RDG-ist în 1985. Anton Roland Laub şi-a prezentat fotografiile şi la Bucureşti şi Paris. Seria "Mobile Churches" a fost nominalizată pentru mai multe premii internaţionale prestigioase, printre care New Discovery Award la Festivalul "Les Rencontres de la Photographie" de la Arles.
"Mă interesează mai puţin aspectele tehnice, ci în primul rând motivul pentru care au fost mutate bisericile. Urmau să devină invizibile", explică fotograful. "De fapt, au fost mai degrabă ascunse decât salvate. Nu sunt o persoană religioasă, dar mă întreb dacă e vorba de un sacrilegiu. Inginerul Iordăchescu mi-a spus că, iniţial, Biserica Ortodoxă a fost împotriva dislocării acestor biserici. După mutare, fiecare biserică a fost sfinţită din nou."
