CONFLICT între liberali. Liderul PNL Senat, atac dur la Orban: „Am votat pentru corectarea unei nedreptăți!”
Liderul grupului PNL de la Senat, Iulian Dumitrescu, a declarat că, în ședința de luni a liberalilor, a votat „pentru corectarea unei nedreptăți”, împreună cu Cristian Buican și Gigel Știrbu, astfel încât aleșii locali să primească salarii și pensii decente.
Poziția liderului PNL Senat este opusă de cea a liderului PNL Ludovic Orban.  La sfârșitul BEX PNL, Orban a spus că partidul va vota împotriva proiectului care propune schimbarea Codul Administrativ.
„În şedinţa de astăzi a Biroului Executiv al PNL, am votat pentru corectarea unei nedreptăţi. În opinia mea, modificările Codului Administrativ nu aduc privilegii aleşilor locali din perspectiva veniturilor acestora, ci doar corectează nedreptăţile legii actuale. Eu cred că atât primarii, cât şi preşedinţii de consilii judeţene ar trebui să aibă venituri decente. Astfel, există edili care ies la pensie cu 1200-1400 de lei după mai multe mandate în fruntea comunităţilor, după o viaţă întreagă în administraţia locală, ceea este profund injust.
Nu am discutat la partid despre alte consecinţe ale Codului Administrativ, ci doar dacă ar trebui sau nu ca PNL să susţină indemnizaţiile speciale pe care aleşii locali ar putea să le primească la încetarea mandatului. Împreună cu Cristian Buican şi Gigel Știrbu, am votat pentru susţinerea indemnizaţiilor speciale, iar 17 colegi, inclusiv preşedintele Ludovic Orban, au votat împotrivă”, a scris liderul PNL Senat, pe Facebook.
De asemenea, deputatul PNL, Florin Roman, președinte al Comisiei de Administraţie Publică din Camera Deputaţilor, şi-a depus demisia din funcţia de vicepreşedinte al PNL, în şedinţa de luni a Biroului Executiv al formaţiunii. Acesta a acuzat că vocea sa în partid nu contează, însă asigură că va rămâne „acelaşi deputat de opoziţie incisiv la adresa PSD".
„Am înaintat astăzi, demisia din funcţia de vicepreşedinte a Partidului National Liberal. După o îndelungă chibzuinţă. Atunci când începi sa constaţi ca, după multă munca şi efort, părerea ta este minoritara, cred ca decizia este cea corecta. Iar majoritarii trebuie sa-şi asume responsabilitatea unui partid care înseamnă 200.000 de membri. Tocmai pentru a nu pune PNL intr-o situaţie delicata. Voi rămâne în continuare acelaşi deputat de opoziţie incisiv la adresa PSD!", a scris Roman pe pagina sa de Facebook.
În cadrul şedinţei BEX PNL de luni, deputatul PNL Florin Roman a avut o dispută cu colegii de partid, printre care şi cu liderul PNL Camera Deputaților, Raluca Turcan, în legătură cu votul liberalilor asupra proiectului de lege care aduce modificări Codului administrativ, și care s-a aflat  la vot în plenul de luni al Senatului.
Membru în Comisia specială pentru elaborarea Codului administrativ Florin Roman a susținut unele propuneri de modificare a Codului administrativ, dorind ca PNL să susţină şi în plen proiectul. De cealaltă parte, Raluca Turcan s-a opus, spunându-i „că este paralel” cu modificările aduse Codului. În urma dezbaterilor, PNL a hotărât în Biroul Executiv să voteze împotriva proiectului care propune schimbarea Codului administrative, potrivit surselor EVZ.
Pagina 1 din 1
