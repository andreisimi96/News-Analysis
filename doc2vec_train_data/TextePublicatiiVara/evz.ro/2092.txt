Recent retrogradată în divizia B, Politehnica Timişoara are un antrenor nou. Acesta a fost prezentat oficial, vineri, după negocieri care au durat câteva luni. Antrenorul Cosmin Petruescu este originar din Lugoj. El va conduce primele antrenamente spre sfârşitul acestei luni.
„Sunt plăcut surprins de primirea de care am avut parte. Discuțiile noastre sunt de mai lungă durată. Țin să mulțumesc tuturor celor implicați în proiectul la care am lucrat în ultimii patru ani, CSM Lugoj. Sper să am parte și la Timișoara de aceeași susținere. Sunt conștient de șansa care mi s-a ivit, e o situație care onorează, dar care, în același timp, obligă la foarte multe lucruri. Voi fi fidel principiilor mele de viață și de antrenament, iar cum s-a și scris, toate proiectele pe care le-am dezvoltat de-a lungul anilor au fost de lungă durată. Mă consider unul dintre antrenorii privilegiați, care au avut parte de toată susținerea, indiferent de proiect. Sunt convins că împreună vom reuși să ne atingem obiectivele pe care ni le propunem, pe termen mediu și lung. Din discuțiile pe care le-am avut cu cei implicați la Politehnica, vom avea succes”, a declarat Cosmin Petruescu, conform DeBanat.ro.
Fotbaliștii Politehnicii vor începe antrenamentele de acomodare la efort din 25 iunie, iar reunirea propriu-zisă e programată pe 2 iulie. În perioada 8-17 iulie, echipa va efectua un prim stagiu de pregătire în Sântămăria-Orlea, județul Hunedoara. (sursa foto: www.druckeria.ro )
Pagina 1 din 1
