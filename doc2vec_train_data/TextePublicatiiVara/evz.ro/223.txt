Cel puțin 11 militanți din gruparea Statul Islamic (IS) au fost uciși după ce forțele coaliției conduse de SUA și NATO au lansat atacuri aeriene în provincia Nangarhar din estul Afganistanului, conform unei declarații oficiale emisă luni.
"Atacurile cu dronă au fost lansate duminică în localitatea Ghulam Dag din districtul Chaparhar. De asemenea, au fost răniți doi militanți IS, iar trei vehicule au fost distruse ca urmare a raidurilor", se afirmă într-o declarație a Corpului 201 Selab din cadrul Armatei Afgane, staționată în regiune. Gruparea IS, care a apărut în Nangarhar la începutul anului 2015, nu a făcut comentarii cu privire la aceste atacuri. De asemenea, elicopterele armatei afgane au atacat și distrus, duminică, două laboratoare de producere a heroinei, în zona Mamla, aflată în districtul vecin Khogyani, se mai afirmă în aceeași declarație. Provincia muntoasă, aflată la 120 km est de Kabul, a fost scena unor ciocniri între forțele de securitate și militanții armați. Confruntările i-au forțat pe mii de țărani din zonă să se refugieze în locuri mai sigure.
Statul Islamic și talibanii ocupă în prezent circa 50 din cele 407 districte ale țării. Guvernul afgan controlează doar 56,3% din districte în restul districtelor rămânând în dispută. Mai mult, efectivele forțelor armate afgane au scăzut cu 10% în ultimul an, ajungând la 296.409 de membri ,din cauza creșterii atacurilor talibanilor și ale Statului Islamic.
Pagina 1 din 1
