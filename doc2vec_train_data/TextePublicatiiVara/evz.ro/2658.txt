Compania E-Distribuție Muntenia a încheiat un acord de parteneriat cu Colegiul Tehnic Energetic București și va susține începând cu acest an o clasă în sistem dual ai cărei absolvenți vor primi certificarea de Electricieni Exploatare Centrale, Staţii şi Reţele Electrice si vor avea posibilitatea de angajare in cadrul companiei.
O meserie învăţată temeinic nu te va lăsa niciodată să mori de foame, spune un proverb românesc. Iar cei care vor să descopere şi să cunoască tainele circuitelor electrice au acum şansa de a urma cursuri speciale în acest sens, însoţite de stagii de practică şi burse. Elevii de clasa a VIII-a se pot înscrie în programul clasei duale “Viitor electrician”, în zilele de 15, 18 şi 19 iunie 2018.
Pentru înscriere, elevii se vor prezenta, împreună cu un părinte sau un reprezentant legal, la secretariatul şcolii în care învaţă, unde vor primi fişa de înscriere pentru învăţământul profesional de stat. Apoi vor merge la sediul Colegiului Tehnic Energetic Bucureşti, unde vor fi ajutaţi să completeze fişa de înscriere în învăţământul profesional de stat, precum şi fişa de opţiuni pentru învăţământul dual.
Obţinerea unui loc de muncă devine mai uşoară
“Domeniul energiei cunoaşte schimbări semnificative în ultimii ani, în special ca urmare a introducerii de noi tehnologii, care au adus atât o simplificare a operaţiunilor pentru electricieni cât şi nevoia de noi competenţe. Companiile Grupului Enel au adoptat un model de afaceri bazat pe Crearea de Valoare în Comun (Creating Shared Value), care vizează dezvoltarea sustenabilă a companiei şi a comunităţilor. Acest program va sprijini formarea profesională a tinerilor care doresc să devină electricieni şi în plus le va oferi acestora o şansă de angajare în cadrul companiilor E-Distribuţie, după absolvire”, a declarat Federico Panone, Director General E-Distribuţie.
După finalizarea programului de trei ani, absolvenţii vor deveni Electricieni Exploatare Centrale, Staţii şi Reţele Electrice, astfel că vor putea lucra ca electricieni de măsură pe partea de verificare şi recuperare de energie electrică, sau electricieni de medie tensiune sau medie-joasă tensiune în staţii electrice.
Viitorii electricieni care vor dori să devină lider de echipă vor putea urma cursuri de maiştri, iar cei care doresc să continue studiile vor putea participa la examenul de bacalaureat în timp ce sunt angajaţi. Mai departe, cei care doresc să devină ingineri vor putea urma o facultate de profil.
