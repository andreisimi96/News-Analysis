Publicăm astăzi continuarea interviului acordat de preşedinta UNJR, Dana Gîrbovan, Evenimentului Zilei. Magistratul clujean continuă analiza dură a situaţiei din justiţie şi afirmă că „fostul CSM s-a comportat ca o coană mare care se bosumfla la orice critică externă, în timp ce, în secret, coopera cu SRI”.
Dana Gîrbovan spune că realitatea despre implicarea serviciilor secrete în justiţie trebuie afl ată în totalitate pentru că „o societate, mai ales după un sistem totalitar de represiune cum a fost comunismul, nu se poate vindeca decât prin adevăr”.
- Evenimentul Zilei: Cât de mult credeți că a garantat CSM independența justiției în perioada 2012-2018, perioadă în care a existat un protocol cu SRI?
- Dana Gîrbovan: Fostul CSM a eşuat lamentabil şi ruşinos în a apăra cu adevărat independenţa justiţiei în toţi aceşti ani. S-a comportat ca o “coană mare” care se bosumfla la orice critică externă, pretextând că i se încalcă independenţa, în timp ce, în secret, coopera cu SRI. Episodul din 2015, în care CSM a respins cererea făcută de trei asociaţii profesionale şi sustinuţă de peste 100 de judecători, de a apăra independenţa justiţiei faţă de afirmaţiile generalului Dumbravă, a fost unul emblematic în privinţa modului în care CSM a abdicat de la rolul său constituţional de „garant al independenţei justiţiei”. Am spus atunci şi o spun şi acum, este inadmisibil ca o cerere de apărare a independenţei justiţiei, făcută în contradictoriu cu un serviciu de informaţii, să fie soluţionată pe baza unor note secrete provenind de la acel serviciu! Mai mult, este inimaginabil, într-un stat de drept, să existe pur şi simplu un astfel de protocol secret!
„Explicaţiile celor care au semnat protocolul cu SRI sfidează inteligenţa cetăţenilor”
- Cum vi se par explicaţiile date de doamnele Alina Ghica şi Oana Hăineală, semnatarele protocolului cu SRI?
- Explicaţiile date de semnatarele acelui protocol, cum că ar ca ar pune în aplicare norme dintr-o serie de legi, sunt puerile şi sfidează inteligenţa nu doar a judecătorilor şi a procurorilor ori a studenţilor de drept, dar şi a oricărui cetăţean care citeşte acele legi pe internet.
- Ce legătură are protecţia informaţiilor clasificate cu folosirea unor informaţii provenind de la SRI în acţiunile disciplinare ale magistraţilor? Ce legătură are SRI cu legile de organizare judiciară sau cu legea privind statutul judecătorilor sau procurorilor, pentru ca acesta să colaboreze cu CSM în privinţa avizelor ce privesc proiecte de modificare a acestor legi, aşa cum este stipulat în protocol?
- Întrebările acestea trebuie spuse clar şi răspicat, pentru că nu ne mai putem ascunde, nu mai putem bagateliza sau ignora probleme atât de grave. Nu, nu este deloc firesc, acceptabil şi nici lipsit de importanţă că un astfel de protocol a fost încheiat şi a produs efecte! Actualul CSM are nu doar o grea moştenire lasată de precedentul Consiliu, ci datoria şi oportunitatea istorică de a corecta greşelile şi laşitatea vechiului CSM, precum şi de a reconstrui, pe fundamente durabile, încrederea în justiţie.
„Rolul justiţiei nu este de a asigura buna guvernare”
- Pare că în ultima perioadă Curtea Constituțională rezolvă majoritatea problemelor din justiție și politică. Vi se pare că este o situație normală?
- Sesizarea Curţii Constituţionale trebuie făcută în mod responsabil, fiind incorect şi necinstit ca decidenţii politici să transfere în sarcina Curţii deciziile pe care ei ar trebui să şi le asume. Sesizarea Curţii trebuie să fie cu adevărat ultima cale, atunci când divergenţele între autorităţi constituţionale au devenit insurmontabile. Multe dintre aspectele cu care este sesizată Curtea puteau fi rezolvate prin asumare de către decidenţii politici, pentru că în fond, aceştia de aceea au fost aleşi, să îşi asume decizii: cei din puterea legislativă să facă legi, iar cei din puterea executivă să guverneze.
„Justiţia este folosită în campanii de anihilare politică reciprocă”
- Dacă observaţi, însă, în ultimii ani s-a ajuns ca disputa politică dintre diverse partide, normală şi necesară într-o democraţie, să se mute de pe domeniul doctrinar ori al programelor politice, ce ar trebui să urmărească soluţii constructive pentru cetăţeni, în justiţie, unde aceasta este folosită în adevărate campanii de anihilare politică reciprocă.
- Rolul justiţiei nu este de a asigura buna guvernare şi de a fi implicată în dispute politice, deoarece o ţară nu poate fi condusă de judecători şi, cu atât mai puţin, de procurori. Or, ceea ce vedem în acest moment în România este o distorsionare a principiului separaţiei puterilor: procurori şi judecători vor să impună legi ori să ceară legiuitorului să nu mai legifereze, în timp ce legiuitorul a refuzat în unele situaţii respectarea hotărârilor judecătoreşti; unii din puterea executivă vor să impună conducerea la Înalta Curte de Casaţie şi Justiţie, în timp ce procurori au anchetat membrii Guvernului pentru decizii ce atrăgeau o răspundere exclusiv politică etc. Din acest punct de vedere, este esenţial rolul Curţii Constituţionale care, în aceste vremuri tulburi pentru România, a readus echilibru atunci când a fost sesizată.
„Modificările la legile justiţiei vor clarifi ca problema colaborării magistraţilor cu serviciile secrete”
- Magistraților le este interzis să fie colaboratori ai serviciilor secrete. Numai că afirmarea lipsei de colaborare se face printr-o simplă declarație pe proprie răspundere a magistraților. Dumneavoastră ce soluție ați propune pentru că acest principiu să funcționeze eficient?
- Cu ocazia dezbaterilor din Parlament privind legile justiției, am venit cu o serie de propuneri menite să corecteze exact aceste probleme pe care vi le-am expus la punctul anterior, pentru a ne asigura că verificările făcute de CSAT au un caracter efectiv și că CSAT nu are monopolul acestor verificări, ca să fie ferite oricărei cenzuri. Astfel, în prezent CSAT trebuie crezut efectiv pe cuvânt când spune că a făcut acele “verificari”. CSAT, însă, la rându-i, cere serviciilor să se „verifice” dacă au acoperiți în justiție, răspuns care e comunicat la CSAT, iar CSAT îl comunică mai departe. Evident, o asemenea „auto-verificare” nu corespunde standardelor democratice de control a activității serviciilor de informații, mai ales când vine vorba despre verificarea respectării incompatibilității de a nu avea acoperiți în justiție. Modificările la legile justiției, contestate de unii, vor contribui la clarificarea acestei probleme, dând posibilitatea oricărei persoane interesate să atace în instanță rezultatul verificărilor, instanță având competență deplină de a verifică realitatea verificărilor și corectitudinea lor.
