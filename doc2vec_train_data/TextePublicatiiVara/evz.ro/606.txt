Rusia a dezmințit orice implicare a sa în asasinarea ziaristului Arkadi Babcenko, împușcat la Kiev, crimă pusă imediat în seama Moscovei de autoritățile ucrainene.
Asasinarea lui Babcenko, ziarist cunoscut pentru criticile la adresa Kremlinului, refugiat în Ucraina, este produsul „regimului Putin, care îi vizează pe cei pe care nu îi poate zdrobi sau intimida”, a declarat deputatul Anton Gheracenko, consilier al ministrului de Interne ucrainean. „Sunt convins că mașinăria totalitară rusă nu l-a iertat pentru onestitatea sa”, a întărit șeful guvernului de la Kiev, Volodimir Groissman.
„Condamnăm cu fermitate această crimă și sperăm că va avea loc o anchetă adevărată (...) pentru a-i găsi pe cei care sunt în spatele asasinatului”, a reacționat purtătorul de cuvânt al Kremlinului, Dmitri Peskov. El a acuzat Ucraina că a devenit „un loc periculos pentru ziariști”.
„Arkadi Babcenko a fost împușcat în casa scării blocului, și deja premierul ucrainean afirmă că serviciile speciale ruse sunt responsabile. E trist”, a comentat și ministrul rus de Externe, Serghei Lavrov. La rândul său, șeful serviciului secret rus FSB, Alexandr Bortnikov, în general discret, a apreciat acuzațiile Kievului drept „o prostie perfectă și o provocare”.
Un nou caz „Politkovskaia”
Babcenko a fost descoperit marți seara, de soția sa, după ce a reușit să se târască până la apartament. El a participat ca soldat la două războaie în Cecenia, apoi a devenit ziarist, dobândind o notorietate egală cu cea a Annei Politkovskaia, ziarista de la Novaia Gazeta, asasinată la Moscova în 2006. Comanditarii asasinatului ei, atribuit apropiaților liderului cecen Ramzan Kadîrov, nu au fost identificați.
Babcenko și Politkovskaia erau ambii critici înverșunați ai lui Putin. Babcenko, care colabora la Novaia Gazeta și la radioul Echo de la Moscova, a relatat despre războiul din estul Ucrainei, acuzându- și țara că îi susține militar pe rebelii separatiști.
În decembrie 2016, el i-a atacat pe muzicienii și ziariștii ruși care pieriseră într-un accident de avion, în drum spre Siria, pentru un concert. „N-am nici o milă pentru acești oameni care cântau și dansau pentru a sprijini puterea și a revărsa rahat prin ecranele TV”, scrisese Babcenko.
În 2017, după ce a primit amenințări cu moartea, a plecat din Rusia, mai întâi în Cehia, apoi în Israel, pentru a se stabili în Ucraina, la Kiev. Acolo realiza o emisiune la un post TV în limba tătară, o minoritate foarte prezentă în Crimeea, care se plânge de persecuțiile autorităților ruse.
Rușii mor pe capete la Kiev
De partea ei, Moscova a amintit că mai mulți ziariști au fost uciși de curând în Ucraina, în special ruso-belarusul Pavel Șeremet, în iulie 2016, și el un critic al Kremlinului. Asasinii nu au fost găsiți. „Crimele sângeroase și impunitatea totală au ajuns la ordinea zilei la Kiev”, a scris ministrul rus de Externe pe Facebook.
Iar președintele Dumei, Viaceslav Volodin, a acuzat Kievul că sabotează anchetele în cazul asasinatelor cetățenilor ruși de pe teritoriul său. Cum ar fi cazul deputatului Denis Boronenkov, ucis în 2017, și el refugiat în Ucraina. Parchetul ucrainean a afirmat că a fost o crimă pasională.
Pagina 1 din 1
