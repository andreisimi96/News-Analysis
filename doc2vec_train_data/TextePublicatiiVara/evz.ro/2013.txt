Simona va încerca să răzbune titlurile pierdute la French Open în 2014 și 2017. Mâine, liderul WTA va da din nou ora exactă la Paris.
La capătul unui nou joc fabulos, a unui tenis demn de număr 1 mondial, Simona Halep a strălucit încă o dată în capitala Franței. Roland Garros, turneul ei preferat, o va găzdui pentru a treia oară în finală pe sportiva noastră, cea care a rămas cu un gust amar la French Open, după ratarea râvnitului titlu în 2014 și 2017. Ieri, „Simo” și-a arătat rapid colții în primul set, unul în care nu a stat deloc la discuții cu Garbine Muguruza, a treia jucătoare a lumii, și încheiat cu 6-1.
Emoții în setul secund
Contrar așteptărilor, tenismena iberică a luat primplanul actului secund, iar Halep părea că nu mai are forța necesară de a se impune și de această dată. Scorul s-a dus rapid la 4-2 în favoarea Muguruzei, dar liderul WTA s-a mobilizat remarcabil și și-a însușit și acest set, cu 6-4. „Știam că trebuie să fiu agresivă și să joc rapid. Am fost puternică pe picioare și în plan mental. Am luptat pentru fiecare minge și am crezut în fiecare lovitură. E o mare oportunitate pentru mine să joc din nou în finală. Voi încerca să joc mai bine ca în finala de anul trecut și să mă bucur mai mult decât anul trecut și să dau tot ce am mai bun”, a spus Halep imediat după meci.
Grație triumfului din semifinale, românca și-a păstrat și locul 1 în ierarhia WTA și și-a asigurat un cec în valoare de 1.200.000 de euro, iar dacă va cuceri titlul va beneficia de 2.200.000 de euro. Mâine, în finală, se va bate cu americanca Sloane Stephens (10 WTA), învingătoare în semifinala cu Madison Keys (13 WTA), scor 6-4, 6-4.
Pagina 1 din 1
