În cadrul discuţiilor despre uniforma şcolară, dorim să facem paşi înainte. Portul obligatoriu al unei măşti acoperind întreaga faţă, identică pentru toţi elevii, ar putea oferi numeroase avantaje în termeni de pedagogie şi disciplină, au scris jurnaliştii de la Charlie Hebdo.
Să folosim masca la şcoală!
Aceasta va dezvolta în creaturile noastre datoria obedienţei faţă de autorităţi, umilinţă în faţa instituţiei şcolare, sensul muncii în grup, respectul fundamental pentru acest angrenaj fără de care nu poate exista o mare naţiune. Ca uniformă, masca permite ştergerea diferenţelor sociale: machiajul şi piercingul devin astfel vectori de distincţie inutili. Cum să-ţi afişezi pomeţii botoxaţi sau nasul refăcut când masca acoperă totul? Adio geloziilor şi riscurilor de hărţuire de care au parte inevitabil fetele drăguţe. Adio delictului  gurii spurcate. Uitate sunt acneea juvenilă şi strabismul, surse de bătaie de joc şi complexe de inferioritate. Să adăugăm că având masca obligatorie, tentaţia de a-şi face selfie dispare automat, te vei purta mai spontan cu ceilalţi.
Mai rămâne de găsit modelul
Dacă preferinţele noastre merg către o apariţie neutră estetic, de tip Fantômas, nu va fi inutil să luaţi în considerare o mască pozitiv-discriminatorie: aceea a lui Marie Curie pentru fetele care se îndoiesc de şansele lor în viaţă, sau a lui Emmanuel Macron pentru băieţii în degringoladă şcolară şi care vor putea să inverseze dinamica eşecului. Dacă alegerea definitivă rămâne deocamdată la discreţia şcolilor, să fim prudenţi: măştile lui Guy Fawkes (erou rebel din timpul războiului dintre catolici şi protestanţi în sec. XVII, admirat şi temut) sau a lui Scream (film american de groază din 1996) n-au trecut încă de comisia de validare a ministerului, notează ironic dar şi cu umor, Charlie Hebdo
Pagina 1 din 1
