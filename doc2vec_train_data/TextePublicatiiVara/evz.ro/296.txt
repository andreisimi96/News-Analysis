Dosar „Noi suntem Statul!” Dosar Arhiva SIPA Dosar Alegeri 2009
Fostul premier Victor Ponta a spus că vrea să „salveze PSD” prin înființarea unui nou partid de stânga mai modern și mai „educat" decât actuala formațiune social-democrată
Fostul premier Victor Ponta a discutat cu fostul președinte Ion Iliescu și cu fostul premier Adrian Năstase înainte să declanșeze planul de racolare a parlamentarilor PSD într-un nou partid care să facă concurență PSD-ului. Gestul lui Ponta de a înființa o alternativă la PSD i-a atras invectiva de „șobolan” din partea foștilor săi colegi social-democrați.
Întrebat dacă a vorbit cu Ion Iliescu și cu Adrian Năstase despre noul său proiect politic, Ponta a declarat, duminică seară, la B1TV:
„Da. Bineînțeles. Sigur că le-am spus ce vreau să fac. Nu pot să vă povestesc ce am vorbit în privat. Însă vă spun sincer, am condus și eu destul Congrese, când niciunul nu a fost invitat la ultimul congres PSD, nici Ion Iliescu, nici Adrian Năstase, nici Mircea Geoană, mi-am dat seama că ceva s-a schimbat fundamental și că foarte mulți așteaptă totuși o variantă alternativă la ce se întâmplă acum”
Ponta a spus că s-a mai sfătuit cu Ioan Rus (fost ministru de Interne, fost vicepreședinte PSD), căruia i-a făcut o vizită în Cluj, dar și cu Gabriel Oprea (fost ministru de Interne, fost vicepremier, fost premier interimar), cu care s-a întâlnit recent la restaurantul „Doi cocoși” din Capitală cu ocazia botezului unei nepoate a lui Oprea.
La fel ca Ponta, Ioan Rus a fost unul dintre susținătorii foștilor premieri PSD Sorin Grindeanu și Mihai Tudose în lupta acestora cu președintele PSD Liviu Dragnea.
Gabriel Oprea este nașul de botez al lui primului copil al lui Ponta. În 2015, când s-a operat la genunchi în Turcia, Ponta l-a lăsat pe Oprea premier interimar.
Discuțiile cu Năstase, Iliescu, Rus și Oprea au venit în contextul în care 5 deputați PSD s-au înscris recent în partidul Pro România. Planul lui Ponta este să formeze în 2020 o coaliție de guvernare Pro România - PSD. În urma plecărilor din PSD, pentru prima oară de la alegerile parlamentare din decembrie 2016, partidele care formează coaliția de guvernare  nu mai dețin, singure, majoritatea necesară adoptării promisiunilor electorale în Camera Deputaților
Ecaterina Andronescu spre Cotroceni?
Senatorul PSD Ecaterina Andronescu a participat, luni seară, la evenimentul de lansare a programului politic al Pro România. Andronescu, fost vicepreședinte PSD și ministru al Educației, a fost așteptată la sosire de Victor Ponta.
„Ecaterina Andronescu mi se pare o soluție extrem de serioasă care trebui luată în calcul (pentru alegerile prezidențiale din 2019, n.red.)”, a spus Ponta, duminică seară.
Pro România va avea propriul candidat la alegerile prezidențiale.
Preşedintele PSD, Liviu Dragnea, a criticat, miercurea trecută, într-o intervenţie telefonică la Antena 3, "atitudinea de şobolan" a doi foşti premieri ai partidului - Victor Ponta şi Mihai Tudose - cu referire la plecările din PSD din ultima perioadă. Dragnea a adăugat că „nu se dărâmă casa de la un şobolan sau doi şobolani".
Pagina 1 din 1
