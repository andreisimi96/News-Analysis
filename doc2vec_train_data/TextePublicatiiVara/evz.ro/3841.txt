Piromania este una dintre tulburările de control al impulsurilor și se caracterizează prin nevoia/impulsul de a porni focuri, de a da foc diferitelor obiecte.
Acest impuls presupune pornirea incendiilor în mod deliberat și cu scop pentru individ și este acompaniat de o tensiune emoțională ridicată înainte de comiterea faptei, urmată de gratificare și satisfacerea impulsului imediat după pornirea focului. Scopul incendiului nu este legat de vreun câștig financiar, din răzbunare sau furie. Focul este pornit în mod deliberat, excluzând motivele financiare, sociale, politice. Piromania, o tulburare psihică rară,  presupune planificare și un întreg ritual. Piromania se diagnostichează doar dacă individul a produs mai mult de un incendiu, excluzând motivele financiare sau de ștergere a urmelor unei crime.
Această tulburare apare mai frecvent la bărbați, mai ales la cei cu deprinderi sociale slab dezvoltate și probleme de învățare. Piromanii au adesea abilități scăzute de învățare, de socializare și de adaptare la diverse situații din mediu. Descoperită din copilărie, această tulburare se îmbunătățește, dar un adult netratat are puține șanse de reabilitare. Adolescenții se folosesc de foc de multe ori pentru a atrage atenția autorităților sau a părinților. O parte din aceștia au fost acuzați în trecut și de alte acte de vandalism și comportamente antisociale. Fascinația, atracția și curiozitatea față de foc, față de alarmele de incendiu, se recunosc în trăsăturile piromaniei. Individului îi face plăcere să privească flăcările, simte anxietate înaintea pornirii incendiului, urmată de eliberare și relaxare după.
Teoria biologică presupune existența unor concentrații scăzute ale acidului 5-hidroxiindolacetic (un catabolit al serotoninei) și metal-hidroxifenil-glicolului (un catabolit al norepinefrinei), găsit în LCR, fiind o dovadă a implicării sistemelor serotonergice și non-adrenergice în favorizarea producerii acestui comportament, ca parte integrantă din spectrul mult mai larg al tulburărilor afective. Persoanele cu astfel de comportamente piromanice pot face pregătiri minuțioase înainte de provocarea unui incendiu, fiind indiferente la consecințele cauzate privind viețile puse în pericol sau eventualele pagube materiale prin distrugerea proprietăților.
Citiți continuarea pe http://lapsihiatru.ro/
Anamaria Ciubară este unul dintre cei mai cunoscuți medici psihiatri. După o experiență de peste 10 ani la Institutul de Psihiatrie Socola Iași, acum își desfășoară activitatea la Spitalul de Psihiatrie ”Elisabeta Doamna” din Galați. Este medic primar psihiatru, conferențiar universitar la Universitatea ”Dunărea de Jos”, Facultatea de Medicină și Farmacie, catedra de Psihiatrie, și editor la American Journal of Psychiatry and Neuroscience. De asemenea, colaborează cu Clinica Medlife din Galați și cu clinica Helicomed din Iași.
Pagina 1 din 1
