Circulația va fi restricționată în București, duminică, din cauza organizării finalei Cupei României la fotbal. Meciul se va desfășura pe Arena Națională, însemnând că mai multe artere importante din zonă vor fi blocate.
Meciul dintre F.C. Hermannstadt și CS U Craiova va începe la ora 21, dar va fi precedat de meciul decisiv pentru trofeul de Juniori. Lupta se va duce între FCSB și FC Dinamo 1948, începând cu ora 17, meciul desfășurându-se tot pe Arena Națională, conform Europa FM. Confruntările sportive pot aduce probleme în trafic, din cauza ocolișurilor.
Singurele vehicule care nu au restricții sunt mijloacele RATB care asigură transportul public. În rest, toți șoferii trebuie să ocolească zona, începând cu ora 13. Limitele de trafic vizează următoarele artere: Maior Coravu, Pierre de Coubertin,Vatra Luminoasă, Toni Bulandra, Sg. Vasile Șerbănică, Banda I a Bd. Nicolae Grigorescu și Bd. Basarabia.
Pentru a evita incidentele, traficul va fi restricționat, în manieră progresivă, începând cu ora 17.00, pe ruta pe care sosesc suporterii CS U Craiova. Fanii vor veni cu trenul. Banda I de circulație a următoarelor artere va fi supusă restricțiilor: Gara Obor – Bd. Ferdinand – Str. Baicului – Șos. Pantelimon – Bd. Pierre de Coubertin – Arena Națională și retur, după încheierea finalei.
Problemele nu se opresc aici pentru șoferi. Parcarea este și ea restricționată, pe Bd. Nicolae Grigorescu, între Bd. Basarabia și Str. Constantin Brâncuși.
Pagina 1 din 1
