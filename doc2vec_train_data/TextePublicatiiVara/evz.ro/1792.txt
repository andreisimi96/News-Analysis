Italia a dobândit un nou Guvern, care a trecut prin cele două camere ale Parlamentului italian marți și miercuri datorită majorității dobândite de cele două partide contractante ale guvernării, cum au convenit partidul anti-sistem eurosceptic Cinque Stele și cel de extrema dreaptă Lega să realizeze parteneriatul lor pentru guvernarea Italiei.
Rezultatul a înfiorat Italia și a băgat în tratament anti-depresiv întreaga Uniune Europeană, fiind vorba despre al treilea stat ca mărime a economiei și unul dintre cele mai bolnave în capitolul finanțelor și datoriei publice, cu măsuri anunțate în campania electorală dintre cele mai costisitoare și destructive pentru statul italian, prea mare ca să fie susținut de fondurile Mecanismului de salvare al Euro.
Mai întâi veștile bune: în guvern au apărut - prin medierea făcută de președintele Sergio Mattarella, care a respins prima variantă prezentată - ministrul finanțelor Giovanni Tria, care susține formula de taxare simplificată propusă de Lega și e preocupat de perspectiva introducerii venitului minim garantat al Cinque Stele. El i-a luat locul lui Paolo Savona, anti-european, care a fost prima propunere, cel care dorea ieșirea Italiei din zona Euro, și din Europa, în general. A doua veste bună este ministrul de Externe, Moavero Milanese, diplomat și personalitate bine cunoscută la Bruxelles, un negociator dur dar un pro-european declarat, de două ori ministrul Afacerilor Europene al Italiei și de două ori comisar european. Profesor de drept, e important însă cum se va acomoda acesta cu colegii săi de guvern.
Veștile proaste încep cu premierul Guiseppe Conte, un necunoscut în ale politicii, cu CV discutabil, apropiat de președintele Mișcării 5 stele. El va fi dominat, cel mai probabil, de către cei doi șefi de partide ale coaliției, care sunt vicepremieri. A prezentat programul cu tăieri de taxe, creșterea cheltuielilor sociale, a susținut redistribuirea migranților în cadrul statelor UE și revizuirea Regulamentului Dublin și reducerea sancțiunilor față de Rusia. De asemenea, a vorbit despre alierea cu Ungaria pentru schimbarea Europei. Reducerea deficitului se va face nu prin tăieri și austeritate, ci prin creștere economică, susține Conte. Vicepremier și ministru al economiei, liderul 5 stele Di Maio, își continua programele sale populiste, în primul rând cel legat de venitul minim garantat, considerat un dezastru pentru finanțele Italiei. Dar poate cea mai preocupantă atitudine a fost cea a noului vicepremier și ministru de Interne Salvini, președintele Lega, care a vizitat Sicilia în zona acostării vaselor cu migranți și a promis să blocheze sosirile și să expulzeze peste 700.000 de migranți.
Italia are o problemă reală cu migranții, din care doar circa 5-7% sunt refugiați. După spusele criticilor, e o adevărată sarabandă a vaselor care pescuiesc și aduc pe teritoriul italian migranții pe punctul de a se îneca în bărcile improvizate ale traficanților. Italia dorește ca salvarea să se facă cu aducerea vaselor și a migranților pe pă- mânt în statele de unde provin bărcile, ca UE să se implice în blocarea traficului, și să finanțeze statelor de tranzit și de origine. Salvini a declarat că vremurile bune pentru migranți s-au terminat în Italia și că e timpul să-și facă bagajele pentru că vor fi retrimiși acasă.
Salvini susține că Sicilia și Italia nu sunt tabăra de refugiați a Europei. Că afacerea migrației legale din care unii fac bani trebuie să înceteze. E prea costisitor să-i țină pe migranți statul italian în hoteluri, mai bine sunt plătite dezvoltări în state de origine, unde trebuie să aștepte răspunsul la cererile lor și să construiască tabere de refugiați pe țărmurile Italiei, care să proceseze rapid identitățile și calitatea, inclusiv cererile de azil și de recunoaștere a statutului de refugiat. Măsuri nu dure, dar de bun simț vor fi luate împotriva migrației, susține Salvini. Obiectivul e limitarea numărului de sosiri și creșterea expulzărilor de migranți.
