Decizia în dosarul în care liderul PSD, Liviu Dragnea, este acuzat de instigare la abuz în serviciu în legătură cu angajarea la DGASPC Teleorman a două femei care, în realitate, ar fi lucrat la PSD, a fost din nou amânată. Următorul termen, la care s-ar putea afla sentința în prima instanță este 21 iunie.
UPDATE - Noua amânare a fost dată din cauză că avocatul fostei soții a lui Liviu Dragnea, Bombonica Prodana, dar și alți avocați ai părților implicate, au depus abia ieri concluziile scrise în dosar.
Prima sentință a instanței în dosarul lui Liviu Dragnea nu va fi definitivă
La ultimul termen, procurorii au cerut închisoare cu executare pentru toţi inculpaţii din dosar.
În cazul lui Liviu Dragnea, DNA cerut o pedepasă de până la 7 ani şi 6 luni de detenţie şi anularea suspendării pedepsei din dosarul Referendumului.
În cazul fostei soţii a lui Liviu Dragnea, Bombonica Prodana, procurorii au renunţat la acuzaţii, după ce aceasta a achitat prejudiciul.
"În perioada iulie 2006 - decembrie 2012, Dragnea Nicolae Liviu, în calitate de preşedinte al Consiliului Judeţean Teleorman, respectiv de preşedinte al organizaţiei judeţene a unui partid politic, cu intenţie, a determinat-o pe inculpata Alesu Floarea, la acea vreme director executiv al Direcţiei Generale de Asistenţă Socială şi Protecţia Copilului Teleorman să îşi încalce atribuţiile de serviciu prin menţinerea în funcţie şi implicit plata drepturilor salariale pentru două angajate ale aceleiaşi instituţii. În realitate cele două persoane şi-au desfăşurat activitatea la sediul organizaţiei judeţene Teleorman a partidului politic al cărui preşedinte era suspectul Dragnea Nicolae Liviu, aspect cunoscut de acesta din urmă", susținea DNA la trimiterea în judecată.
Pagina 1 din 1
