Guvernul va aproba săptămâna viitoare un program de creditare adresat tinerilor, cu dobândă de 0%, având ca obiectiv principal investiţia în propria dezvoltare personală, a anunţat marţi vicepremierul Viorel Ştefan.
În cadrul programului intitulat "Investeşte în tine", creditul va fi acordat pe o perioadă de 10 ani și va avea o valoare de 40.000 de lei, cu posibilitatea de suplimentare cu 20.000 de lei. Pentru persoanele cu vârsta între 26 şi 55 de ani, creditul va avea o valoare de 35.000 de lei cu posibilitatea de suplimentare de 20.000 de lei.
„Se referă în special la investiţiile pe care o persoană le poate face în propria sa dezvoltare, adică în propria educaţie, cultură sau sănătate. Acest program este, însă, mai generos şi va include şi investiţiile în dezvoltarea personală a membrilor familiilor beneficiarului", a declarat Viorel Ştefan, la Palatul Victoria.
"În cazul tinerilor între 16 şi 26 de ani creditul poate avea o valoare iniţială de 40.000 de lei, care poate fi extinsă cu încă 20.000 de lei dacă persoana este angajată sau se angajează în perioada derulării programului. În cazul persoanelor între 26 şi 55 de ani, valoarea creditului este puţin mai mică, respectiv 35.000 de lei, dar şi în acest caz se poate extinde cu 20.000 de lei dacă beneficiarul este angajat sau dobândeşte acest statut pe perioada derulării programului. Dobânda este zero, din perspectiva beneficiarului, practic, însă toate dobânzile şi comisioanele bancare (...) sunt suportate de stat prin bugetul Comisiei Naţionale de Strategie şi Prognoză cu condiţia plăţii la scadenţă a ratelor creditului. Durata creditului este de 10 ani, iar aici este inclusă şi perioada de graţie care va fi cel puţin egală cu durata studiilor, dar nu mai mult de cinci ani. Scopul acestei perioade de graţie este de a permite beneficiarului să finalizeze studiile pe care le urmează, iar apoi, după ce se angajează, să poată începe rambursarea creditului", a explicat vicepremierului.  Creditul este garantat de stat în proporţie de 80% și diferența de 20% trebuie garantată fie de beneficiarul programului, fie, în cazul în care acesta nu este angajat, de un codebitor.  Prin acest program de creditare se decontează doar cheltuielile eligibile pentru dezvoltarea personală a tinerilor.
"Beneficiarul poate beneficia de oricâte trageri (doreşte - n.r.) în primii cinci ani de la acordarea creditului pentru a-şi deconta cheltuielile eligibile prevăzute în program. Vorbim, deci, de decontarea facturilor sau plăţi directe pe bază de proformă pe care beneficiarul le prezintă la banca finanţatoare. Nu e vorba, deci, de un transfer în contul personal al beneficiarului, se decontează doar cheltuielile eligibile pe baza documentelor justificative în cele două sisteme, fie prefinanţare, fie plată directă pe baza unei facturi proforma", a explicat vicepremierul.
Pagina 1 din 1
