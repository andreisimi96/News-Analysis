Tinerii care se deplasează în scaune cu rotile își cer drepturile la Timișoara. Ei au decis să iasă în fața șoferilor și să le spună #Nuparcapetrotuar.
Deplasarea pe trotuarele din Timișoara este îngreunată pentru toți de către mașinile parcate ilegal, însă pentru persoanele în scaun rulant este aproape imposibil să depășească un astfel de obstacol. De cele mai multe ori este dificil să coboare bordura, să intre pe carosabil și să reurce. Într-o astfel de situație trebuie să se întoarcă de obicei până la intersecție sau până în punctul în care bordura este coborâtă la nivelul solului și să se deplaseze pe stradă, expunându-se riscului de a fi accidentați de către alte mașini. Iar în această situație nu se află doar utilizatorii de scaun rulant, ci orice pieton. ”Dacă nu parcați pe trotuar,  facilitați deplasarea nevăzătorilor, persoanelor utilizatoare de scaun rulant, persoanelor vârstnice și părinţilor cu copii în cărucior și respectați legea”, atrag atenția tinerii din cadurl asociației Ceva
Astăzi a avut loc o întâlinre între reprezentanții asociației și cei ai Poliției Locale Timișoara, pentru a cere sprojin în eliberarea trotuarelor de mașini parcate aiurea.
„Fiind nevăzătoare, orice obstacol care îmi iese în cale atunci când mă deplasez poate să mă blocheze, să nu mai știu încotro să merg sau chiar să mă lovească. Poate oamenii nu conștientizează de multe ori, dar ei ne pot ajuta prin simplul fapt că nu parchează pe trotuare. Un mediu inaccesibil ne accentuează dizabilitatea și ne determină să ne izolăm în casă”, a declarat Simona Smultea, co-președinte la Asociația Ceva de Spus.
„Așa cum noi le respectăm dreptul de a circula pe spațiile destinate pentru trafic, dorim ca să ni se respecte dreptul de a traversa în siguranță în locurile marcate pentru acest lucru, dorim să putem parca în locurile destinate persoanelor cu dizabilități și să nu ne lovim de mașinile urcate pe trotuare” a declarat Andrei Strătilă, președintele Asociației pentru Integrarea Persoanelor cu Deficiențe.
Pagina 1 din 1
