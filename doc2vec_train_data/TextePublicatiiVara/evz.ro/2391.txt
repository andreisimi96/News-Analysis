Aproximativ 880 de pasageri ai unui tren de mare viteză din Japonia au trăit clipe de groază sâmbătă când un individ înarmat cu un cuţit a început să atace călătorii. Două tinere, de 26 şi 27 de ani, au fost rănite grav, iar un bărbat şi-a pierdut viaţa, ucis de cuţitul atacatorului.
A intrat cu cuţitul în mână într-un tren de mare viteză din Japonia (shinkansen) şi a început să atace la întâmplare călătorii. Este vorba despre un bărbat din Japonia care a ucis, sâmbătă noapte, un om şi a rănit grav două tinere, a informat duminică poliţia niponă citată de agenţia EFE, potrivit agerpres.ro.
Incidentul a avut loc în jurul orei locale 22,00 (12,00 GMT) pe linia de mare viteză dintre Yokohama şi Osaka. Imediat după incident, mecanicul locomotivei a oprit trenul la Odawara.
Atacul a declanşat panică în rândul pasagerilor, care au început să fugă spre alte vagoane din cele 14 ale trenului aflat în mers, iar cineva a activat alarma de securitate ducând la oprirea trenului, au relatat martori pentru canalul public NHK.
Agresor a fost arestat şi a mărturisit poliţiei că a comis atacul asupra celorlalţi pasageri pentru că "se simţea frustrat", au indicat surse din investigaţie pentru agenţia niponă Kyodo.
Pagina 1 din 1
