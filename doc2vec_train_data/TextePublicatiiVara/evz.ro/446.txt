Dosar „Noi suntem Statul!” Dosar Arhiva SIPA Dosar Alegeri 2009
Sorina Pintea spun că adolescenții români beau din ce în ce mai mult și nu folosesc mijloace contraceptive
România stă foarte prost în statistici la consumul de alcool. În șapte ani, adolescenții care beau sunt cu 20% mai mulți. Nici la utilizarea mijloacelor contraceptive n-avem cu ce ne lăuda, a declarat ministrul Sănătăţii, Sorina Pintea, la Parlament, la o dezbatere privind problemele adolescenților.
Întrebată care este situaţia în rândul adolescenţilor, ministrul Sănătății Sorina Pintea a arătat că, din nefericire, sunt anumite zone în care România nu stă foarte bine.
„Suntem departe de media europeană. Stăm foarte prost la consumul de alcool şi la utilizarea mijloacelor de contracepţie, adică la prevalenţa sarcinilor nedorite. Asta ne aduce alte probleme legate de prematuritate, de abandon în spitale a copiilor născuţi nedoriţi”, a declarat ministrul Sănătăţii la Parlament, unde a participat la eveniment dedicat problemelor întâmpinate de adolescenții români, organizat de Asociaţia Română pentru Educaţie Pediatrică în Medicina de Familie (AREPMF).
În ceea ce priveşte consumul de alcool, ministrul a arătat că adolescenții care beau sunt din ce în ce mai mulți. „La nivelul anului 2016 - avem datele - faţă de 2009, (a crescut numărul consumatorilor adolescenți, n.r.) cu aproape 20 de procente, ceea ce este foarte mult”.
Între priorităţile Ministerului Sănătăţii se află elaborarea Codului de legi din Sănătate, dar în primul rând a legii cadru, precum şi implicarea medicinei şcolare.
„Acest Cod va avea o componentă foarte importantă de prevenţie. Apoi, implicarea mai mult a medicinei şcolare, pentru că acum medicii şcolari, asistenţii medicali şcolari sunt foarte bine plătiţi, având în vedere ultimele modificări legislative. Până la urmă, Ministerul Sănătăţii doreşte să se aplice legea, fiecare să-şi facă treaba până la apariţia unei legi a prevenţiei de care avem absolut nevoie. (...) În ceea ce priveşte vaccinurile - obligativitatea informării - asta este cea mai importantă. Cei de la această societate au scos un Cod privind bunele practici legate de vaccinare, ceea ce este remarcabil, adică o societate face ceea ce probabil trebuia ministerul să facă. Ar trebui să ne implicăm cu toţii mai mult. Cu siguranţă voi prelua ceea ce ei au făcut”, a arătat Pintea.
Asociaţia Română pentru Educaţie Pediatrică în Medicina de Familie (AREPMF) a organizat marţi, la Palatul Parlamentului, evenimentul dedicat problemelor adolescentului - Proiectul „Adolescentul încotro?”, care a reunit personalităţi ale lumii medicale. Evenimentul a abordat teme precum tulburările comportamentale ale vârstei, de la fumat, doping, la riscul dependenţei de droguri, de la tulburările endocrine specifice vârstei, tulburări de statica vertebrala sau bolile cu transmitere sexuală, la sarcina minorelor şi până la spinoasa problemă a prevenţiei cancerului de col uterin la tinere.
Pagina 1 din 1
