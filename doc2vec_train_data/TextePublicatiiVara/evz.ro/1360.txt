O explozie produsă într-o mină a condus la o tragedie de proporții, producând cel puțin 20 de victime. Autoritățile spun că ar fi vorba de 11 persoane care și-au pierdut viața în urma incidentului. Un alt aspect grav este că zeci de mineri au rămas blocați.
Cel puțin 11 persoane au murit şi alte 9 au fost rănite într-o explozie care a avut loc într-o mină de fier din nord-estul Chinei, în provincia Liaoning, a anunţat televiziunea de stat chineză CCTV, informează AFP.
De asemenea, 25 de persoane au rămas blocate în urma deflagraţiei care s-a produs în interiorul minei, administrată de grupul China National Coal, conform AGERPRES .
Răniţii au fost transportaţi la spital, iar municipalitatea din Benxi a desfăşurat echipe de salvare, potrivit CCTV.
China este în mod frecvent scena unor accidente miniere importante. Astfel, 18 mineri şi-au pierdut viaţa în urma unei scurgeri de gaz într-o mină de cărbune din centrul Chinei, în provincia Hunan, în mai 2017. În martie 2017, 17 mineri au murit după ce liftul în care se aflau s-a desprins într-o mină din nord-estul ţării. În decembrie 2016, cel puţin 59 de mineri au fost ucişi în explozii în interiorul a două mine situate în Mongolia interioară şi în provincia Heilongjiang, în nord-estul Chinei.
Pagina 1 din 1
