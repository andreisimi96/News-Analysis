Comisarii de la Protecția Consumatorilor, Constanța, au amendat cu 90.000 de lei patru magazine ale unui cunoscut lanț de supermarketuri, pentru practici comerciale înșelătoare, nerespectarea condițiilor de depozitare și prețuri diferite la casă, față de raft.
OPC a descoperit pachete pe ale căror etichete era scris somon însă în realitate, după citirea listei ingredientelor se constata că aveau în compoziție 85% hering. Comisarul șef al OPC Constanța, Horia Constantinescu, avertizează consumatorul să citească și să parcurgă cu mare atenție lista de ingrediente. “Produsul respectiv provine din hering înghețat, lăsat la dezghețare în cuve mari în apă, moment în care acesta absoarbe o mare cantitate, iar deasupra acestuia este vărsat potențiatorul de gust de somon care are culoarea depistată în ambalajele. În plus, chiar dacă pe eticheta produsului apare cuvântul salmon, care pentru unii ar putea însemna numele mărcii, pe eticheta magazinului apare foarte clar, somon. Și în pungă se transformă în hering”, explică Horia Constantinescu.
Comisarii OPC au mai descoperit, la control, promoții cu caracter înșelător la deodorant de baie, bere, antimolii, cremă pentru protecție solară pe care scria “bronz frumos și de protecție numărul 1 în lume”, ceea ce potrivit OPC, este fals. De asemenea, în cele patru magazine verificate, pentru lipsa autorizației sanitar veterinare s-a dispus oprirea temporară a prestării de servicii pentru zonele de procesare a mâncărurilor și preparatelor (inclusiv patiserie), până la intrarea în legalitate.
Pagina 1 din 1
