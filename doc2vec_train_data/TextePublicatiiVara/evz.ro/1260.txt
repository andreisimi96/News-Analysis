Foto credit Ziua de Cluj
O bătrână de 81 de ani din localitatea Dezmir, județul Cluj, a fost la un pas să fie jefuită de trei bărbaţi, printr-o variantă a metodei „accidentul”, iar salvarea i-a sosit de la nişte vecini care au remarcat agitaţia neobişnuită în miez de noapte din curtea ei.
Și cum a face bine nu este niciodată ușor, salvatorii au plătit şi ei un preţ pentru gestul lor nobil: bărbatul a încasat un fier de călcat în cap, iar soţia lui s-a ales cu julituri şi o tăietură la deget, în toiul luptei cu doi dintre escroci, care au reuşit însă până la urmă să părăsească zona într-o limuzină Audi, scrie Ziarul de Cluj.
Locuitorii fost victimele unor escroci care au încercat să tâlhărească, prin metoda „accidentul”, o vecină de-a lor din localitatea Dezmir, mărturisește un bărbat în vârstă de aproximativ 45 de ani: „Astă noapte, după orele unsprezece, am văzut doi bărbaţi în curtea doamnei Maria, vecina de vizavi, o bătrână de 81 de ani. Cei doi se agitau în curtea femeii, în timp ce altul stătea la bordul unui „Audi”, în stradă, făcând probabil de „şase”. După ce am anunţat imediat poliţia am mers, degrabă, împreună cu soţia să vedem care-i situaţia şi am intrat în casa doamnei Maria, ca să împiedicăm producerea unei tragedii, mai ales că intraseră deja, cu toţii, în casă.
Văzându-ne intrând, unul dintre ei a luat un fier de călcat de pe masă şi m-a lovit cu el în cap, ca să scape, iar celălalt a lovit-o pe soţie, reuşind să se refugieze în maşina de afară şi apoi să dispară în grabă. Din fericire însă am reuşit să le luăm numărul tăbliţei de înmatriculare şi să o comunicăm poliţiei care, a ajuns doar la vreo zece minute după ce incidentul s-a consumat. Iar când am ajuns la U.P.U. medicii doar mi-au cusut plaga, cu trei copcii, spre marea mea uşurare nefiind vorba de vreo fractură craniană ”. Intervine în discuţie şi soţia bărbatului: „Au zăpăcit-o pe biata femeie că fiica ei a fost victima unui accident grav de circulaţie, iar ei sunt de la spital şi i-au cerut o sută de milioane de lei vechi pentru operaţie. Doamna Maria le-a spus, acelor tipi cu accent „sudist”, că nu dispune în casă decât de unsprezece, iar ei i-au zis că nu-i nicio problemă, să-i dea pe aceia, dar să facă rost de restul de bani până a doua zi. Atunci am apărut noi şi s-a petrecut ce s-a petrecut, iar la scenă au asistat – din curte – şi copiii noştri”… Bărbatul a decis până la urmă ca doar el să se prezinte în faţa medicului legist şi să-şi scoată certificat, doamna renunţând până la urmă, având în vedere că leziunile sale erau minore.
Citește mai mult pe Ziarul de Cluj.ro
Pagina 1 din 1
