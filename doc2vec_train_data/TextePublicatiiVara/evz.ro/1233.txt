Lidera WTA a spulberat-o, ieri, pe belgianca Elise Mertens, la capătul a două seturi pe care le-a controlat în totalitate: 6-2, 6-1. Pentru lidera WTA urmează meciul din sferturile de fi nală, unde o va înfrunta pe Angelique Kerber sau Caroline Garcia.
Simona Halep arată ca un lider WTA, în aceste zile, la Roland Garros. Tenismena din Constanța a obținut biletele pentru „sferturile” turneului de Grand Slam, după ce, ieri, a umilit-o pe belgianca Elise Mertens (locul 16 WTA), scor 6-2, 6-1.
Confruntare cu Kerber sau Garcia
Simona a intrat determinată pe teren, a cedat primul game, apoi și-a sufocat adversara.
Doar de 59 de minute a avut nevoie românca pentru a obține calificarea. Pentru un loc în semifinalele turneului de la Paris, Halep va lupta împotriva învingătoarei din meciul Angelique Kerber (Germania, 12 WTA) - Caroline Garcia (Franța, 7 WTA). La finalul confruntării cu Mertens, Halep a vorbit despre „meciul perfect”.
„Îmi simt corpul ușor”
„Cred că de la acest turneu a fost cel mai bun meci, meciul perfect. M-am bucurat pe teren și totul a mers bine pentru mine. A fost grozav. Mă simt foarte bine, îmi simt corpul ușor. Pot alerga oricât, dar nu mă gândesc la asta. Vreau să joc minge după minge, meci după meci. Vreau să fiu agresivă, așa cum am fost astăzi”, a spus tenismena „tricoloră” la Eurosport. O altă performanță românească a fost înregistrată, ieri, la Roland Garros. Mihaela Buzărnescu și-a continuat parcursul în proba de dublu, alături de Irina Bara.
Buzărnescu și Bara, în „sferturi” la dublu
Cele două sportive s-au calificat în „sferturi”, după ce au învins perechea formată de americancele Jennifer Brady și Vania King, scor 6-4, 6-3, după o oră și 30 de minute.
În faza următoare, Buzărnescu și Bara vor evolua împotriva echipei Hao-Ching Chan (Taiwan) și Zhaoxuan Yang (China). În proba feminină de simplu, surpriza zilei a fost oferită de Daria Kasatkina.
Rusoaica, locul 14 WTA, a eliminat-o pe daneza Caroline Wozniacki (2 WTA), după ce s-a impus în „optimi”, în două seturi, scor 7-6(5), 6-3. Pentru un loc în semifinale, Kasatkina se va duela cu Sloane Stephens (SUA).
Pagina 1 din 1
