Autoritățile locale din Bavaria ar putea începe să-i respingă pe imigranți de luni, 18 iunie, într-un gest de sfidare gravă la adresa lui Merkel.
Acest lucru se va petrece ca urmare a eșecului negocierilor de joi dintre Uniunea Creștin Democrată (CDU) a lui Merkel și partidul-frate bavarez, Uniunea Creștin Socială (CSU), care fac front comun din 1949 încoace.
Horst Seehofer, care este „Ministru-Președinte” al landului Bavaria, președinte al CSU, a declarat că are autoritatea de a respinge imigranții, dat fiind că este și ministru de Interne în guvernul federal de la Berlin al lui Merkel.
Așadar, rebeliune împotriva cancelarei!
Seehofer afirmă că persoanele fără documente sau cele care au traversat o altă țară UE pentru a ajunge în Germania nu au dreptul de a solicita azil în virtutea legilor Uniunii Europene.
„Turismul de azil trebuie să înceteze, Germania nu poate aștepta la nesfârșit (să facă ceva) Europa, ci trebuie să acționeze independent”, a declarat joi și Markus Soeder, premierul Bavariei din partea CSU, citat de EuObserver.
Și a adăugat: „Merkel nu ne poate împiedica să facem imediat ceea ce avem dreptul prin lege”.
Alexander Dobrindt, co-președinte al CSU, a declarat la rândul său: „Avem de rezolvat o situație foarte grea. Unii o numesc o situație istorică. Nu ne clintim de la poziția noastră.”
Merkel a cerut conducerii CSU să se abțină de la orice acțiune până la summit-ul UE din 28 iunie. „Personal, consider că imigrația ilegală este una dintre cele mai mari provocări ale Uniunii Europene, așa că nu cred că ar trebui să acționăm unilateral, nu ar trebui să acționăm necoordonat, sau să acționăm în detrimentul altora”, a declarat cancelara joi, referindu-se la presiunea suplimentară pe care planul CSU o va pune asupra țărilor din prima linie care se confruntă cu imigrația: Grecia și Italia.
„Îmi doresc ca noi, UE, în ansamblu să facem ceva, inclusiv guvernul federal”, a precizat Merkel.
Totuși, sunt puține speranțe ca summit-ul UE din 28 iunie să aducă o limpezire a situației, cu Merkel insistând asupra cotelor de refugiați, cărora li se opun categoric Ungaria, Polonia, Cehia și Slovacia.
Oamenii simpli din Germania și-au pierdut și ei răbdarea – 62% sprijină ideea CSU, potrivit unui sondaj realizat de televiziunea ARD, și numai 37 susțin abordarea lui Merkel.
„Merkel este complet singură”, a titrat joi cotidianul de mare tiraj Bild, subliniind că și mai mulți membri ai CDU sunt nemulțumiți de atitudinea cancelarei.
Dacă Horst Seehofer își va pune în aplicare promisiunea luni, Merkel are de ales între două variante, ambele putând însemna sfârșitul celor 13 ani de putere.
Ar putea solicita un vot de încredere în Parlament, riscând o înfrângere, urmată de demisie,
L-ar putea demite pe Seehofer, ceea ce ar distruge alianța CSU-CDU și majoritatea parlamentară.
Alianța CSU-CDU împreună cu Social Democrații au 399 de locuri din cele 709 ale Bundestagului.
CSU are 46 de locuri, la care s-ar putea adăuga nemulțumiții din CDU. În aceste condiții, s-ar putea ajunge la alegeri anticipate.
Această situație survine pe fondul apropierii alegerilor locale în Bavaria, din luna octombrie, iar CSU simte în ceafă suflarea AfD, partidul eurosceptic și anti-imigrație.
De asemenea, criza politică din Germania se derulează pe fondul refuzului fără precedent al Italiei de a permite acostarea unui vas cu imigranți și al tensiunilor grave dintre Roma și Paris pe această temă.
Dacă Merkel le face pe plac aliaților din CSU, înăsprind politicile de imigrație, îi nemulțumește pe aliații social-democrați de la SPD, care pot părăsi ei guvernarea.
Pagina 1 din 1
