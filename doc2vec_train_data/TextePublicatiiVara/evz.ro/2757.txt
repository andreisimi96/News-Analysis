Fostul președinte Traian Băsescu revine cu o analiză asupra situației în care se află președintele Klaus Iohannis, pus de decizia CCR din cazul conflictului dintre puterile statului să o revoce pe șefa DNA, Laura Codruța Kovesi. În acest context, actualul lider PMP este de părere că șeful statului este „într-o situaţie extrem de dificilă”, indiferent ce decizie ar lua.
În mesajul său, Băsescu susține că România se confruntă cu „o pierdere ireversibilă pentru democraţie”, care survine din faptul că preşedintele nu mai poate decide asupra numirii şi a revocării procurorilor-şefi.  Fostul președinte susține că unica soluţie vizibilă în acest moment, „pentru a nu reveni la epoca Iliescu-Năstase”, este organizarea unui referendum „cu câteva întrebări bine gândite şi bine explicate românilor”. „Preşedintele Iohannis se află într-o situaţie extrem de dificilă cu doar două variante de acţiune şi cu o pierdere ireversibilă pentru democraţie: Prima variantă: să respecte decizia CCR şi să o revoce pe Laura Codruţa Koveşi (LCK) ceea ce îl va pune într-o situaţie extrem de dificilă faţă de propriul electorat; A doua variantă: să nu respecte decizia CCR şi să nu o revoce pe LKC, ceea ce îl descalifică pentru funcţia de preşedinte şi îl pune în faţa unei suspendări. Pierderea pentru democraţie: problema nu este LCK, ci faptul că preşedintele nu mai poate decide cu privire la numirea şi revocarea procurorilor-şefi, această decizie fiind trimisă, prin ministrul justiţiei, înapoi la partid, ca pe vremea lui Năstase. Este foarte interesant de văzut cum va mai putea apăra Preşedintele independenţa procurorilor pe care o clamează în toate declaraţiile publice, când nominalizările vor fi făcute de Dragnea, la partid”, argumentează Băsescu.  Senatorul este de părere că politica românească a ajuns în această situaţie din cauza „incapacităţii” lui Klaus Iohannis „de a anticipa ferocitatea PSD de a controla justiţia şi toată puterea, prin comoditate, prin non-combat”. Băsescu le reamintește celor care îl urmăresc faptul că Iohannis a acceptat „fără să schiţeze niciun gest” desemnările succesive înaintate de PSD ale premierilor Grindeanu, Tudose şi Dăncilă, dar nu a numit un director al SIE, nu a adus clarificări în ceea ce privește politica externă, desemnarea ambasadorilor sau a procurorilo. În acest conext, funcţia preşedintelui a ajuns „golită de atribuţiuni”. „Preşedintele ar fi trebuit să-şi impună punctul de vedere cu ocazia numirii pe bandă rulantă a premierilor. Poate l-au fascinat ceremoniile de instalare a noilor guverne, dar a uitat să impună cu aceste ocazii numirea directorului civil la SIE, clarificările legate de politica externă, desemnarea ambasadorilor, desemnarea procurorilor şi până la urmă, realizarea unui document de coabitare în care să facă foarte clare atribuţiile partajate cu guvernul. Şi, uite aşa, un preşedinte ales cu peste 6 milioane de voturi, dublu faţă de toate voturile obţinute de PSD şi ALDE la un loc, este pus la colţ, de o gaşcă de politicieni incompetenţi dar avizi de puterea totală în stat, iar funcţia preşedintelui este golită de atribuţiuni”, susține Băsescu.  Lidero PMP opinează că doar persoanele care nu cunosc modul de funcționare al PSD ar putea face astfel de greşeli, dar preşedintele Iohannis „cu siguranţă îl cunoaşte, pentru că PSD-ul i-a fost 'far călăuzitor' atunci când şi-a obţinut 'nobilul titlu' de 'Premierul de la Grivco'”. „Sub augusta lentoare a Preşedintelui Iohannis s-a produs schimbarea arhitecturii puterii executive şi golirea de conţinut a funcţiei şi a autorităţii Preşedintelui României, lucru extrem de dăunător pentru echilibrul de putere în stat. Singura soluţie pentru a mai salva ceva, pentru a nu reveni la epoca Iliescu-Năstase, este un referendum cu câteva întrebări bine gândite şi bine explicate românilor. Altfel, somn uşor Domnule Preşedinte! Poţi să dormi liniştit, nu mai ai nimic de făcut”, mai scrie fostul președinte.  La finalul textului, Băsescu subliniază că este revoltat de această situaţie şi precizează că a scris „cu amărăciune” aceste cuvinte, având în vedere că pe actualul senator l-a „costat enorm apărarea Instituţiei Preşedintelui Ales al României”.
