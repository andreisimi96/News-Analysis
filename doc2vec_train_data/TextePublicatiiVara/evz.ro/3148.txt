Doi interlopi arădeni au fost arestați în dosarul de trafic de migranți și de droguri instrumentat de DIICOT Arad. Până azi au fost reținute șase persoane, membre ale rețelei, iar în cazul a două dintre ele s-a decis solicitarea arestului preventiv, măsură care a fost aprobată de instanță.
Procurorii DIICOT Arad i-au prezentat pe cei șase bărbați reținuți ieri pentru trafic de migranți Tribunalului Arad cu propunere de arestare preventivă. Instanța a admis propunerea DIICOT Arad de arestare preventivă în cazul a trei dintre bărbați: Adrian George Purcariu, Rareș Chebeleu (cunoscuți în lumea interlopă) și Florin Petrișor Gîd. În cazul celorlalți trei, instanța a dispus măsura arestului la domiciliu.
Procurorii  DIICOT, împreună cu ofiţeri de poliţie judiciară din cadrul Serviciului de Combatere a Criminalităţii Organizate  Arad au efectuat, marți, un număr de 8 percheziții domiciliare pe raza judeţului Arad, într-o cauză vizând   destructurarea unui grup infracțional organizat specializat în traficul de migranți la nivel sud-est european. În perioada iulie 2017 - februarie 2018, a fost constituită gruparea care a traficat în patru rânduri un număr de 61 de migranți - minori și adulți - spre țări din spațiul Schengen.
Pagina 1 din 1
