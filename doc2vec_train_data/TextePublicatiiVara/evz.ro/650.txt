Alexandrina Cuţui, Clerul ortodox bucovinean şi Marea Unire din 1918, scoate în evidenţă contribuţia clerului ortodox şi lupta acestuia pentru păstrarea şi afirmarea identităţii naţionale şi confesionale a românilor din Bucovina în perioada stăpânirii habsburgice, eforturi încununate de Unirea de la 15/28 noiembrie 1918 a Bucovinei cu Patria Mamă.
Ion Giurcă, Armata română de la Bucureşti la Mărăşeşti: 1916-1917, o carte care descrie o perioadă decisivă pentru istoria participării României la Primul Război Mondial: refacerea şi reorganizarea armatei. Înfrântă în campania anului 1916, depăşind privaţiunile retragerii în Moldova, aceasta va renaşte la timp pentru a obţine marile victorii din vara lui 1917, de la Mărăşeşti, Mărăşti şi Oituz.
Dumitru-Dan Crîşmaru, Elita militară românească în timpul lui Carol I (1866-1914). O analiză a fenomenului militar românesc din perioada 1866-1914, dintr-o perspectivă nouă, cea a elitei armatei. Acest gen de abordare nu a fost folosit decât tangențial în istoriografia noastră, prezentările făcute elitei militare fiind preponderent biografice şi generale. Lucrarea încearcă să răspundă la câteva întrebări: cine făcea parte din elita militară, cum s-a format ea, care au fost regulile explicite sau implicite de selecţie, care era statutul ei în societatea românească, a corespuns scopului pentru care a fost creată, a reușit să treacă examenul Marelui Război?
Adrian Stroea, Colonelul Otto Erich Benedict, un om al războiului, prezintă biografia şi cariera unui ofiţer emblematic pentru instituţia militară din prima jumătate a secolului XX, caracterizat de: educaţie aleasă, pregătire de specialitate temeinică, fervent spirit patriotic, civic-cetăţenesc, probitate morală ireproşabilă, eleganţă vestimentară şi comportamentală. Aceste calităţi i-au permis să aibă o carieră militară de succes, începută ca sublocotenent în armata austro-ungară, comandant de subunitate şi încheiată cu gradul de colonel, comandant al Brigăzii Care de Luptă a armatei române.
Benito Mussolini, Jurnal de război: 1915-1917 (ediţie îngrijită de Andrei Căpuşan). „Când Italia intră în Primul Război Mondial, la 23 mai 1915 ­– arată Ion Bulei în prefaţa cărţii – lui Benito Mussolini i se împlineşte un vis. Era redactor-şef la cotidianul «Il Popolo d’Italia» [...], ziarul intervenţionist cel mai virulent din Italia şi cel mai bine scris [...]. Mussolini cere să plece voluntar în război. Este refuzat la infanterie, dar la 31 august 1915 este primit ca simplu soldat la Regimentul 11 Bersalieri. La 13 septembrie pleacă pe front, unde şi rămâne până în februarie 1917. Între decembrie 1915 şi 13 februarie 1917, ţine un jurnal de front publicat atunci de «Il Popolo d’Italia» şi reluat de Flamarion cu titlul Mon journal de guerre, în 1935.”
