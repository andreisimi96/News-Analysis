Adolescenții de azi duc lupte grele, de ordin psihologic. Noua generație este din ce în ce mai captivă lumii tehnologiei, a viciilor și a depresiilor. Cele mai recente studii arată că în România, în ultimii 10 ani, s-a înregistrat o creștere alarmantă a obiceiurilor nocive, a dependențelor patologice. Vorbim de țigări, alcool, droguri sau chiar internet, îndeletniciri care subjugă tot mai mulți tineri români.
De aici a plecat și succesul cărții pentru adolescenți „Flori în păr” scrisă de o tânără în urmă cu doi ani, care a reușit să adune într-un roman, toate viciile noii generații, împachetate într-o poveste intrigantă.
Iulia Ioniță are acum 20 de ani și este autoarea a trei cărți. Prima însă, „Flori în păr”, scrisă la numai 18 ani, a fost deja răsfoită de sute de adolescenți români și, recent, a devenit internațională. În iunie 2018, romanul a fost tradus în Germană („Blumen im Haar”), pentru piața din Germania, dar și Austria și Elveția. Ei bine, subiectul cărții este cât se poate de controversat.
„Un fel de „good girl gone rockstar”(n.r. fata bună care o ia razna), cu droguri, alcool și sex, boli mintale, mafioți, tatuaje și turnee, totul într-o societate închisă, un regim totalitar cu reguli scrise, ce, de asemenea, a scos și oameni cu multe probleme, frustrări și chiar infractori. Aproape șase ani din viața cântăreței Amy Evans sunt descriși în cele 561 de pagini, totul începând cu ziua ei de naștere, la paisprezece ani”, ne mărturisește autoarea.
Metehnele adolescenților, subiect de carte
Iulia Ioniță, și ea adolescentă la rândul ei, spune că nu i-a fost ușor să scrie această carte. Deși avea inspirația și personajele în minte, a trebuit să se documenteze despre partea vicioasă a poveștii, astfel încât să poată reda prin cuvinte, efectele narcoticelor asupra eroilor ei. Așa a ajuns să scrie, de fapt, despre adevăratele vicii ale „Generației 2000 din România”, generația ei.
„Am subliniat dependența de droguri, alcool, tutun, chiar și pe fondul unor traume, în societatea în care nu e normal să mergi la terapie sau nu știi în cine poți avea încredere. Dacă o fac pentru a uita de ei sau doar pentru a se distra, rămâne la opinia cititorului. Amy, personajul meu, este unul emotiv, imatur, impulsiv, pe care poți să îl iubești sau să îl urăști. Suferă din dragoste, o dragoste pe care o simte puțin mai ciudat și la care nu știe exact cum să reacționeze, iar, într-un anumit punct, realizează și trebuie să decidă: își poate lua viața de la capăt?”, ne dezvăluie Iulia.
Deși este ficțională, cartea tinerei reflectă cu fidelitate ceea ce se întâmplă și în realitate în rândurile adolescenților. Protagoniștii consumă droguri, alcool etc, unii ajung să aibă copii, alții sfârșesc tragic... Aceste motive, altoite pe ideea că acești adolescenți reprezintă sau ar trebui să reprezinte viitorul unei nații, ne-au determinat să tratăm serios acest subiect. Am apelat, așadar, la specialiști - un psiholog, un medic dermatolog, un polițist anti-drog , dar și la statisticile oficiale legate de viciile tinerilor.
Viciile, oricare ar fi natura lor, că vorbim de droguri, alcool, fumat, tulburări alimentare sau dependența de calculator, au în spate, de cele mai multe ori, probleme de ordin psihologic.
Psihologul Adina Moraru a explicat, pentru Evenimentul Zilei, de ce se refugiază tinerii în obiceiuri periculoase și care sunt riscurile la care se supun.
„Dependența este boala sufletului, a golului interior. Este o sinucidere lentă prin autodistrugere. Conduce spre înstrăinare și alienare”, explică psihologul.
1.Educația din familie-familii dezmembrate (divorț, deces), părinți plecați la muncă în alte zone, educația părinților sub medie.
2.Educația în școlilipsa de investiții în școli, în laboratoare, în cursuri și programe de dezvoltare personală a profesorilor și elevilor, lipsa cercurilor școlare pentru atragerea copiiilor către domenii de interes, lipsa testării elevilor pentru determinarea abilităților școlare și extrașcolare urmată de implicarea în aprofundarea acestor domenii.
3.Lipsa supravegherii și lipsa implicării adolescenților în activități profesionale și culturale comune cu părinții.
4.integrarea în grupuri toxice (jocuri de noroc, jocuri în grupuri, cluburi, baruri).
5.lipsa afecțiunii părintești și atracția către grupuri de adolescenți care substituie afecțiunea, care promovează libertatea, independența, dorința de epata, de a se comporta ca adulții, fără a realiză consecințele.
6.În copilărie abuz verbal, fizic, intelectual, religios, sexual,incestul, anturajul.
Tragica realitatea, în cifre
Datele centralizate de specialiști arată că 9 din 10 elevi au băut alcool cel puţin o dată, iar unii chiar s-au drogat. Iar fumatul are o incidență și mai mare: mai mult de jumătate dintre tineri se apucă de fumat înainte să devină majori.
Potrivit Agenţiei Naţionale Antidrog (ANA), în ţara noastră sunt înregistraţi peste 200.000 de consumatori de substanţe psihotrope interzise, iar un recent raport al Centrului Internaţional Antidrog şi pentru Drepturile Omului (CIADO) arată că în jurul de 11% dintre adolescenţii din România au încercat măcar o dată o formă de drog.
Cel mai tânăr consumator de substanțe interzise a ajuns la spital în 2015 la Galaţi, la doar zece ani, iar potrivit medicilor acesta ar fi fumat, în drumul de la şcoală spre casă, dintr-o ţigară din categoria etnobotanicelor.
Tot mai mulți tineri  consumă alcool
România stă foarte prost în statistici și la consumul de alcool. Din 2009, până în 2016, numărul consumatorilor adolescenți a crescut cu 20%. „Suntem departe de media europeană. Stăm foarte prost la consumul de alcool şi la utilizarea mijloacelor de contracepţie, adică la prevalenţa sarcinilor nedorite. Asta ne aduce alte probleme legate de prematuritate, de abandon în spitale a copiilor născuţi nedoriţi”, a declarat ministrul Sănătăţii Sorina Pintea, în cadrul unei conferințe.
