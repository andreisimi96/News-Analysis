Comentarii | 20 Vizualizari
Prezentă în cadrul unei emisiuni la TVR, Lia Olguţa Vasilescu, lider marcant al PSD şi totodată ministru al Muncii, a vorbit despre posibilitatea ca preşedintele Klaus Iohannis să fie suspendat, dacă nu va respecta decizia Curţii Constituţionale în cazul şefei DNA, Laura Codruţa Kovesi.
"Nu știu cât este de relaxat (președintele n.r.). Categoric, în acest moment, pentru că nu a ieșit să spună 'Nu respect decizia Curții Constituționale' nu există un motiv de suspendare, dar dacă termenul, așa cum spuneam, nu va fi rezonabil și nu va aplica această decizie a Curții, atunci cu certitudine va fi posibilă o suspendare pe încălcarea Constituției", a spus Lia Olguța Vasilescu.
Aceasta şi-a arărtat stupefacţia faţă de o declaraţie a preşedintelui, legată de cine reprezintă statul român.
"De la Ludovic al XIV-lea încoace, eu n-am mai auzit în lumea civilizată să vină un conducător de stat și să spună 'Statul sunt eu' (...) Nimeni n-a avut curajul să spună ceea ce a spus președintele astăzi, o replică chiar iresponsabilă din punctul meu de vedere", a subliniat ministrul Muncii.
În continuare, oficialul guvernamental a dezavuat cele spuse de preşedinte în legătură cu faptul că statul paralel nu există.
"De asemenea, să vii să spui că nu există statul paralel, păi pot să-i dau eu un exemplu de stat paralel domnului Klaus Iohannis vizavi și de infractori și de tot ceea ce a susținut domnia sa astăzi. Vă aduceți aminte că eu am avut un dosar penal, cu 4 infracțiuni de luare de mită care constau nu în bani sau alte avantaje, ci în capital de imagine. Cu alte cuvinte, aveam încrederea electoratului, deci eram tocmai bună de pușcărie. Ei bine, vreau să vă spun că eu, la vremea respectivă (...) eu am aplicat rețeta de la Sibiu. Deci nu numai că ne-am gândit noi că așa ar trebui făcut, dar am avut echipă de la Primăria Craiova care a mers la Primăria Sibiu și am respectat fix aceleași proceduri. De unde rezultă paralelismul? Eu am ajuns cu cătușe, domnul Klaus Iohannis a ajuns președintele României și n-a mai contat, exact, în cazul dumnealui, adică n-a mai fost capitalul de imagine - luare de mită și deci infracțiune", a adăugat Lia Olguța Vasilescu.
Oficialul a mai spus că PSD aşteaptă în continuare decizia lui Klaus Iohannis în legătură cu decizia CCR privind-o pe şefa DNA. Suspendarea preşedintelui depinde practic de această decizie.
"Înainte să ajungem la ce facem, sigur că o să luăm o decizie, dar așteptăm să mai cugete domnul președinte Iohannis, că vedem că mai greu cugetă dumnealui, să prezinte o decizie, sigur, într-un timp rezonabil (...) Așteptăm ca dumnealui să se pronunțe într-un timp rezonabil și, dacă n-o va face, abia în acel moment vom lua o decizie. (...) Președintele României se poate suspenda în măsura în care încalcă prevederile Constituției. Deci este motiv clar de suspendare. Dar, încă o dată, nu este luată niciun fel de decizie până acum în cadrul coaliției de guvernare sau al Partidului Social Democrat", a răspuns Lia Olguța Vasilescu la întrebările jurnalistului Ionuț Cristache.
Pagina 1 din 1
