O descoperire cu totul şocantă a fost făcută de lucrătorii unei companii de deşeuri din Londra. Aceştia au găsit un relicvariu care conţine un os al Sfântului Clement.
„Vă puteți imagina uimirea noastră când am realizat că echipele noastre de verificare au găsit moaște aparținând unui episcop din primul secol. Nu este ceva ce te aștepți să vezi pentru genul nostru de activitate”, a spus James Rubin, proprietarul companiei Enviro Waste, citat de publicaţia Crux Now.
Fragmentul osos este încapsulat în ceară, existând şi o inscripţie. „Din oasele Sfântului Clement, Episcop și Mucenic”, arată portalul www.activenews.ro .
Despre Sfântul Clement se ştie că a trăit în primul secol după Hristos, convertindu-se de la iudaism la creştinism şi devenind discipol al sfinţilor Petru şi Pavel. A fost episop al Romei.
Sfântul Clement este alungat din Roma de împăratul Traian, fiind martirizat în anul 100, ca pedeapsă pentru că încerca să convertească pe alţi semeni de-ai săi la creştinism.
La ora actuală, compania de deşeuri a creat pe pagina sa o secţiune în care oamenii sunt invitaţi să-şi spună părerea. Anume unde ar trebui să îşi găsească veşnica odihnă fragmentul osos.
Pagina 1 din 1
