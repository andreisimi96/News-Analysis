La Înalta Curte de Casație și Justiție are loc, luni, ultimul termen în dosarul în care fosta șefă a DIICOT Alina Bica a primit, în primă instanță, patru ani de închisoare cu executare pentru favorizarea făptuitorului, iar fostul ministru al Economiei, Adriean Videanu, a fost achitat pentru săvârşirea infracţiunii de complicitate la abuz în serviciu.
La termenul de luni, 11 iunie, au fost citați Ovidiu şi Nicoleta Tender, Ana Maria Topoliceanu şi Mihail Udroiu. Magistraţii au anunţat şi finalul procesului.
De asemenea, preşedintele completului de cinci judecători le-a spus apărătorilor din sală să fie pregătiţi şi pentru depunerea ultimelor concluzii, în eventualitatea în care vor putea fi depuse la termenul din iunie. Fosta şefă a DIICOT, Alina Bica, este reprezentată de un avocat. Sentinţa din acest proces va fi una definitivă.
Procurorii DNA spun că Adriean Videanu şi-a pasat acţiunile asupra cărora procurorii DIICOT instituiseră sechestru soţiei şi copilului, ulterior acestea fiind scoase de sub sechestru de către Alina Bica în 25 februarie 2014 printr-o ordonanţă dată ca procuror-şef al DIICOT, cu încălcarea prevederilor legale de competenţă, a ridicat sechestrul asigurator dispus asupra acţiunilor lui Videanu.
"Ridicarea măsurii asiguratorii, prin decizia abuzivă a numitei Bica Alina Mihaela şi complicitatea numitului Videanu Adriean, periclitează şi îngreunează recuperarea prejudiciului, prin posibilitatea şi facilitarea înstrăinării acţiunilor respective", se arată în referatul DNA.
„Rezultă cu evidenţă, din cronologia naturii şi destinaţiei celor 80 acţiuni, aparţinând numitului Videanu Adriean, de la SC Titian Mar SA că, anterior datei de 24.09.2013 când s-a dispus în această cauză luarea măsurii asiguratorii în vederea instituirii unui sechestru asigurator, au fost efectuate demersuri pentru convertirea acţiunilor nominative ale numitului Videanu Adriean în acţiuni la purtător", susțin procurorii DNA.
Faptul transformării acţiunilor nominative în acţiuni la purtător a fost cunoscut la data de 24 septembrie 2013 când s-a aplicat sechestru asigurator, mai arată procurorii. Transformarea acţiunilor nominative în acţiuni la purtător nu a modificat deţinătorul, ci numai natura lor, mai explică aceştia.
"Depunerea acţiunilor la purtător, deci momentul la care acestea nu mai aparţineau numitului Videanu Adriean, a avut loc la data de 4.10.2013 cu ocazia Adunării Generale Extraordinare a Acţionarilor. În acel moment, la acea dată, de 4.10.2013 din cele 160 acţiuni la purtător câte 50% au revenit numiţilor Videanu Andrei Valentin şi Videanu Diana Alexandra", mai susțin anchetatorii.
Procurorii spun că, prin înstrăinarea acţiunilor, deşi se aflau indisponibilizate ca urmare a măsurii sechestrului, "inculpatul Videanu Adriean s-a situat deja în sfera infracţională".
Pagina 1 din 1
