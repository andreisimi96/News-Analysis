Agenţia Naţională de Cadastru şi Publicitate Imobiliară (ANCPI) a cheltuit o parte infimă din bugetul destinat decontării dezbaterilor succesorale pentru moştenitorii care au trecut prin procesul de cadastrare.
Doar 140 de români au obţinut gratuit, până în acest moment, actele de moştenitor, deşi agenţia are bani pentru sute de mii de cazuri. Pentru anul acesta, bugetul dedicat dezbaterilor succesorale este de 30,5 milioane de lei, suficient pentru 122.000 de români care ar putea obţine gratuit certificatele de moştenitor. Practic, ANCPI a cheltuit mai puţin de o miime din bugetul alocat pentru acest an.
Persoanele care pot obţine succesiunea gratuit sunt cele care au proprietăţi în localităţile în care s-a finalizat procesul de cadastrare derulat prin Programul Naţional de Cadastru şi Carte Funciară. Proprietarii a peste 750.000 de imobile din 717 localităţi pot obţine gratuit actele de moştenitor dacă se află într-o situaţie de succesiune. Aceste persoane scapă de plata unor onorarii care depăşesc deseori 1000 de lei pentru un act de succesiune.
Lista localităţilor unde procesul de cadastrare s-a finalizat se găseşte pe site-ul ANCPI. Primele persoane care vor pune la dispoziţia oficiilor de cadastru documentele solicitate vor fi beneficiarii acestor gratuităţi. Trebuie spus că moştenitorii nu sunt nevoiţi să meargă la notar, cei din urmă fiind sesizaţi de camera de cadastru în raza căreia şi-a avut ultimul domiciliu cel trecut în nefiinţă.
Pagina 1 din 1
