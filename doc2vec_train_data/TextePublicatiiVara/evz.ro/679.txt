Un bărbat din județul Alba a fost împușcat de un polițist pe care l-a amenințat cu toporul. Incidentul grav a avut loc în comuna Valea Lungă, acolo unde un echipaj al oamenilor legii a intervenit după ce un mambru al familiei agresorului a sunat la 112.
Incident grav în localitatea Valea Lungă, din județul Alba. Un individ care amenința membrii familiei cu un topor a fost împușcat de un polițist, chemat să aplaneze conflictul. Din informațiile furnizate de oficiali ai Inspectoratului Poliției Județene (IPJ) Alba reiese că un poliţist din cadrul secţiei 5 Poliţie Rurală Blaj a intervenit, joi, în jurul orei 9.00, pentru aplanarea unui conflict, în urma unui apel la 112, prin care se reclama o ameninţare cu toporul la o locuinţă din satul Lunca.
„Un bărbat de 55 de ani şi-a ameninţat membrii familiei, iar după intervenţia poliţistului a continuat să fie agresiv, atacându-l pe poliţist, cu toporul. Poliţistul a efectuat două focuri de avertisment în plan vertical, după care asupra agresorului. Acesta a suferit leziuni la membre şi abdomen şi a fost transportat în stare de conştienţă la spital. Cercetările sunt continuate sub coordonarea Parchetului de pe lângă Tribunalul Alba”, a menţionat comisar Luminiţa Prodan, purtătorul de cuvânt al IPJ Alba, citată de ProTV.
Pagina 1 din 1
