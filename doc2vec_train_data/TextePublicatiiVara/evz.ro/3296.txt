Fostul președinte Traian Băsescu a declanșat un asalt al declarațiilor asupra primarului general al Capitalei, Gabriela Firea. În ultimul său mesaj, actualul senator PMP subliniază cele mai grave probleme ale Bucureștiului, în opinia sa, din timpul mandatului edilului.
Băsescu a ieșit public cu un nou mesaj acid la adresa primarului Firea, continuând tirada de atacuri asupra edilului Capitalei, începută după ce social-democrata a fost huiduită pe Arena Națională pentru modul cum a gestionat premierea tenismenei Simona Halep, nr. 1 WTA.
În acest sens, Băsescu pune în comparație situația în care se află Bucureștiul, sub mandatul lui Firea, și cea în care se află Clujul, condus de fostul premier Emil Boc.
Ţoapa de Voluntari cumpără autobuze cu motorizare diesel, în timp ce primarul de Cluj cumpără autobuze electrice.
Ţoapa de Voluntari o atacă mizerabil pe Angela Gheorghiu , în timp ce primarul de Cluj aplaudă din sală marii artişti prezenţi la TIFF.
Ţoapa de Voluntari vrea să fure ceva din gloria Simonei Halep şi ţine să urce pe podium alături de campioană, în timp ce la Cluj primarul a urmărit-o pe Halep din tribună la FED CUP.
Ţoapa de Voluntari ne spune zilnic, pe toate televiziunile ce o să facă, în timp ce la Cluj primarul spune din când în când, ce a făcut.
Ţoapa de Voluntari bagă tot bugetul primăriei numai în spectacole cu artişti plătiţi regeşte mult peste valoarea lor, în timp ce la Cluj toate marile festivaluri se autofinanţează (Jazz in the Park, TIFF, UNTOLD etc. )
Asta este diferenţa între un primar care lucrează pentru comunitate şi o Ţoapă de Voluntari ahtiată după imagine care bagă toţi banii cetăţenilor în propria-i proslăvire”, a scris, miercuri, Traian băsescu, pe pagina sa de Facebook.
Firea a urcat, luni, pe scenă, în momentul ceremoniei dedicate Simonei Halep, pentru a-i înmâna cheia simbolică a orașului. Acest gest a stârnit un val de huiduieli din partea fanilor care veniseră să o aplaude pe jucătoarea de tenis.
Pagina 1 din 1
