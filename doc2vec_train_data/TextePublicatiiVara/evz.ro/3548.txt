Inspectorii Comisariatului Județean pentru Protecția Consumatorilor, Constanța, au închis două spații comerciale și au amendat firma care le deține cu 35.000 de lei din cauza condițiilor înfiorătoare de mizerie în care erau vândute alimentele.
Potrivit șefului Comisariatului Județean pentru Protecția Consumatorilor Constanța, Horia Constantinescu, societatea comercială verificată de inspectori deține două spații de vânzare. Un magazin la parterul unui bloc de pe strada Mircea cel Bătrân și, al doilea, în incinta Liceului Mihai Eminescu, unde funcționează de mai mulți ani. Produsele de patiserie, pizza, sandwichiuri, erau preparate undeva în subsolul liceului, în condiții de neimaginat.
“Am găsit în aceste catacombe o altă lume, un coșmar cu ochii deschiși. În plin centrul orașului”, spune Horia Constantinescu, precizând că în subteran se producea marfa care era apoi livrată și celui de al doilea magazin.
Produsele erau preparate și ținute la temperaturi ridicate, cu ustensile vechi, murdare, ruginite. Materiile prime erau depozitate neconform, punând în pericol sănătatea consumatorilor.
Cele două unități au fost închise, firma fiind  amendată cu 30.000 de lei pentru împiedicarea controlului și cu 5000 de lei pentru deficiențe
Pagina 1 din 1
