Deşi fiica sa i se plânsese că a fost traficată, o mamă din municipiul Iaşi a preferat să îi ia apărarea proxenetului. Ajunsă în faţa judecătorilor, femeia a minţit că fiica sa trăia, de fapt, o frumoasă poveste de dragoste cu „peştele“ ei, încercând, astfel, să îl ajute pe acesta să scape de puşcărie. Ieşeanca a fost pusă sub acuzare şi condamnată pentru mărturie mincinoasă, recunoscând, în cele din urmă, că a minţit judecătorii.
Deşi fiica sa i se plânsese că a fost traficată, o mamă din municipiul Iaşi a preferat să îi ia apărarea proxenetului. Ajunsă în faţa judecătorilor, femeia a minţit că fiica sa trăia, de fapt, o frumoasă poveste de dragoste cu „peştele“ ei, încercând, astfel, să îl ajute pe acesta să scape de puşcărie. Ieşeanca a fost pusă sub acuzare şi condamnată pentru mărturie mincinoasă, recunoscând, în cele din urmă, că a minţit judecătorii. A dat vina pe emoţii, spunând că nu mai fusese niciodată într-o sală de judecată. „Emoţiile“ mamei ar fi putut să îi ajute pe doi dintre cei mai odioşi proxeneţi din Iaşi, Costel Jugravu, zis „Maimuţă“, şi Bogdan Lică, zis „Richi“, să primească pedepse mai mici.
O femeie din municipiul Iaşi a fost condamnată la opt luni de închisoare cu suspendare după ce, în timpul unui proces, a încercat să îl protejeze pe cel care îi abuzase fiica. Dorina Alamaru a fost găsită vinovată de mărturie mincinoasă, declaraţia sa, prin care îl proteja pe proxenetul fiicei sale, fiind anulată.
Minciuna Dorinei Alamaru putea să îi ajute în timpul procesului pe doi dintre cei mai duri proxeneţi din Iaşi. Costel Jugravu, zis „Mai­muţă“, şi Constantin Lică Bogdan, zis „Richi“, erau cei doi traficanţi judecaţi în procesul în care femeia a minţit. Ambii au fost condamnaţi, până la urmă, primul la 30 de ani de închisoare, însă procesul nu este încă definitiv.
A spus că traficantul fiicei sale este un bărbat iubitor
Declaraţia Dorinei Alamaru (44 de ani) era necesară procurorilor pentru a demonstra modul în care una dintre victimele celor doi proxeneţi, de 14 ani, ar fi fost traficată. În primă fază, la Parchet, femeia a relatat cum fiica sa îi povestise că ar fi practicat prostituţia. Ulterior însă, când a fost chemată în instanţă, ieşeanca şi-a schimbat declaraţia spunând că nu ştie nimic despre aşa ceva. Astfel, la Parchet, femeia a povestit că, pe când avea 14 ani, fiica sa a plecat de la domiciliu şi nu s-a mai întors. Din acest motiv, ar fi mers la Poliţie şi a declarat dispariţia ei. Ulterior, adolescenta şi-ar fi contactat mama telefonic spunându-i că este bine.
În toamna anului 2013, minora a venit acasă la Alamaru cu Constantin Lică Bogdan, tânărul spunându-i că locuiesc îm­preună într-un apartament din Iaşi. Ulterior, Alamaru le-a relatat procu­rorilor că fiica sa i-a spus că nu îi este bine cu Bogdan, fugind chiar de la acesta.
„Fiica mea mi-a spus acasă că este însărcinată şi că este copilul lui Richi. Pe parcurs, fiica mea mi-a spus că este ameninţată în permanenţă de Richi şi că, în perioada în care a stat la el, a fost obligată să practice prostituţia în folosul lui Richi. Totodată, fiica mea mi-a povestit că era căutată frecvent atât de Richi, cât şi de un bărbat pe nume Maimuţă (n.r. - Costel Jugravu)“, a declarat Alamaru, la DIICOT.
