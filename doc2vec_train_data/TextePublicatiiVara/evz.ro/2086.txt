Numărul românilor aflaţi în străinătate este de 3,5 milioane. Cifra a fost prezentată azi de Cristina Dobre, preşedintele Fundaţiei Lufkin pentru Antreprenoriat şi Migraţie (FLAME), cu ocazia Conferinţei ''Migraţia şi antreprenoriatul - o valoare semnificativă''.
Spania, Italia, Marea Britanie şi Germania sunt principalele destinaţii ale celor plecaţi spre o viaţă mai bună.
"Anul acesta, la 1 ianuarie, cetăţenii României au ajuns la cel de-al 11-lea an de circulaţie neîngrădită în Uniunea Europeană şi la cel de-al 6-lea de încorporare nerestricţionată pe pieţele muncii ţărilor UE.
Cu toţii ştim aceste lucruri pentru că migraţia face deja parte din viaţa noastră de zi cu zi fiind un fenomen social extrem de dezbătut. În mod paradoxal însă, atât în spaţiul public cât şi în cel academic, întrebările pe care ni le punem în legătură cu migraţia românească par să rămână aceleaşi.
Prin urmare ne interesează cine, câţi, unde, cum, de ce, în variante mai mult sau mai puţin sophisticate.
Deci câţi români se află în afara graniţelor ţării? Estimările legate de numărul de români din străinătate se plasează undeva în jurul cifrei de 3,5 milioane de români.
Europa, fără discuţie, strânge cea mai mare parte a lor. Ţări precum Italia, Spania, Germania şi Marea Britanie sunt principalele spaţii de destinaţie ale migranţilor români", a declarat Cristina Dobre, potrivit Agerpres.  Un alt fenomen preconizat cu ani în urmă de diverse studii, devenit realitate la ora actuală, este că o parte dintre românii stabiliţi iniţial în Italia şi Spania vor să se mute în jumătatea nordică a Europei, în ţări ca Marea Britanie, Germania şi Austria.
De pildă, cercetările sociologice făcute de această Fundaţie în rândul comunităţilor de români din Spania arătau că peste 21% dintre aceştia vor să se se mute în nordul Europei.
Alt aspect important e legat de felul în care românii din străinătate îşi gestionează câştigurile. Dacă până acum investeau, de pildă în case, mai nou preferă să economisească.
Pagina 1 din 1
