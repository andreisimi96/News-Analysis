Autoritățile din județul Tulcea au activat Centru Local de Combatere a Bolilor, ca urmare a apariţiei unor focare de pestă porcină africană pe teritoriul administrativ a patru comune (Ceatalchioi, Pardina, Maliuc şi Somova) şi a municipiului Tulcea. În cadrul şedinţei  s-a raportat confirmarea a 37 de focare în cele cinci localități, iar numărul mortalităţilor la suine a ajuns la cota 35.
În urma apariției unor focare de pestă porcină africană pe teritoriul administrativ a patru comune (Ceatalchioi, Pardina, Maliuc şi Somova) şi a municipiului Tulcea, prefectul judeţului Tulcea, Lucian Furdui, a convocat, astăzi, Centru Local de Combatere a Bolilor (CLCB) pentru a veni în sprijinul echipelor de medici veterinari din cadrul Direcţiei Sanitar Veterinare şi pentru Siguranţa Alimentelor (DSVSA) Tulcea. La şedinţă a participat și preşedintele Autorității Naționale Sanitar Veterinare și pentru Siguranța Alimentelor (ANSVSA), secretarul de stat Geronimo Brănescu. Acesta a subliniat că există doi factori ce provoacă răspândirea bolii: factorul animal şi factorul uman.
Nicolae Popa, AMĂNUNTE despre portocolul cu SRI și documente de pensionare: „Este o nenorocire acolo”
Dacă pentru factorul animal, au fost luate de către medicii veterinari toate măsurile de izolare a focarelor, în ceea ce priveşte factorul uman este nevoie de cooperarea localnicilor cu autorităţile statului şi semnalarea oricărei suspiciuni a bolii, respectiv atunci când constată că animalele lor au febră. În cadrul şedinţei s-a mai raportat confirmarea a 37 de focare în cele cinci unităţi administrativ teritoriale iar numărul mortalităţilor la suine a ajuns la cota 35. Boala nu este periculoasă pentru om, însă în cazul porcinelor virusul pestei porcine africane provoacă mortalitate în 100% din cazuri.
Autoritățile județene din Tulcea au luat măsura instituirii de filtre la ieşirile din municipiul Tulcea şi la trecerea bac între municipiu şi suburbie, ca măsură suplimentară de izolare a bolii pe raza celor patru comune şi a suburbiei municipiului Tulcea. Direcția Sanitar Veterinară Tulcea face un apel la crescătorii de animale să nu utilizeze resturi alimentare în hrana porcilor, să nu părăsească gospodaria sau ferma cu aceleaşi haine și incălțări cu care au luat contact cu animalele, să evite introducerera în exploatațiile proprii a unor porcine de proveniență necunoscută și mai ales fără înştiinţarea medicului veterinar.
Potrivit lui Constantin Danuși, de la Cancelaria Prefecturii Tulcea, “pesta porcină africană nu afectează omul, însă pierderile economice cauzate prin numărul mare de cazuri de îmbolnăviri, numărul mare de pierderi prin moarte, pierderile economice mari la nivel de industrie-prin mortalitatea cauzată de evolutia bolii, limitarea mișcarii animalelor, reducerea pieței de desfacere prin interdicții de export animale vii și produse din carne de porc, etc, fac ca această boală să fie extrem de păgubitoare.”
Pe de altă parte, boala este foarte importantă, căci datorită rezistenței foarte mari a virusului în mediul înconjurator, precum și a contaminării unor vectori (precum căpuşele, în care virusul poate rămane activ câțiva ani), boala devine endemică (adică o boală care persistă într-o anumită regiune, într-o anumită populație de animale), foarte greu de eradicat, cu costuri uriașe. Nu există nici un tratament pentru porcinele bolnave de  pestă porcină africană. Porcii afectați trebuie sacrificaţi, iar carcaselor lor trebuie neutralizate (procesate, incinerate sau îngropate) în condiţii de maximă siguranţă, pentru a preveni răspândirea bolii. Nu există vaccinuri pentru aceasta boală.  De aceea, cele mai eficiente măsuri sunt cele de prevenire a introducerii bolii, prin respectarea măsurilor de biosecuritate.
