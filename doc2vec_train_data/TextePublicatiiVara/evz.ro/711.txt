„Zizou” i-a părăsit pe madrileni FOTO: Facebook/RealMadrid
Decizie șocantă luată cu puțin timp în urmă de Zinedine Zidane. Antrenorul francez a părăsit campioana Europei.
UPDATE: Potrivit Marca, ziarul de casă al trupei de pe „Santiago Bernabeu”, Zinedine Zidane va continua fie la cârma naționalei Franței, fie la cea a lui Manchester United. Posibilii înlocuitori ai francezului la Real Madrid ar putea fi Guti sau Mauricio Pochettino.
În vârstă de 45 de ani, antrenorul francez a decis să-i părăsească pe „galactici” după aproape 900 de zile înc are i-a condus spre glorie. Zidane a reușit în cei trei ani de mandat să le aducă madrilenilor trei Ligi ale Campionilor la rând. „Zizou” a preluat Real Madrid în ianuarie 2016, iar până acum „galacticii” au cucerit 9 trofee: de trei ori UEFA Champions League (2015-16, 2016-17, 2017-2018), Supercupa Europei (2016, 2017), La Liga (2016-2017), Supercupa Spaniei (2017) și Cupa Mondială a Cluburilor (2016, 2017).
„Am decis să nu continui anul viitor la Madrid. E un moment rar, important pentru toţi, cred că e nevoie de un alt discurs, după aceşti trei ani, dar şi de alte metode de a lucra. Aceasta e decizia mea! Iubesc Real Madrid şi îi mulţumesc preşedintelui Florentino Perez că mi-a dat şansa asta, îi voi fi recunoscător toată viaţa.
Madridul mi-a oferit totul. Voi fi apropiat de acest club toată viaţa. Dar decizia de a pleca, poate pentru unii, nu are logică. Pentru mine are. E momentul pentru a face o schimbare. Cred că e decizia corectă pentru toată lumea. Vreau să le mulţumesc suporterilor pentru susţinerea şi dragostea lor.
Am trecut prin momente complicate în acest sezon, când nu am fost la nivel maxim, dar fanii ne-au împins de la spate şi ne-au făcut să fim mai buni.
Cred că jucătorii au nevoie de o schimbare şi trebuie să le mulţumesc pentru că la sfârşitul zilei ei sunt cei care luptă pe teren, iar acesta este un club cu pretenţii uriaşe. Mereu vrem mai mult şi mai mult. Nu puteam să cer mai mult de la aceşti jucători, dar acum e momentul ca ei să asculte de altă voce în vestiar”, a declarat legendarul Zidane, în cadrul conferinţei de presă pe care a susținut-o astăzi alături de Florentino Perez, președintele clubului.
Pagina 1 din 1
