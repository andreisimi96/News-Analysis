„În lungul fâșiei de graniță un grup de români  mărșăluia cu un tablou uriaș în care „călăul Tito” agita deasupra capului o bardă.”
„De pe vizavi, sârbii târâiau o pancartă pe care era pictată o vacă ce aducea cu harta României, la care mulgea, stahanovist, marele Stalin. Între ei ne aflam noi…”.  De imaginea asta și de ziua de 18 iunie 1951, când au fost „debarcați” ai lui în Bărăganul brăilean nu se poate despărți vreodată Valentin Japalău, locuitor al Dudeștiului de la marginea județului Brăila.
… „Vina” pentru deportarea familiei sale o purta tatăl lui Valentin  pentru că acesta, în 1940 scăpase ca prin urechile acului de Siberia. În 1944, după căderea frontului și a Basarabiei - Valentin își are obârșia în comuna Parcova, plasa Râșcani, județul Bălți, Republica Moldova -  familia sa, care era pusă pe tapet de către ruși pentru a fi trimisă în Siberia se refugiază în țară, la Pîrîieni, în preajma orașului  Râmnicu Vâlcea.
O lună de zile au tot  bătut coclaurile până au adăstat în acest sat cu oameni de suflet. Când au bulucit rușii peste noi, în septembrie 1944, au și pus ochii pe-ai lui părinți, să-i repatrieze. Pentru a i se pierde urma, țârcovnicul bisericii din Pîrîieni a făcut un lucru de neînchipuit la acea vreme: l-a înfiat pe tatăl său, îndrumându-l către Banat, unde se aciuaseră și alți refugiați.
Când au intrat în Gotlob, în coasta Sânnicolaului Mare, satul era părăsit, localnicii șvabi fiind măturați de valul războiului.  Valentin a fost trimis să învețe la o școală medie cu profil energetic din Timișoara.
În 1951, prin preajma Rusaliilor, un coleg șvab din sat l-a anunțat că părinții i-au fost deportați. O lună de zile n-a știut nimic de ai săi. Se gândea cu groază că i-au înghițit Siberia. Cam pe la Sfântu Ilie a primit o scrisoare: „Ne-am culcat devreme. În noapte am auzit tropa-tropa pe uliță - îi scria tatăl său.
La fiecare poartă făcea de pază câte un soldat. Soldatul nostru, un băiat cu suflet, ne spuse să nu ne speriem, că nu ne duce în Siberia. Am urcat căruța cu cai în vagon, am pus ceva calabalâc și duși am fost. Am ajuns la Dudești, de unde-ți scriu. Ne-au vărsat noaptea din tren în plin câmp. Aici plouă cu găleata, iar când nu plouă e o căldură de moarte.
Țărușul pe care scria numele meu l-am găsit pe la marginea unui lan de grâu. Am pus coasa pe el și ne-am apucat de ridicat casa”.
Opiniile exprimate de invitații EVZ aparțin autorilor și nu reprezintă punctul de vedere al publicației
