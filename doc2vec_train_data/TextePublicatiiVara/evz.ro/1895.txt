Mai mulți politicieni germani au cerut expulzarea ambasadorului SUA în Germania, după ce acesta a declarat că își propune consolidarea tuturor forțelor conservatoare din Europa.
Apropiat al lui președintelui SUA, Donald Trump, Richard Grenell este acuzat de amestec în problemele interne și de agravarea relațiilor bilaterale deja tensionate, informează Agerpres .  Grenell se află în colimator atât pentru că a declarat duminică, site-ului Breitbart, că dorește să „susțină” dreapta dură în Europa, cât și pentru că se comportă ca un „vicecancelar german” - potrivit detractorilor săi - prin organizarea de întrevederi cu lideri ai altor țări de prim rang aflați în trecere prin capitala germană.     Potrivit interviului acordat Breitbart și publicat duminică, diplomatul a declarat că a fost contactat de 'numeroși conservatori din toată Europa' care i-au împărtășit sentimentul unei 'actuale renașteri' a acestei mișcări politice, amplificată de eșecul formațiunilor politice de stânga.      Nemulțumirea începe să crească și în guvernul condus de Angela Merkel. „Grenell vrea să întărească curentele din Europa care caută să stopeze și chiar să inverseze procesul de unitate european”, a estimat marți un responsabil pentru politică externă al partidului conservator al cancelarului federal, Jurgen Hardt.
Pagina 1 din 1
