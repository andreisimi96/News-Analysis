O femeie a dat în judecată NASA pentru dreptul de proprietate asupra unei eprubete cu praf selenar. Americanca Laura Cicco a dat în judecată NASA pentru a reclama dreptul de proprietate asupra unei eprubete cu praf selenar pe care, potrivit ei, i-ar fi dăruit-o în copilărie astronautul Neil Armstrong,
O femeie a dat în judecată NASA pentru dreptul de proprietate asupra unei eprubete cu praf selenar
Americanca Laura Cicco a dat în judecată NASA pentru a reclama dreptul de proprietate asupra unei eprubete cu praf selenar pe care, potrivit ei, i-ar fi dăruit-o în copilărie astronautul Neil Armstrong, relatează vineri agenția EFE, citată de Agerpres . În denunţul prezentat săptămâna trecută la un tribunal din Kansas (Missouri), Cicco susţine că a fost Armstrong personal cel care i-a făcut cadou flaconul, pe vremea când ea avea 10 ani. Cicco susţine că Neil Armstrong (1930-2012), prima persoană care a păşit pe Lună, era prieten de familie cu părinţii săi.  Reclamanta, pe numele de fată Laura Ann Murray, a prezentat denunţul în mod preventiv după ce a găsit eprubeta printre lucrurile care i-au aparţinut tatălui său, având în vedere că guvernul american îşi rezervă dreptul de proprietate asupra oricărui material obţinut în spaţiu în timpul misiunilor.  Potrivit postului NBC News, Cicco spune că eprubeta i-a fost dată cadou tatălui său pe când era profesor la Universitatea din Cincinnati, unde şi astronautul susţinea cursuri în vremea aceea. Ea a adus ca dovadă un bilet scris de Armstrong, în care se poate citi: "Pentru Laura Ann Murray. Mult noroc. Neil Armstrong, Apolo XI".  Deşi un expert a certificat autenticitatea scrisului, nu se ştie dacă din punct de vedere legal astronautul, unul dintre cei trei care au participat la misiunea Apolo XI, avea dreptul să dăruiască un asemenea obiect care, potrivit NASA, este proprietate a guvernului.  La rândul său, reclamanta susţine că "Tratatul privind principiile ce guvernează activitatea statelor în explorarea şi exploatarea spaţiului extraatmosferic, a Lunii şi a celorlalte corpuri cereşti" - semnat în 1967 de 103 naţiuni, inclusiv de SUA - prevede că "spaţiul extraatmosferic, Luna, corpurile cereşti aparţin întregii omeniri şi sunt un patrimoniu universal". În 2013 a fost depusă o plângere similară de o femeie din California, Joanne Davis, al cărei soţ lucrase ca inginer la proiectul Apolo şi care a contactat NASA pentru a-i cere să găsească cumpărători pentru o serie de suvenire selenare pe care i le lăsase soţul după moarte. Însă NASA, departe de a o ajuta, a somat-o să predea obiectele respective care fuseseră dăruite tot de Neil Armstrong. În aprilie 2017, ambele părţi au ajuns la un acord prin care Agenţia spaţială i-a oferit lui Davis 100.000 de dolari în schimbul acelor suvenire.
Pagina 1 din 1
