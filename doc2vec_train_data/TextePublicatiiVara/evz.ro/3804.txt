Cu siguranţă, mulți am citit articole cu acest gen de titlu. Dar câți dintre noi am băgat de seamă ce scrie în acel articol? Ei bine, doresc să povestesc cum concep eu ideea de „mandră că sunt româncă”. Toată lumea ne spune că în alte ţări este mai bine sau că noi nu mai avem nimic de oferit şi că naţiunea noastră nu mai apreciază valorile.
După cum știm, dacă ai întreba un adolescent din ziua de azi, dacă ar dori să profeseze în ţară, ar răspunde negativ deoarece cu toții știm că „în afară este mai bine, job-urile sunt mai bine plătite etc.” Dar câți dintre noi știm, de fapt, cum să prețuim ceea ce ne oferă acest loc?
Haideți să facem un salt în timp, în 1918, unde a avut loc cel mai important eveniment al românilor: MAREA UNIRE. Cu siguranță, am învățat cu toții la şcoală despre Marea Unire, momentul în care toate provinciile româneşti s-au unit în acelaşi stat: ROMÂNIA.
Când spunem România ne referim în general la mai multe lucruri: ne gândim la oamenii prietenoşi şi deschişi la orice tip de conversaţie, ne gândim la mâncarea tradițională pe care o preţuim atât de mult; ne gândim la minunatele peisaje pe care această ţară le poate oferi: oraşul Alba-Iulia, Cascada Bigăr - o minune a naturii, Cetatea Sighişoarei, Sibiu, Brașov, Hunedoara, Transfăgărășanul şi ar mai fi o grămadă de enumerat.
Să ne reamintim de toate numele ce au creat istoria noastră, de la Decebal până la Mircea cel Bătrân, Vlad Ţepeş şi mai actuali, Regele Mihai I.
Românii se pot mândri cu o istorie demnă, țara noastră a avut conducători dârzi, care nu au plecat capul în faţa duşmanilor. Datorită lor suntem astăzi aici şi putem afirma cu mândrie că iubim Romania, așa cum este ea. De la Ştefan cel Mare, Alexandru Ioan Cuza şi până în zilele noastre, acești oameni ne-au învăţat că avem datoria de a ne iubi şi apăra ţara.
Ne putem mândri de asemenea cu nume ce au făcut istorie în cinematografie şi teatru: Sergiu Nicolaescu, Toma Caragiu, Dem Rădulescu, Tamara Buciuceanu, Florin Piersic şi mulţi, mulţi alţii.
