Perechea formată din Irina Bara și Mihaela Buzărnescu s-a calificat, luni, în sferturile de finală ale probei de dublu de la Roland Garros.
Cele două românce le-au învins, cu 6-4, 6-3, pe americancele Jennifer Brady şi Vania King. Ele vor evolua în faza următoare cu cuplul Hao-Ching Chan/Zhaoxuan Chang (Taiwan/China), cap de serie numărul 8, scrie Digisport.ro.
Calificarea în sferturi la dublu este recompensată la Roland Garros cu un premiu total de 76.000 de euro şi cu 430 de puncte WTA.
Tot astăzi, Simona Halep, numărul unu mondial, s-a calificat fără emoţii în sferturile de finală ale turneului de la Roland Garros, al doilea de Mare Şlem al anului, după ce a învins-o pe belgianca Elise Mertens, cap de serie numărul 16, cu 6-2, 6-1.
Halep (26 ani), finalistă anul trecut la Paris şi principala favorită, a încheiat conturile după doar 59 de minute cu numărul 16 mondial (22 ani).
Mertens a condus cu 1-0, dar Halep a presat continuu, desprinzându-se rapid în primul set la 3-1. Belgianca a mai reuşit să ia un ghem (3-2), însă Halep nu i-a lăsat nicio şansă şi a încheiat cu 6-2, după 36 de minute.
Actul secund a fost dominat şi mai clar de româncă (6-1), Simona reuşind chiar două break-uri la zero.
Pagina 1 din 1
