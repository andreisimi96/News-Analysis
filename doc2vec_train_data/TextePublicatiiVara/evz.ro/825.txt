Regizorul Cristi Puiu este unul dintre cei mai cunoscuți oameni ai filmului contemporani. Puțini știu, însă, că ultima perioadă a fost una extraordinar de grea pentru marea personalitate, care a trecut prin cel mai dur test de până acum.
Regizorul Cristi Puiu a declarat vineri, la lansarea pe blu-ray a filmului „Aurora”, în care a jucat şi rolul principal, că, dacă nu ar fi interpretat protagonistul, ar fi regretat, deşi a mărturisit că misiunea a fost mai grea decât şi-a imaginat, conform AGERPRES .
„Suferinţa a fost autentică şi am suferit ca un câine (...) Nu am crezut că va fi atât de greu. Doi ani nu am fost om”, a mărturisit Puiu, la TIFF Lounge, unde a fost lansat filmul său, în acest format. Lansarea a avut loc în cadrul Festivalului Internaţional de Film Transilvania "TIFF", care se încheie duminică.
Puiu a vorbit despre misiunea sa în acest film, în premieră pentru el, de a fi şi regizor şi actor principal. „E foarte complicat să te afli şi de o parte şi de alta a aparatului de filmat, dar, dacă aş fi murit fără să fac asta, aş fi regretat, în Paradis sau în Infern, unde am ajunge”, a adăugat Puiu.
Legat de alegerea sa, de a juca el rolul lui Viorel, un bărbat cu probleme în familie, care ajunge să ucidă, Puiu a spus, cu umor, că a decis să interpreteze el personajul „din narcisism şi din megalomanie”.
Cineastul a detaliat că s-a hotărât după ce a văzut la casting 60 de actori, încurajat de actriţa Clara Vodă, care le dădea replica acestora, la probe.
„Cumva, toţi s-au supărat. Dar e un singur rol. Adică, ai 60 de actori care se supără deodată toţi pe tine că joci tu când ar fi putut juca el. Care el, din ăştia 60? Cam fiecare s-a simţit deposedat de un posibil rol. Oricum, unul aş fi luat, deşi am văzut 60 de oameni”, a mărturisit Puiu.
El a adăugat că şi actriţa Luminiţa Gheorghiu a fost de acord cu el, când a văzut filmul. Ea i-a spus, a povestit Puiu, „N-ai fi putut să explici ce ai obţinut aici. Cum să pui în cuvinte asta?”
„Eu n-aş putea să fiu actor decât dacă aş face un singur rol, două, maxim trei, pentru că m-ar consuma total”, a mărturisit regizorul.
Puiu a vorbit, la TIFF Lounge, şi de recenta sa experienţă la filmările pentru cel mai recent proiect al său, „La conac”.
