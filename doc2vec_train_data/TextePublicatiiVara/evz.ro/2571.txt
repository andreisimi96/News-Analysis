Astăzi se împlinesc 28 de ani de când autorităţile statului, în frunte cu Ion Iliescu, au plănuit, apoi au pus în practică anihilarea fenomenului „Piaţa Universităţii”, un eveniment sângeros care a rămas în istorie ca Mineriada din iunie 90.
Din rechizitoriul întocmit de procurori în Dosarul Mineriadei - în care fostul preşedinte Ion Iliescu a fost deferit justiţiei pentru infracţiuni contra umanităţii, alături de Petre Roman, Virgil Măgureanu şi alţi FSN-işti „de frunte” - rezultă că autorităţile de atunci cunoşteau cu exactitate ce urma să se întâmple pe străzile Capitalei, însă nu au făcut nimic, pentru că nu s-a dorit.
Aceasta este concluzia procurorilor, care au analizat două ordine ale generalului Dumitru Penciuc către pompieri şi trupele de Pază şi Ordine, ambele date în dimineaţa zilei de 12 iunie 1990, la ora 08:15.
Prima dispoziţie a generalului a fost către pompieri:
„1.Pentru întărirea dispozitivelor de prevenire şi stingere a incendiilor pregătiţi şi dizlocaţi imediat cîte două maşini de luptă la sediul Guvernului şi sediul Televiziunii Române. (…) 3. Sînt date conform cărora unele elemente turbulente au în intenţie să folosească sticle incendiare şi alte mijloace uşor inflamabile sau explozive. (…)”. (vol.313 fila 88 ).
„Din această dispoziţiune reiese că la nivelul conducerii Ministerului de Interne se cunoştea, cu exactitate,cum vor evolua evenimentele în Bucureşti, ca urmare a evacuării manifestanţilor din Piaţa Universităţii (...) În condiţiile în care se ştia despre intenţia folosirii unor sticle incendiare şi a unor materiale uşor inflamabile, în timpul evacuării manifestanţilor, era firesc ca Ministerul de Interne să ia toate măsurile pentru împiedicarea folosirii acestora, fapt pe care, însă, nu l-a făcut, ceea ce dovedeşte că Ministerul de Interne a dorit ca în timpul intervenţiei de evacuare a Pieţei Universităţii „unele elemente turbulente” să folosească materiale pirotehnice pentru crearea de diversiuni”, reţin procurorii.
Imediat după acest ordin, a venit cel către trupele de Ordine şi Pază, cărora generalul le cerea să se pună în gardă, cu căşti, bastoane de cauciuc şi scuturi, iau ultimele să fie „ferite de ochii curioşilor”.
„Din conţinutul acestei dispoziţiuni, ca element principal reiese că, încă din dimineaţa zilei de 12.06.1990, s-a constituit un punct de comandă la Ministerul de Interne şi s-au luat măsuri pentru întărirea pazei la Guvern şi la Televiziune. La Televiziunea Română au avut loc evenimente importante, în data de 13 iunie 1990, ce urmează a fi redate, dar cu toate măsurile de pază luate, cursul evenimentelor nu a fost schimbat pentru că nu s-a dorit, urmărindu-se crearea de pretexte pentru ceea ce urma a se întâmpla, în Bucureşti, în zilele următoare”, notează procurorii în rechizitoriu.
Anchetatorii remarcă şi disproporţionalitatea vădită dintre manifestanţii din Piaţa Universităţii şi forţele de ordine.
