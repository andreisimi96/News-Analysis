Mai multe organizații din domeniul turismului atrag atenția autorităților asupra crizei acute de forță de muncă slab calificată sau mediu calificată. Deficitul a ajuns la 50.000 de oameni.
Asociația Națională a Agențiilor de Turism(ANAT) - reprezentată de Nicolae Demetriade, Federația Industriei Hoteliere din România(FIHR) - reprezentată de Răzvan Pârjol, Federația Patronatelor din Turismul Românesc - reprezentată de Mohammad Murad și Organizația Patronală a Hotelurilor și Restaurantelor din România (HORA) - reprezentată de Dragoș Petrescu atrag atenția guvernanților că turismul este în cădere liberă.
Aflat pe locul doi ca putere de absorbție de forță de muncă, după angajații de la Stat, cu 450.000 de oameni se zbate să supraviețuiască. Motivul? Lipsa forței de muncă, în condițiile în care mii de români care lucrează în domeniu pleacă în străinătate pentru un salariu mai bun.
“Forța de muncă devine din ce în ce mai greu de obținut în România. Acum avem cea mai mare depopulare a forței de muncă din ultimii ani. Lipsa forței de muncă va fi mai dureroasă decât criza economică! Asta din două motive: primul este că suferim foarte mult la capitolul publicitate. Ministerul Turismului a cheltuit anul trecut doar 50-60% din cinci milioane de euro pentru a face reclamă României. Nu suntem în stare să promovăm Delta Dunării, Bucovina… Avem cea mai mare rezervă de ape minerale din Europa. Avem cetățile fortificate. Turismul este tratat ca o Cenușăreasă, cu toate că prin investiții mici putem adduce profituri bune. Turismul poate antrena și populația de la țară fără a face reconversii foarte profunde”, a declarat Nicolae Demetriade, președintele ANAT.
De aceeași părere a fost și Răzvan Pârjol de la FIHR care a adăugat: “am cerut din partea autorităților sprijin pentru că avem probleme cu recunoașterea greoaie a diplomelor de specialitate obținute în țările din afara Uniunii. Am putea aduce forță de muncă din spațiul extracomunitar.”
“Suntem în fața unui paradox. Piața crește și noi nu avem cu cine să o susținem. Putem atrage din spațiul extracomunitar 10.000 de persoane, dar durează opt luni până se obține permisul de muncă. Am solicitat Guvernului dezvoltarea forței de muncă în țară. Posibilitatea relocării în interiorul țării fără ca acele cheltuieli – de transport, de cazare, să fie considerate cheltuieli salariale și impozitate ca atare”, a spus Dragoș Petrescu președintele asociației patronale HORA.
Mohammad Murad, proprietarul lanțului Phoenicia a completat: „De un an de zile se simte mai agresiv lipsa forței de muncă. Am fost la autorități dar nimeni nu ne-a băgat în seamă. În România, PIB-ul se bazează pe agricultură și servicii. Nu mai avem industrie grea. În turism lucrează 450.000 de oameni. Suntem pe locul doi după Stat, care are cei mai mulți angajați. Ori noi, fără oameni, nu putem avea activitate. Să vă spun ceva. Pe Litoral 10% din unități se vor închide. Acum salariul unei cameriste ajunge la 2.500 de lei net fără bonusuri, transport. Mai avem o problemă. Pierdem 1,5 ore dus și 1,5 ore întors pe transportul forței de muncă. Spre exemplu, dacă un om care spală vasele, un etiopian are 500 de euro salariu, fiindcă mă obligă legea la salariul mediu pe România, pe când un român, pe același post, câștigă 300 de euro. De ce nu putem da și etipoanului cât ia și românul? Ne pleacă mii de români, iar România are 7.000 de permise de muncă. Anul trecut au venit în țară 3-4 miliarde de euro de la românii care muncesc în străinătate. Asta ce a venit oficial. Neoficial este mult mai mult. Este momentul ca autoritățile să intervină în sprijinirea turismului. Dacă noi am avea angajați statul ar avea numai de câștigat. Taxe și multe altele. Soluția muncitorilor extracomunitari ar aduce beneficii statului”.
