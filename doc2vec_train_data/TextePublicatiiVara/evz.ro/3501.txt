Cu sabia suspendării din funcție deasupra capului, președintele Klaus Iohannis a propus ieri la șefi a spionajului extern un PSD-ist apropiat de Israel și coleg de doctorat cu Florian Coldea.
În plin scandal politic legat de iminenta suspendare din funcție dacă nu o revocă pe șefa DNA, președintele Klaus Iohannis a anunțat, ieri dimineață, printr-un comunicat de presă, că a trimis Parlamentului propunerea de numire a vicepreședintelui PSD Gabriel Vlase (47 de ani) în funcția de director al Serviciului de Informații Externe (SIE).
Între 2008 și 2012, Vlase a fost președintele comisiei parlamentare de control a activității SIE. PSD nu a avut ieri nicio reacție oficială. Anunțul vine după aproape doi ani de zile în care spionajul extern a avut un director interimar ca urmare a demisiei lui Mihai Răzvan Ungureanu.
Pentru a ajunge șeful spionilor, Vlase urmează să fie votat de plenul reunit al Camerei Deputaților și Senatului. Propunerea unui PSD-ist la SIE apare în contextul în care Iohannis a pus la SRI un liberal, iar în cei 10 ani de mandat ai lui Traian Băsescu, SRI și SIE au fost mereu împărțite între putere și opoziție.
Doctor la SRI în lotul Coldea
Gabriel Vlase este deputat de Bacău din 2004 și este pasionat de zona secretelor. A urmat Colegiul Național de Apărare din MApN (2004), Colegiul Superior de Securitate Națională din SRI (2006), Programul pentru Înalţi Oficiali (SES) la Centrul European Marshall pentru Studii de Securitate (2006), precum și o specializare în „Analiza şi rezolvarea conflictelor armate” la Georgetown University, SUA (2007).
Apogeul inițierii lui Vlase a fost în 2010, când acesta a obținut titlul de Doctor în ştiinţe militare şi informaţii la Academia Naţională de Informaţii din cadrul SRI. El a obținut titlul de doctor la SRI cu teza „Studiu cu privire la o strategie de securitate modernă pentru Europa de Sud-Est”.
În același an și cu același conducător de doctorat pe care l-a avut și Gabriel Vlase, Constantin Onișor, și-a luat doctoratul la SRI și fostul premier PSD Mihai Tudose cu lucrarea „Protecţia infrastructurii critice - element strategic dinamic în sectorul de securitate”.
Din generația doctorilor SRI ieșiți în 2010 face parte și fostul nr.2 al serviciului secret, Florian Coldea, care sub coordonarea lui Gabriel Oprea și-a obținut titlul cu lucrarea de doctorat „Managementul schimbării în serviciile de informaţii”
Afaceri și politică cu Tudose
Gabriel Vlase și Mihai Tudose (foto) nu au fost doar colegi de doctorat, ci și parteneri de afaceri. Cei doi sunt asociați în firma „1001 Net România”. În aceeași firmă a fost și un alt cursant SRI, deputatul PSD Georgian Pop. La votul din conducerea PSD pentru demisia lui Tudose din funcția de premier, Gabriel Vlase s-a abținut. A fost vehiculat în permanență ca potențial ministru de Interne, dar Liviu Dragnea a preferat de fiecare dată pe altcineva.
Presa centrală a scris că Vlase a mai făcut afaceri cu Liviu Claudiu Doroș, fiul generalului de brigadă (r) Vasile Doroș, cel care a condus, timp de opt ani, SRI Bacău, în firmele Saga SRL și SC Investica General SRL.
