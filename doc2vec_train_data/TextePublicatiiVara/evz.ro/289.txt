La cea de-a XIII-a ediție a Salonului Internațional de carte Bookfest, Editura RAO aduce noutăți, reduceri spectaculoase, evenimente
Informatorul, John Grisham - Denunță-I pe corupți și te poți îmbogăți. Cu legea informatorului
Ultimul thriller al lui John Grisham, Informatorul, se bazează pe o critică gravă la adresa justiției. Povestea începe cu doi investigatori și un fost avocat care le vinde acestora un pont despre „cel mai corupt judecător din istoria justiției americane”, după cum susține el. Este vorba despre o judecătoare sigură că se află mai presus de lege. Pentru că ea este legea. Cu toate că vorbim despre ficțiune, cartea lui Grisham se situează la granița cu documentarul, aducând numeroase detalii din interiorul sistemului juridic american.
Insula morții, Åsa Avdic
O insulă izolată, un test mortal. Cine preia controlul? Cine cedează primul? „Un thriller psihologic atât de credibil, încât îţi dă fiori.” Borås Tidning (Suedia) Într-un viitor alternativ, în 2037, Cortina de Fier există încă, iar Suedia și celelalte ţări scandinave au devenit protectorate în marea Uniune a Prieteniei din estul Europei, cu un regim tiranic în care mâncarea este raţionalizată și doar cei sus-puși au acces la bunuri din import. Anna e un funcţionar bine integrat în sistem, care, din cauza unor probleme misterioase din trecut, nu-și mai poate crește fiica. Pentru a-și spăla definitiv păcatele, liderul Uniunii o trimite într-o pretinsă ultimă misiune: se va duce pe o insulă izolată din arhipelagul Stockholm, ca să urmărească un grup de candidaţi testaţi pentru un post în cadrul unui serviciu secret de spionaj.
Oaia albă în turma neagră: Politica de securitate a României în perioada Războiului Rece,  Larry Watts
Într-o serie de studii de caz, Larry Watts examinează motivațiile și metodele pe care România le-a folosit pentru a-și scoate armata și serviciile de informații de sub controlul sovietic după moartea lui Stalin; detaliază rolul pe care l-a jucat Criza Rachetelor din Cuba, în 1962, în a determina România să conceapă politici inovatoare în domeniul dezarmării și al dezangajării militare; analizează felul în care Bucureștiul a intermediat contactele între Washington și Hanoi în timpul Războiului din Vietnam; și explicitează modul în care și-a folosit calitatea de membru al Pactului de la Varșovia pentru a influența politica Moscovei și a transforma agenda de securitate a alianței.
Secretul Marelui Sigiliu, Steve Berry
Secretul care poate falimenta cea mai mare putere a lumii
La prima vedere, Secretul Marelui Sigiliu este o carte despre taxe. Numai un avocat putea scrie o asemenea carte și numai Steve Berry putea să transforme o carte cu o asemenea temă într-un thriller captivant. Cartea pornește de la o premisă periculoasă: Ce se întâmplă dacă se dovedește că taxa federală pe venit este ilegală? Motivul pentru care americanii plătesc impozite pe venit astăzi este cel de-al 16-lea Amendament.  Dar ce s-ar întâmpla dacă americanii ar afla într-o bună zi că ceva nu e în regulă cu acest lucru? Care este secretul care apără decenii de colectare a impozitelor?
Lista de dorințe sau cum să vindeci o inimă frântă, Anna Bell
Abi este pur și simplu devastată când Joseph, iubirea vieții ei, pune capăt relației lor motivând că sunt incompatibili. Când el îi lasă la ușă o cutie cu lucrurile care îi aparțin, Abi descoperă printre acestea o listă de 10 dorințe, pe care Joseph își propusese să le bifeze până la 40 de ani. Ea decide să ducă la îndeplinire această listă, din dorința de a-l determina să se întoarcă la ea, dovedindu-i astfel că sunt perfect compatibili.
Aurul maorilor, Sarah Lark
O iubire adolescentină devine punctul central al unei poveşti care vă va purta din Irlanda în Noua Zeelandă. Doi tineri, despărţiţi de o lume, reuşesc să îşi împlinească destinele pe ţărmuri îndepărtate, fără să ştie că tot ce îşi doresc mai mult se găseşte... chiar în faţa lor. Cum îi vor afecta anii şi experienţele trăite unul departe de celălalt? Şi, mai presus de orice, vor regăsi iubirea pe care nu au uitat-o niciodată?
