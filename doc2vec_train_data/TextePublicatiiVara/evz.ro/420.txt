Locuitorii unui orășel din SUA au primit, în urmă cu câteva zile, o alertă de „activitate zombie extremă”. Mesajul alarmant a venit în timpul unei pene de curent și a vizat întreaga localitate.
În data de 22 martie, locuitorii din Lake Worth, Florida, SUA, au primit un mesaj care îi atenționa să aibă grijă la zombie, conform Huffington Post .
Avertizarea a fost trimisă în miez de noapte, la ora locală 1.41 dimineața, iar rezidenții au fost avertizați cu privire la „pana de curent și alertă de zombie” și, ulterior, referitor la „activitatea zombie extremă”.
Asigurarea dată de oficialii orașului nu a obținut efectul scontat, având în vedere exprimarea deficitară.
„Verificăm faptul că rapoartele au menționat activitate zombie”, a spus ofițerul delegat pentru informarea publicului din orașul din SUA, Ben Kerr. „Vreau să reiterez faptul că Lake Worth nu are nicio activitate zombie pentru moment și ne cerem scuze pentru mesajul emis de sistem”, a mai spus acesta.
Mesajul este ciudat, oricum, pentru că, în afara numelui localității din SUA, menționează și „Terminus” un oraș fictiv din serialul de groază cu zombie „The Walking Dead”.
Oficialii din oraș au ținut să clarifice faptul că, în timpul penelor de curent, sistemul de alertă trimite un mesaj automat. În acest caz, este posibil ca acesta să fi fost spart de un grup de hackeri. Autoritățile au început o anchetă pentru a vedea de unde a pornit alterarea mesajului.
Pagina 1 din 1
