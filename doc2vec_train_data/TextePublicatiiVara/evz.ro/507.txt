Românca Ana Bogdan s-a calificat, în premieră, în turul doi al turneului de la Roland Garros, al doilea de Mare Şlem al anului, marţi seara, după ce a întrecut-o pe Marketa Vondrousova (Cehia) cu 6-3, 1-6, 6-4.
Bogdan (25 ani, 66 WTA), la a doua sa prezenţă pe tabloul principal la Openul Franţei, s-a impus dramatic, după o oră şi 53 de minute în faţa unei tinere de 18 ani, care ocupă locul 94 în clasamentul mondial, conform AGERPRES.
Românca a făcut diferenţa în primul set printr-un break reuşit la scorul de 3-2, câştigând cu 6-3. Ana Bogdan a scăzut nivelul în actul secund, în care a luat un singur ghem, pierzând apoi cinci la rând. În decisiv, Ana Bogdan a reuşit un break la scorul de 2-1, iar apoi s-a desprins la 4-1, dar jocul său s-a rupt şi Vondrousova a putut astfel să revină şi să restabilească egalitatea, 4-4. Ana Bogdan a salvat patru mingi de break la 4-4, iar acest lucru a cântărit mult în economia jocului, încheind apoi conturile pe serviciul cehoaicei.
Ana Bogdan a avut 2 aşi, a comis 6 duble greşeli, a transformat toate cele trei mingi de break avute (a salvat 9/12), a adunat 32 de winners şi a comis 24 de erori neforţate. Vondrousova a reuşit un as, a avut 6 duble greşeli, 32 de winners şi 24 de erori neprovocate, ca şi românca.
Bogdan şi-a asigurat un cec de 79.000 de euro şi 70 de puncte WTA, urmând să o înfrunte în turul secund pe germanca Angelique Kerber (30 ani, 12 WTA), victorioasă cu 6-2, 6-3 în faţa compatrioatei sale Mona Barthel.
Ana Bogdan este a patra româncă ajunsă în turul secund la Paris, după Mihaela Buzărnescu, Alexandra Dulgheru şi Irina Begu. Sorana Cîrstea a pierdut în primul tur, iar Simona Halep, principala favorită, va debuta miercuri la Roland Garros.
Pagina 1 din 1
