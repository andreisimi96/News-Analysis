Președintele Comisiei Juridice a Senatului, Șerban Nicolae, consideră declarațiile lui Iohannis drept iresponsabile.
„Sunt declarații iresponsabile, dar în ultima perioadă președintele se comportă ca un comediant de factură slabă. Instigă la nerespectarea Constituției și este păcat că nimeni nu-l poate convinge că greșește. Spune că are nevoie de timp, să citească motivarea. Păi, alfabetizarea trebuia făcută în primii ani de școală. Mă întreb ce va face la anul viitor, când mandatul lui Kovesi se termină. Va citi la nesfârșit legea care prevede asta? Va desființa DNA doar pentru că ea nu mai poate obține un nou mandat? Cât despre amenințările la adresa PSD, am mai văzut asta și pot spune doar o vorbă din popor: fiecare pasăre pe limba ei piere”, a declarat Șerban Nicolae pentru Evenimentul Zilei.
Politicianul a făcut această declarație după ce președintele Klaus Iohannis, la finalul întâlnirii cu reprezentanții Comisiei de la Veneția, a lansat un atac extrem de virulent la adresa Puterii și a lăsat de înțeles că nu se supune deciziei CCR. Curtea Supremă a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kovesi. În 30 mai CCR s-a pronunțat, iar în 8 iunie decizia a apărut în Monitorul Oficial.
Pagina 1 din 1
