Comentarii | 38 Vizualizari
Rivalitatea istorică dintre Maria Sharapova și Serena Williams își va consuma un nou episod, astăzi, în optimile de finală de la Roland Garros. Va fi al 22-lea duel direct între cele două mari campioane.
Atât rusoaica, ocupanta locul 30 în ierarhia WTA, cât și americanca, jucătoare ce se află acum pe locul 451 mondial, au avut cel puțin câte un an de pauză în circuitul WTA.
Sharapova a fost suspendată pentru dopaj cu meldonium, în timp ce Serena a adus pe lume primul ei copil. Ce-i drept, confruntarea pare în acest moment mult mai spectaculoasă datorită numelor lor, și pentru ceea ce a însemnat odată acest duel. Cele două jucătoare mai au mult de recuperat până să ajungă la forma de joc de altădată.
Serena nu crede că e favorită
Williams revine, astfel, în primul ei turneu de Mare Șlem , și pare favorită în viziunea specialiștilor în pariuri vizavi de acest meci, chiar dacă americanca nu simte astfel. „Sincer, cred că ea e favorită la câștigarea acestui meci. A revenit pe teren deja de un an. Eu abia am început. Dar cred că va fi un nou test. Este o nouă oportunitate pentru mine să văd unde mă aflu”, a declarat recent Serena.
19-2 e scorul întâlnirilor directe dintre Serena și „Masha”, iar rusoaica nu a mai câștigat în fața rivalei sale de 14 ani! De-a lungul istoriei, cele două s-au întâlnit o singură dată la Roland Garros, în finala din 2013, câștigată de sportiva din SUA, scor 6-4, 6-4.
Pagina 1 din 1
