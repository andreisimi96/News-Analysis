Toni, fiica de 13 ani a muzicianului Chris Cornell, fostul solist vocal al trupei Soundgarden decedat în luna mai anul trecut, a postat o melodie emoționantă pe care o interpretează cu tatăl ei.
Duminică, de Ziua Tatălui, Toni Cornell a postat pe Instagram o înregistrare a melodiei Nothing Compares 2 U, spunând că îi lipseşte în fiecare zi afecţiunea tatălui ei, precizează Agerpres.
Cornell a fost găsit mort în mai 2017, după un concert susţinut în Detroit. Artistul avea 52 de ani, iar moartea sa a fost considerată sinucidere.  Fiica acestuia, Toni, a postat melodia însoţită de o fotografie alb negru care o înfăţişează alături de tatăl său.
„Tati, te iubesc şi mi-e foarte dor de tine. Ai fost cel mai bun tată pe care l-ar putea avea cineva. Relaţia noastră a fost foarte specială, iar tu m-ai susţinut mereu. M-ai încurajat când mi-a fost teamă. Ai crezut în mine când eu nu credeam. Îmi lipseşte dragostea ta în fiecare zi. Înregistrarea acestui cântec alături de tine a fost o experienţă specială şi minunată pe care mi-aş dori să o pot repeta de 100 de ori şi ştiu că şi tu ţi-ai dori acest lucru. Nimeni nu se compară cu tine. Tony”, a scris fiica artistului.
Cornell, care a lăsat în urmă trei copii, a fost una dintre vocile importante ale scenei muzicale grunge din anii ''90, stil lansat în Seattle şi în care se încadrează trupe precum Nirvana, Pearl Jam sau Alice In Chains.
Pagina 1 din 1
