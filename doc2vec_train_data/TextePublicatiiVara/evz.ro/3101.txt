Brandul echipei care a fost de trei ori campioana României s-a vândut pentru suma de 406.000 de euro. Oficialii formației care aspiră la promovarea în „C” au preluat palmaresul „Farmecului Vieții”.
Neclaritățile legate de echipa care continuă povestea FC Rapid s-au lămurit, în mare măsură, ieri.
Academia Rapid, gruparea susținută de Primăria Sectorului 1 și care speră să promoveze în această vară în liga a IIIa, a achiziționat brandul fostei formații patronate de George Copos.
„Părerile pentru palmares sunt împărțite”
Tranzacția a fost făcută pentru suma de 406.000 de euro, iar prețul inițial a fost de 3,4 milioane de euro. La primele 18 termene ale licitației nimeni n-a plătit prețul cerut.
„A fost doar un singur participant, FC R (n.r fosta Academia Rapid). Asta înseamnă mult pentru fani. Astfel, FC R și-a declarat intenția de a fi continuatoare Rapidului. Părerile pentru palmares sunt împărțite. Până la urmă, palmaresul este al echipei și nu se poate diviza”, a declarat Mihai Florea, lichidatorul FC Rapid, la Digi Sport. El a vorbit și despre palmares. „După părerea mea, palmaresul este deținut de ultima entitate care a deținut echipa, FC Rapid, care acum e în faliment. Acum s-a plătit doar 10% din sumă. Restul va fi plătit într-un anumit termen. Societatea a fost reprezentată de administrator, Olariu Adrian. Nu există nicio plată de la Primărie (n.r. nu s-au folosit bani publici)”.
Simbol al Rapidului, Daniel Pancu a declarat că formația la care activează în prezent și-a câștigat adevărata identitate.
„Este o veste uriașă. Multe persoane s-au interesat de Rapid. Am redevenit ce am fost, asta e părerea mea. E o veste pe care fanii o așteaptă de mult timp. Inițiativa a plecat de la Primărie, a fost o idee foarte bună. Sunt multe lucruri de făcut pe viitor. Dacă acum nu recunosc echipa, înseamă că nu recunosc Rapidul. Lucrurile sunt clare. Am achiziționat ceva ce ne dă dreptul să ne numim Rapid”, a spus „Pancone”.
Faliment în 2016
FC Rapid, echipă care a scris istorie în fotbalul românesc evoluând în Giulești, a fost fondată în anul 1923. „Alb-vișinii” au câștigat de trei ori campionatul intern, în 1967, 1999 și 2003. După ce George Copos s-a retras din postura de finanțator, Rapid a fost preluată de Nicolae Cristescu, apoi a ajuns pe mâinile lui Valerii Moraru. Echipa din Grant a intrat în faliment în 2016.
Pagina 1 din 1
