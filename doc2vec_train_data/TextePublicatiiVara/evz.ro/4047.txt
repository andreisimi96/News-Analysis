După ce Ludovic Orban a spus că l-a felicitat pe Eugen Tomac pentru alegerea în funcţia de preşedinte al PMP, partid despre care a afirmat că este „mai frecventabil" acum, președintele PNL i-a vizitat pe PMP-iști la aproape două ore distanță de la terminarea Biroului Executiv al liberalilor de luni.
Scopul vizitei lui Ludovic Orban la grupul PMP de la Camera Deputaților  l-a spus, pentru EVZ, chiar noul președinte al PMP Eugen Tomac: moțiunea de cenzură.  Dacă PMP va susține moțiunea de cenzură împotriva Guvernului Dăncilă nu a putut să ne răspundă Eugen Tomac, acesta precizând că partidul va lua o hotărâre pe demersul PNL în Parlament în acestă perioadă.
„L-am felicitat pe Eugen Tomac pentru alegerea în funcţia de preşedinte. Am discutat cu domnul Tomac. Nu avem decât discuţii oficiale de la nivelul PNL cu PMP în vederea moţiunii de cenzură", a spus Orban, după şedinţa Biroului Executiv al PNL.
Moţiunea de cenzură împotriva Guvernului urmează să fie depusă miercuri.
Eugen Tomac a fost ales, sâmbătă, în funcţia de preşedinte al Partidului Mişcarea Populară.
Pagina 1 din 1
