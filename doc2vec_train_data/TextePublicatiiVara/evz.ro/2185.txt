Miting PSD. O anomalie care va intra în istorie. Până şi liberalii... INCREDIBIL
Banii nu au miros, nici culoare. Acesta pare să fie principiul pragmatic al liberalilor din Botoșani, familia Grigoraș, care controlează firma RVG și care au pus la dispoziția PSD microbuze pentru a ajunge la miting în București.
Botosaneanul.ro descrie atmosfera efervescentă din zorii zilei, când se făceau pregătirile de îmbarcare. „Nici măcar în noaptea alegerilor, cea mai importantă pentru orice partid, n-a fost atâta vânzoleală la PSD Botoşani ca sâmbătă dimineaţă”, scrie botosaneanul.ro.
Participanții la miting, îmbrăcați în tricouri albe, încărcau pancarte, baxuri cu apă și mâncare. Operațiunea este coordonată de senatoarea Doina Federovici, ajutată de parlamentarii Lucian Trufin, Răzvan Rotaru şi Costel Lupaşcu. Politiciana a declarat că doar o parte dintre cei care pleacă spre București s-au adunat în acel loc.
„Nu-i puteam aduce pe toţi aici fiindcă blocam oraşului. Nu sunt autocare la Botoşani pentru câţi oamenii voiau să meargă”, a declarat Doina Federovici, care este și președinte PSD Botoșani.
Pe lângă microbuzele firmei RVG, au fost contractate și mașini de la compania care asigură transportul în regim maxi-taxi în municipiul Botoșani.
Un alt loc de întâlnire a protestarilor, pe lângă sediul PSD, a fost complexul Lebăda, unde operaţiunile erau conduse de deputatul Mihai Budăi. La acțiune participă și șefi ai serviciilor descentralizate.
Pancartele pregătite de social-democrații botoșăneni conțin mesaje împotriva serviciilor de informaţii, a unei părţi din Justiţie şi a preşedintelui Klaus Iohannis: „Lege şi dreptate, nu procese aranjate”, „Vrem justiţie, nu poliţie politică”, „Pas cu pas, casă cu casă, ai venit şi ne-ai dat plasă”, „Vreţi ca ieri, tot cu tăieri?”, „Prosperitate, nu Securitate”, „Jos statul paralel, stop abuzurilor în justiţie”.
Poliția și Jandarmeria au supravegheat oprațiunile de pregătire.
Pagina 1 din 1
