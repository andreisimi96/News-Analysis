Un tânăr de 34 de ani din Botoșani susține că a luat o bătaie soră cu moartea de la jandarmi după ce a avut o altercație verbală cu vânzătoarea de la o shaormerie din centrul orașului.
Victima recunoaște că a avut un conflict verbal cu vânzătoarea care refuza să îl servească. Aceasta a chemat jandarmii care l-au încătușat și l-au dus la secție. Pe drum, spune botoșăneanul, au început loviturile, scrie Botoșaneanul.ro.
„Duminică la orele 16:30, eram la o shaormerie în Botoșani și îi spuneam vânzătoarei că nu are dreptul sa nu mă servească. La care ea a sunat la jandarmerie. Au venit, m-au încătușat și m-au băgat în dubă. În drum spre secție unul stătea cu piciorul pe capul meu și altul mă lovea repetat cu bastonul. În mașină am fost bătut și la secție amendat cu 500 de lei după care am luat maxi taxi spre casă”, a declarat pentru Info Iaşi victima.
Vânătăile lăsate pe corpul tânărului sunt de-a dreptul șocante. „Poate am exagerat puțin verbal, cerându-mi dreptul de a fi servit. Nu pot spune de ce au folosit asemenea violență”, mai spune botoșăneanul.
Bărbatul  bătut de jandarmi a depus o plângere la Poliție. El așteaptă eliberarea certificatului medico-legal care să confirme agresiunea și spune că este decis să-i acționeze în judecată pe cei care l-au agresat.
Pagina 1 din 1
