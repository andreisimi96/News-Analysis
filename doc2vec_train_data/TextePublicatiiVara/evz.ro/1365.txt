PSD a decis, ieri, să organizeze în Piața Victoriei din București, sâmbătă, de la ora 20.00, un miting „împotriva abuzurilor”, manifestație la care sunt așteptate „sute de mii de persoane” care „doresc să trăiască într-o ţară liberă”.
Liderul PSD Liviu Dragnea a explicat ieri că social-democrații vor să arate că sunt deciși să „meargă până la capăt” pentru a apăra democrația, statul de drept, justiția și drepturile fundamentale ale cetățenilor. Potrivit PSD, acestea „sunt puse serios sub semnul întrebării” de „o structură nelegitimă, obscură, subterană” care vrea „să paraziteze instituţiile statului, să paraziteze deciziile şi să influenţeze într-un mod ocult decizii importante, să permită abuzuri, să permită intruziuni ilegale şi neconstituţionale în viaţa privată a oricărei persoane, să permită ca cetăţeni români, firme româneşti să fie închise, să permită ca zeci, mii de destine să fie distruse, având nişte interese care nu tot timpul sunt numai din interior”.
SRI și DNA
Dragnea nu a dorit, ieri, să nominalizeze instituţiile care fac abuzuri, arătând că o va face la miting. Totuşi, el a menţionat că este vorba despre „instituţiile de forţă”.
Întrebat dacă SRI şi DNA sunt printre instituţiile statului care fac abuzuri, Dragnea a răspuns: „Nu numai”. La mitingul PSD va participa și al doilea partid de guvernământ, ALDE. „Protestăm faţă de toate abuzurile care s-au petrecut în justiţie în ultimii ani, faţă de gravele greşeli care s-au făcut, ilegalităţi, protocoale de colaborare servicii- justiţie”, a spus liderul formațiunii, Călin Popescu Tăriceanu.
Elefantul” lui Grindeanu și Rezoluția de la Herculane
Manifestația formațiunilor din coaliția de guvernare vine după un an de tergiversări. În ianuarie 2017, după ce fostul Guvern Sorin Grindeanu a modificat legislația penală prin Ordonanța de Urgență nr.13, în Piața Victoriei au avut loc, timp de peste două săptămâni, sub sloganul #Rezist, cele mai mari proteste de după Revoluție. În acea perioadă, în PSD s-a discutat despre posibilitatea unei contra-manifestații a partidului, de susținere a Guvernului, dar Liviu Dragnea nu a fost de acord ca organizațiile județene PSD să-și scoată activul de partid în stradă într-un „miting pentru apărarea României”.
În noiembrie 2017, conducerea PSD a adoptat în unanimitate, în stațiunea Băile Herculane, o Rezoluție în care afirmă că persoane care „activează, au condus sau încă mai conduc instituții publice de forță” formează un „Stat paralel și ilegitim” care încearcă să preia ilegal puterea politică obținută de partide prin alegeri libere.
În rezoluția PSD a mai scris că „statul paralel” încearcă să-i „intimideze”, să îi „înlăture” sau să-i „șantajeze” pe liderii politici. Documentul adoptat de PSD mai arată că acțiunile „statului paralel” sunt „disimulate sub forma luptei anticorupție” și că președintele Klaus Iohanis este „complice” la aceste fapte prin lipsa sa de reacție.
PSD a discutat atunci despre organizarea unui miting amplu în București și în principalele orașe din țară, împotriva Statului paralel, dar manifestația nu a mai avut loc din cauza vremii nefavorabile.
