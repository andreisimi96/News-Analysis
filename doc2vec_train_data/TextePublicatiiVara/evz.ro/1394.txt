Relația președintelui rus, Vladimir Putin, cu Occidentul este una care a trecut prin multe etape problematice, iar legăturile diplomatice au avut mult de suferit din această cauză. Una dintre problemele principale în relația Kremlinului cu Uniunea Europeană a fost legată de anexarea Crimeei de către Rusia, în urmă cu mai mulți ani. Putin revine în atenția presei internaționale, anunțând o mare schimbare.
Preşedintele rus, Vladimir Putin, a declarat marţi, la Viena, că ţara sa este pregătită să recupereze toate canalele de comunicare şi cooperare cu Uniunea Europeană, relatează AGERPRES
„Suntem pe deplin deschişi să lucrăm împreună cu Europa”, a declarat Putin în cadrul unei conferinţe de presă la Viena cu omologul său austriac, Alexander Van der Bellen, subliniind că sancţiunile economice şi diplomatice ale UE împotriva ţării sale dăunează ambelor părţi.
Totodată, liderul rus a afirmat că Rusia a depăşit toate dificultăţile legate de sancţiunile occidentale şi a subliniat că toate părţile implicate au interesul să ridice sancţiunile impuse Moscovei, relatează Reuters.
La rândul său, Alexander Van der Bellen a reiterat poziţia ţării sale, precizând că Austria va acţiona la unison cu Uniunea Europeană în ceea ce priveşte Rusia.
La 16 martie 2014, aproape 97% dintre locuitorii Crimeii au votat pentru alipirea la Rusia într-un referendum care nu a fost recunoscut nici de Ucraina, nici de comunitatea internaţională.
Două zile mai târziu, preşedintele Putin a semnat anexarea Crimeii în cadrul unei ceremonii oficiale la Kremlin, o decizie care a fost condamnată în unanimitate de Occident şi care i-a atras Rusiei sancţiuni economice din partea UE şi SUA.
Pagina 1 din 1
