Poliţia Română transmite că, pentru folosirea în siguranţă a telefonului mobil, trebuie instalate doar aplicaţiile strict necesare. Polițiștii spun că trebuie să fie verificate datele la care are acces respectiva aplicaţie, să fie setată o parolă, iar blocarea dispozitivului să fie cât mai rapidă. De asemenea, printre recomandări se numără salvarea periodică a datelor pe un suport extern şi evitarea reţelelor wi-fi publice în timpul operaţiunilor bancare, transmite News.ro.
Astfel, pentru a folosi în siguranţă telefonul, poliţiştii recomandă precauţie când sunt instalate diverse aplicaţii şi să se evite accesare link-urile primite prin e- mailuri care solicită actualizarea informaţiilor personale.
„Pentru a folosi telefonul mobil în siguranţă, vă recomandăm să instalaţi doar aplicaţiile necesare şi numai după ce aţi verificat la ce date au acces (poziţionare geografică, contacte, apeluri telefonice etc.). Setaţi o parolă sau un pattern pe telefon şi cod PIN pe cartelă. Trebuie să cunoaşteţi setările de securitate pentru telefon şi să configuraţi dispozitivul la blocare automată”, se arată în recomandările Poliţiei.
Totodată, este necesară configurarea telefonului astfel încât să se blocheze automat după (re)pornire sau la un interval de timp cât mai scurt în cazul inactivităţii. Şi salvarea periodică a datelor pe un suport extern pentru a le putea recupera, în caz de pierdere, se numără printre recomandările făcute de instituţie.
„De asemenea, este indicat să instalaţi un program de securitate special conceput pentru dispozitive mobile, actualizat zilnic şi accesaţi doar site-uri sigure. Atenţie la aplicaţiile folosite şi la permisiunile acordate pentru utilizarea acestora. Evitaţi utilizarea reţelelor wi-fi publice pentru operaţiuni bancare, comerţ on-line sau afaceri personale”, mai spun autorităţile.
Trebuie evitată şi rularea programelor a căror origine nu este cunoscută şi nu poate fi verificată şi nu trebuie accesate ataşamentele din e-mailurile venite din partea expeditorilor necunoscuţi. Nici link-urile primite prin e-mail şi care solicită actualizări de informaţii nu trebuie accesate.
„Entităţile legitime nu vă vor cere niciodată să furnizaţi sau să verificaţi informaţii sensibile printr-un mijloc nesigur, precum e-mailul”, se mai arată în sursa citată.
Pagina 1 din 1
