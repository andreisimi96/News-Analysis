Horoscop Frumoasă doamnă, de câte ori nu ați cumpărat o geantă, să zicem. După aceea a trebuit să cumpărați pantofi asortați, ba până la urmă ați cumpărat și o rochie care să se potrivească. Și bijuterii pe măsură, vă mai amintiți? Efectul Diderot!
15 iunie, vineri
Horoscop Pe 15 iunie s-au născut: Eduard Grieg, Claude Brasseuer, Jim Belushi, Xaviera Hollander, Iuri Andropov, Alberto Sordi, Demis Roussos, Johnny Hallyday,  Ion Antonescu, Savel Stiopul, Dan Culcer, I.M.Sadoveanu, Matei Călinescu.
Horoscop Pe 15 iunie sunt Sfinţii: Proorocul Amos, Isihie, Ieronim şi Augustin. Nimic în „Kalendar”!
Horoscop Pe 15 iunie îl pomenim pe Mareşalul Ion Victor Antonescu, care a fost un exemplu tipic de Geamăn inteligent şi expansiv. El a eşuat în stabilirea unei legături cu tânărul Scorpion, Regele Mihai, o legătură, poate, chiar de tipul celei stabilite între generalul Franco şi  Juan Carlos, în Spania. Şi situaţia geo-politică era diferită, dar legătura a eşuat lamentabil şi din cauza unei incompatibilităţi drastice astrologice. Niciodată, Gemenii nu s-au înţeles bine cu Scorpionii!
Horoscop Denis Diderot a fost un mare filosof și erudit francez care a trăit în secolul XVIII. El a fost autorul principal al primei Enciclopedii. Până în anul 1765, când avea 52 de ani, ilustrul francez a trăit în sărăcie. În acel an, fata lui, Louise, urma să se căsătorească și filosoful nu avea bani ca să îi alcătuiască tradiționala, pe atunci, zestre. Ecaterina cea Mare, împărăteasa Rusiei a fost informată de către spionii ei din Franța de necazurile primului enciclopedist. Așa că Ecaterina, așa se făcea pe atunci, cei bogați și puternici ajutau pe intelectualii de marcă, se oferă să cumpere biblioteca francezului, la imensa sumă, petru vremurile acelea, de o mie de lire sterline. Nu se poate face o echivalență, pentru că valoarea de cumpărare a lirei sterline din secolul XVIII era mult mai mare decât echivalentul financiar de astăzi de cincizeci de dolari. Ce faci cu 50 de dolari astăzi? Mai nimic... În schimb cu o liră sterlină din secolul XVIII trăiai o lună! Să ne amintim că pe atunci lira britanică era așa de mare că avea 3 (trei) subdiviziuni: 4 farthings = 1 penny, 12 pence = 1 shilling, 20 shillings = 1 sterling pound! Ca și leul românesc de aur, mare ca roata carului, care avea ca subdiviziuni banul și paraua. Timpuri trecute...
Horoscop Bun, Denis Diderot se trezește bogat. Îi face zestrea fetei și o mărită cu o nuntă de poveste. Tinerii căsătoriți pleacă în voiajul de nuntă, care pe atunci putea să dureze și mai multe luni de zile. Rămas singur în casa mare și săracă Diderot se uită în oglinda venețiană, o moștenire de la mama sa. Ce redingotă ponosită, ce culoare nesuferită, cum a putut să se ducă la nuntă așa? Și francezul își cumpără o îmbrăcăminte luxoasă din mătase de China, de culoare violet-indigo. O frumusețe, după cum este imortalizat în tabloul pictat de Louis-Michel van Loo în anul 1767.
Horoscop După ce a cumpărat redingota cea frumoasă totul s-a precipitat. Dideot constată că veșmântul său luxos nu se potrivește cu camera sa de lucru. Așa, că, cumpără două covoare persane și un birou nou, din lemn scump african. Dar camera de lucru era în contrast cu sărăcia celorlalte camere. Așa că francezul cel inteligent, dar imprudent, începe să cumpere. Și cumpără, cumpără, cumpără – covoare, mobile, draperii, biblioteci, cărți, tacâmuri de argint și veselă de porțelan englezesc, statui și o mie de bibelouri.
Brusc, în mijlocul atâtor obiecte noi și scumpe Denis Diderot se trezește și se minunează cum a cumpărat atâtea obiecte care nu-i trebuiau!
Gânditor, se așează la noul și luxosul lui birou, pe un scaun din piele de Cordoba și notează cu o pană de gâscă, ascuțită și tăiată de cel mai bun caligraf din Paris: Efectul Diderot afirmă că achiziționarea unui nou obiect, poate duce la crearea unei spirale a consumului, prin cumpărarea mereu și în continuare a mai multor bunuri.
Horoscop  De câte ori, dragi lupi, padawani și hobbiți nu am fost victimele efectului Diderot, dar nu știam cum se cheamă, așa este? Ca burghezul gentilom al lui Moliere care a realizat că toată viața vorbise în proză. Frumoasă doamnă, de câte ori nu ați cumpărat o geantă, să zicem. După aceea a trebuit să cumpărați pantofi asortați, ba până la urmă ați cumpărat și o rochie care să se potrivească. Și bijuterii pe măsură, vă mai amintiți? Efectul Diderot! Onorabile domn, ați cumpărat o mașină nouă. Bravo! Dar, după aceea ați cumpărat huse care se potriveau, capace de roți, ba ați construit și un nou garaj! Efectul Diderot!
Horoscop  Umanitatea are tendința să consume din ce în ce mai mult, fără o motivație precisă. Consumul satisface resorturi psihice nebulose care privesc securitatea personală, sau frustrările. Tendința naturală a majorității oamenilor este să adune, să strângă, să acumuleze obiecte. Extremul duce la ”hoarders”, o acumulare, poate, patologică, de obiecte.
Profesoara de sociologie comparată, Juliet Schor, are niște sfaturi pentru domniile voastre, cum să evităm efectul Diderot și să nu ne umplem casa cu obiecte, care dintre ele, multe, nu ne trebuie. La care am adăugat și eu, sfaturile mele, adaptându-le și comentându-le pe cele ale cadrului universitar.
Cumpără ceva, renunță la ceva. De exemplu, dacă îți cumperi un nou televizor, renunță la cel vechi, vinde-l sau fă-l cadou.
Diminuează riscul de expunere. Dacă nu știi de un obiect, nu-l cumperi, așa este? Evită reclamele, cataloagele și mai tot ce ți se trimite de unul și de altul în email sau pe Facebook. Când ai nevoie de ceva, atunci cauți oferte și reclame. Fii tu inițiatorul, nu te lăsa sedus de ceea ce vrea altul să-ți vândă, nu este prima ta opțiune.
Nu tot ce este nou este și mai bun. Evident! Efectul Diderot se bazează pe sensibilitatea vulnerabilă a mulțimii la nou - ia neamule, că este nou! De obicei nu-ți trebuie, sau este ceva vechi într-un ambalaj nou.
Fii propriul tău CEO. Planifică cheltuielile și achizițiile. Impune-ți limite și termene.
Perioade fără achiziții. Impune-ți perioade, zile, mai multe zile, poate chiar o săptămână, în care să nu cumperi decât strictul necesar. Dar, strictul necesar!
Amână achiziționarea prin upgradere. Vrei să cumperi un Duster? Poți să upgradezi la o VW! Chiar vrei un VW? Poți să upgradezi la un Mercedes! Vrei un Mercedes? Poți să upgradezi la un Bentley. Vrei un Bentley? Upgradează la un Tesla 3 electric! A, nu ai prize de încărcare, supracharge? Ce ar fi dacă ai rămâne la vechiul tău Cielo, repară-l un pic și nu mai upgrada atâta?
Mai sunt câteva sfaturi, dar nu le-ați înțelege sunt numai pentru americani, chestii cu copiii și implicarea socială.
V-am pomenit de efectul Diderot pentru că m-am apucat să fac ordine și curățenie în pivniță, pod și magazie. Nici nu știți câte ambalaje și lucruri de prisos am găsit. Efectul Diderot! Poate v-am fost de folos, poate v-am amuzat. Este foarte bine. În cuvintele lui Diderot: ”Exemplul meu trebuie să fie o lecție. Sărăcia are libertățile ei, așa cum bogăția are limitările ei.” În cuvintle mele și ale lui Scarlett O’Hara: mâine, este, în definitiv, o altă zi!
٭ ٭ ٭
BERBEC Perioada este favorabilă, mai puţin în adaptarea termică. Atenţie la variaţiile de temperatură, îmbracă-te corespunzător şi totul o să fie normal! Moderaţie în relaţiile cu Leii şi Vărsătorii. O dimineaţă foarte dinamică, cu multe întâlniri în care se discută din nou despre vechi proiecte şi idei. Discuţii, în general sterile. Trebuie să-ţi temperezi gama simţămintelor pentru că eşti într-o perioadă de hipersensibilitate. Simţi un oarecare grad de exaltare din cauza influenţei puterilor verii şi trebuie să dai curs impulsului. Lasă orice decizie privind locul de muncă pentru săptămâna viitoare. Relaţiile de familie se ameliorează lent, dar sigur, pentru cei care au avut o oarecare “răceală” în sentimente. Sigur, vineri 15 iunie şi mai tot weekendul este  o perioadă de timp propice pentru planuri de viitor, pentru concedii şi vacanţe. O veste bună poate fi urmată de una şi mai buna, fără să fie din acelaşi domeniu.
TAUR Nu trebuie să schimbi nimic din ceea ce aveai de gând să faci, urmează-ţi planurile ca şi când nu s-ar fi întâmplat nimic.  Continuă cu tenacitate şi voinţă pe drumul ales de tine. Astăzi ai multe pe cap. Nu dispera, nu poți reuşi să le faci pe toate, dar oricum, eşti aproape de o soluţie pentru o problema presanta, în care ai nevoie de ceva bani. Ştiai sau nu, „mâine este o nouă zi” aşa că vezi care probleme sunt urgente, care sunt importante, care pot produce pierderi de bani etc. Şi lasă pe mâine, adică pe săptămâna viitoare, ceea ce poţi lăsa. Dar să nu uiţi de ele! Relatiile cu persoanele născute în semne de aer și foc sunt azi armonioase, dar nu sunt  prea grozave cu cei născuți în semne de apă și pamant. Cu jumătate din zodiac favorabil te poţi duce la un film bun, sau la un spectacol, mai pe seară – distracție să fie!
GEMENI Este o perioadă perfectă ca să începi concediul de vară. Poţi face mici schimbări de program dar fără implicări majore.  Ai impresia că poţi primi ajutorul solicitat de la rude şi prieteni. La serviciu, sau unde îţi petreci dimineţile, trebuie să foloseşti fiecare moment al programului. Este o perioadă de acumulări când îţi poţi pregăti un viitor succes. Fă în aşa fel ca să nu rămâi în urmă şi să nu depinzi de alţii, aşa rezultatele muncii tale pot fi evidenţiate şi evaluate corect. Activitatea laborioasă înseamnă un mare consum de energie. Mănâncă corect, mai puţin dar mai des, împarte tradiţionalele trei mese în cinci-şase, oferă-ţi pauze, mai ales pentru ochi şi nu ezita să stai în aer liber, curat, la sfârşitul programului. Ceva se întâmplă şi în familie, sunt semne. Nu-ţi face griji totul o să fie bine, ca în celebrele filme americane vechi cu „happy end”!
