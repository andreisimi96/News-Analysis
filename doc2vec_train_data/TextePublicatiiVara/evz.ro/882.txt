Încep acest material cu cele spuse în 1927 de Constantin Kiriţescu în coinferinţa despre “Apărarea naţională şi Şcoală”. Ilustrul profesor definea educaţia drept piatra de temelie pentru Ţară. În spiritul luminat se realizează marile proiecte. Precum România Mare.
Iată deci înţeleptele sale cuvinte.
“Nu se poate tăgădui nici că marele nostru război a fost pornit din imboldul sufletului naţiunii române, pentru care unitatea naţională devenise o dogmă. Şi această conştiinţă cine alt o sădise în suflet decât şcoala, în special şcoala secundară. De aceea, dacă alţi factori ai vieţii publice pot să se mândrească, arătând rezultatele materiale ale activităţii lor, dacă corpul ingineresc poate, arătând podul de peste Dunare, să zică ‘iată opera mea’, dacă medicul va putea arăta cândva o populaţie rurală scăpată din flagelele boalelor şi să exclame ‘iată opera mea’, şi dascălul va putea privi cu mulţumire harta României Mari şi să-şi mărturisească cu modestia ce-i caracterizează firea ‘eu am pus aici piatra cea de temelie’. Şi acest rol nu s-a încheiat. E poate mai important ca oricând”.
Vedeţi că destinul aranjează lucrurile într-un firesc al derulării lor. Zilele trecute ajung într-un liceu de elită din Bucureşti ca să le vorbesc elevilor despre fapte istorice din urmă cu un secol. Marcând Anul Centenarului.
Îi întreb la un moment dat despre Măriuca Zaharia. Aţi auzit de ea?
Tăcere absolută printre cei 40 şi ceva de adolescenţi. Erau adunate două clase de-a XI-a. Nu ştiau nimic despre copila de 12 ani care şi-a jertfit viaţa în ziua de 6 august 1917, în timpul celei mai cumplite bătălii ale acelei vremi, de la Mărăşeşti. Măriuca servise ca observator pentru o baterie de tunuri românească. Până când obuzele nemţeşti au distrus copacul “cu ochi” în care inimoasa vrânceancă se cocoţase.
Unicul copil înmormântat în Mausoleul de la Mărăşeşti este eliminat din programa şcolară după 1990 – despre acest fapt am scris deja de mai multe ori – consacrând noua viziune didactică a diriguitorilor Educaţiei.
N-am ţinut cont de aceste indicaţii şi le-am spus interlocutorilor mei povestea curajoasei fetiţe. La final am adăugat un aspect esenţial. Cea mai cumplită moarte, dincolo de cea a trupului, e uitarea. Măriuca, la fel ca şi mulţi alţi eroi, nu merită aşa ceva.
Tată şi fiul
Revin acum la cuvintele lui Kiriţescu. Le-am găsit în cartea lansată azi la Bookfest de Constantin Vitanos şi Claudiu-Alexandru Vitanos. Tată şi fiu deci. Volumul oglindeşte Dobrogea sub titlul “România de la Marea cea Mare”.
Pe Claudiu l-am cunoscut cu şase ani în urmă când am relatat pe larg despre teza lui de Doctorat vizând “Imaginea României prin turism, târguri şi expoziţii universale în perioada interbelică”.
Un economist de formaţie, dar, iată, cu o vastă lucrare având caracter istoric. Căci – nu-i aşa? – aşchia nu sare departe de trunchi.
