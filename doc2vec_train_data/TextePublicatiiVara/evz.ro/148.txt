Gafele lui Dăncilă. „Cei care o înjură sunt niște mizerabili” Apărătoare celebră a imaginii premierului
Președintele Societății Academice Române (SAR), Alina Mungiu Pippidi, a apreciat că persoanele care critică greșelile de limba română pe care le-a făcut premierul Viorica Dăncilă sunt „niște mizerabili”.
„Mie nu-mi place cum este înjurată doamna Dăncilă, am mai spus şi spun, bărbaţii nu sunt înjuraţi ca femeile atunci când obţin poziţii şi cei care se simt mândri că se simt superiori ei. Sunt în realitate nişte mizerabili, ăsta-i adevărul. Nu i-am auzit vorbind cu curaj în timpul lui Năstase! Nu auzeai pe niciunul piuind pe aici, iar eu nu puteam să apar la nicio televiziune pentru că, vorba aceea, făceam mare scandal. Acuma, astăzi, sunt toţi extraordinar de bravi, toţi ştiu limba română mai mult ca ea. Dacă m-aş pune eu pe ei cu limba lor română ar fi toţi în aceeaşi poziţie faţă de mine cum sunt ei faţă de ea. Atunci când se creează haită contra cuiva să nu facem parte din haita asta”, a spus Pippidi, la TVR1.
„Deci, găsesc că să criticăm PSD-ul şi să-i călcăm în picioare pentru cât de prost guvernează şi să nu ne mai legăm de fleacuri: de cum vorbeşte lumea, de cum se coafează lumea… Mai ales, legaţi-vă de bărbaţi dacă sunteţi aşa bărbaţi”, a mai declarat Pippidi.
Dăncilă a fost taxată de internauți, pentru prima oară, după ce a pronunțat într-o ședință de Guvern anul 2020 „douăzeci douăzeci“.
„Tot astăzi adoptăm în perspectiva Euro douăzeci douăzeci (anul 2020 - n.r) şi hotărârea Guvernului privind aprobarea indicatorilor tehnico-econimici pentru modernizarea şi consolidarea stadionului Giuleşti, realizat de Compania Naţională de Investiţii“, a spus premierul.
Ulterior, Dăncilă a explicat că este o exprimare folosită în Parlamentul European, unde a lucrat timp de 11 ani ca europarlamentar.
Într-o altă ședință de Guvern, Dăncilă a vrut să vorbească despre reducerea birocrației și a afirmat că va fi redusă democrația. „Putem spune, pe scurt, că reducem democraţia... birocraţia. Şi reducem termenele. Cred că e foarte important acest lucru şi cred că acest lucru e aşteptat de foarte mulţi”, a spus ea.
Dăncilă a rostit, tot într-o ședință de Guvern, de șase ori cuvântul „imunoglobină” în loc de „imunoglobulină”.
„A greşi e omeneşte sau numai cine nu munceşte nu greşeşte. În fiecare zi e o zi foarte plină, sunt multe presiuni. Din dorinţa de a explica cât mai multe poate am făcut acea greşeală. Sunt foarte puţini oamenii care nu au greşit niciodată”, a explicat ulterior Viorica Dăncilă.
Întrebată de jurnalişti dacă se teme de o eventuală plângere penală, premierul Viorica Dăncilă a răspuns: „Orice (în loc de oricărui, n.red.) om îi este frică de o plângere penală”.
Un episod care a stârnit amuzamentul internauților a fost atunci când premierul Viorica Dăncilă i s-a adresat Papei Franscisc, la Vatican, spunându-i Suveranului Pontif: „Sfinţia Voastră, I am very glad for this opportunity”.
De asemenea, în timpul ceremoniei de la Palatul Victoria pentru primirea premierului croat Andrej Plenkovic, Dăncilă a fost la un pas să facă o eroare de protocol: Dăncilă l-a invitat pe Plenkovic să treacă în revistă garda de onoare înainte de a fi intonate imnurile celor două ţări. Premierul croat a oprit-o pe Dăncilă pentru a asculta intonarea imnurilor.
Pagina 1 din 1
