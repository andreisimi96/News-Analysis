Comentarii | 32 Vizualizari
Jurnalistul Ion Cristoiu l-a dat în judecată, azi-dimineață, pe fostul cerce­tător CNSAS Mădălin Hodor, pentru afir­mația acestuia că jurnalistul ar figura pe o listă cu foste surse ale Securității. „Ion Cristoiu se afla pe una dintre listele cu sursele la care s-a renunțat, fiind scos din evidență din 1985”, a declarat Hodor, la începutul acestei săptămâni, pentru o publicație on-line.
„În anul 2010 am câștigat un proces cu Corneliu Vadim Tudor după ce acesta a susținut public că eu aș fi fost colaborator al Securității. Instanța a cerut atunci de la CNSAS toate documentele legate de mine, CNSAS a întrebat și la SRI, și nicăieri nu s-a găsit nimic. Domnul Hodor m-a adăugat, prin acuzații fără probe, pe lista celor 200 de persoane din lista dată publicității”, a declarat Ion Cristoiu, ieri, pentru EVZ.
Hodor a prezentat, pe 12 aprilie 2018, în „Revista 22” o listă cu 200 de persoane despre care a spus că au fost colaboratori ai Securității, printre care preşedintele Academiei Române, Ioan Aurel Pop, consilierul BNR Adrian Vasilescu, jurnalistul Cornel Nistorescu şi sociologul Dorel Abraham. După o anchetă internă, CNSAS a votat suspendarea acreditării de cercetător a lui Hodor și l-a acuzat pe acesta de nerespectarea unor norme interne.
Ion Cristoiu a explicat pentru EVZ că a dat în judecată și CNSAS-ul, tot azi, pentru scurgerea de documente. „Am dat în judecată și CNSAS pentru că principalul vinovat în publicarea listei este instituția. Este greu de imaginat că cineva poate să umble prin birouri, să ia hârtii și să le publice. E ca și cum cineva ar scoate dintr-un sediu al Poliției hârtii despre un cetățean. De asemenea, acțiunea de suspendare a lui Hodor este ca o mângâiere a CNSAS”, a declarat, ieri, fondatorul EVZ.
Pagina 1 din 1
