În încercarea de a interzice complet aplicația Telegram, autoritățile din Rusia au solicitat companiei Apple să elimine serviciul de mesagerie instantanee din App Store pentru utilizatorii ruși și să împiedice trimiterea de notificări de tip ”push”.
Aplicația Telegram, care oferă o platformă criptată de comunicare, a fost interzisă în Rusia în luna aprilie, ca urmare a refuzului companiei producătoare de a oferi cheile de criptare Serviciului Federal de Securitate al Rusiei.  Rusia i-a dat o lună companiei Apple pentru a se conforma, înainte de a aplica penalități pentru încălcarea legii, conform unui articol publicat săptămâna aceasta pe site-ul Wccftech. Referindu-se la amenințarea reprezentată de posibili infractori de drept comun și teroriști care utilizează aplicația, autoritatea judecătorească a interzis folosirea softului în țară până când autorii aplicației nu vor transmite cheile de criptare. Autoritatea rusă de reglementare a telecomunicațiilor, Roskomnadzor, a emis ulterior o declarație conform căreia a interzis o serie de adrese IP ale companiei Google, care permiteau aplicației Telegram să treacă de blocajele din Rusia ca urmare a litigiilor legate de datele utilizatorilor. Pentru a restricționa și mai mult accesul la Telegram, Rusia a blocat, în luna mai, 50 de servicii VPN și anonimizatoare de internet, conform unui articol publicat marți pe site-ul de tehnologie The Verge. Totuși, în ciuda acestor eforturi, utilizarea aplicației este încă răspândită în Rusia, potrivit mai multor reportaje. Kremlinul a reușit să-i perturbe funcționarea doar în proporție de 15 până la 30%, potrivit autorității pentru supravegherea comunicațiilor, Roskomnadzor.
Pagina 1 din 1
