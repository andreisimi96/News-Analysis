Parlamentul danez a decis ca, începând cu 1 august, să fie interzis purtarea vălului islamic. "Orice persoană care poartă în locurile publice un veșmânt care îi acoperă fața este pasibilă de amendă" - acesta e textul de lege votat de două treimi din deputații danezi
Interdicția se mai referă și la „măști și bărbi false”. Fața va putea fi acoperită doar iarna, de frig, sau cu măști de carnaval și Halloween.
La prima contravenție, amenda e de 134 de euro, dar în caz de recidivă se poate ajunge la 1.340 de euro.
În urma valului de contestări ale măsurii, guvernul a precizat că legea nu ţinteşte o religie anume şi nu interzice eşarfele, turbanele sau pălăria tradiţională evreiască.
Gauri van Gulik, directorul pentru Europa al Amnesty International, a spus că legea nu vine deloc în sprijinul apărării drepturilor femeilor. „Toate femeile ar trebui să fie libere să se îmbrace cum doresc şi să poarte haine prin care îşi exprimă identitatea şi credinţele. Această interdicţie va avea un impact negativ în special asupra femeilor musulmane care doresc să poarte burka sau niqab-ul. Dacă scopul acestei legi a fost să protejeze drepturile femeilor, atunci eşuează lamentabil. În schimb, legea incriminează femeile pentru felul în care se îmbracă şi astfel încalcă libertăţile pe care Danemarca susţine că le protejează“, a declarat Gauri van Gulik.
Danemarca nu este singura țară care a introdus astfel de restricții vestimentare. Austria, Franţa şi Belgia au legi similare.
Pagina 1 din 1
