Obiecte de recuzită, costume și fotografii din spectacolele de acum 60 de ani, toate vor putea fi admirate într-o inedită expoziție pregătită zilele acestea de Teatrul Maghiar de Stat „Csiky Gergely” din Timișoara. Instituția va celebra în zilele de 15 și 16 iunie împlinirea a 65 de ani de existență.
Pentru a marca aniversarea, prietenii teatrului sunt invitați în 15 iunie, de la ora 17:00, la vernisajul expoziției „65 de ani momente memorabile”, care va reuni o serie de fotografii vechi și obiecte de recuzită și costume folosite în spectacole de la înființarea oficială a instituției. Recuziterii au scos din depozite costume purtate de actorii maghiari din Timișoara, păstrate ca mărturie a celor peste 500 de spectacole care au avut premiera în mai mult de jumătate de secol. În ziua următoare, 16 iunie, de la ora 11:00 va fi proiectat spectacolul de mare succes din 1998, „Lorenzaccio”, direcția de scenă Victor Ioan Frunză, scenografie Adriana Grand, text Alfred de Musset, care a marcat începutul unei lungi colaborări fructoase cu celebrul regizor Victor Ioan Frunză. Înregistrarea va avea supratitrare în limba română, iar intrarea e liberă în limita locurilor din sală.
Sâmbătă, 16 iunie, de la ora 19:00 în Sala Mare va fi prezentat spectacolul aniversar de gală „The Show Must Go On”. Conform tradiției, vor fi acordate și titlurile de membri onorifici ai teatrului, celor care au urmărit și susținut activitatea teatrului cu devotament și dragoste. Spectacolul aniversar va readuce pe scenă fragmente din spectacolele: Lecția (2001, regia: Victor Ioan Frunză), Hamlet (2003, regia: Victor Ioan Frunză), Istoria comunismului, povestită pentru bolnavii mintal (2003, regia: Victor Ioan Frunză), Istvan regele (2007, regia: Vas-Zoltán Iván), Ai lăv iu (2009, regia: Puskás Zoltán), Opera șărănească (2013, regia: Szikszai Rémusz), Opera cerșetorilor (2015, regia: Kokan Mladenović), Crăiasa zăpezii (2018, regia: Traian Savinescu). Scenariul este scris de Szász Enikő, căreia îi aparține conceptul și regia galei aniversare. Scenele din spectacolele vechi va fi interpretate de toți actorii teatrului, iar traducerea în limba română va fi la cască.
Biletele pentru spectacolul de gală au preț unic de 30 lei și se pot lua de la casa de bilete din str. Alba Iulia nr.2 de luni până vineri între 16:00-19:00 sau prin biletmaster.ro.
Pagina 1 din 1
