Andreea Udrea, consultant politic
Urmare a deciziei CCR de săptămâna trecută, toți ochii sunt îndreptați înspre Cotroceni: ce va face Iohannis? Așa cum s-a tot scris, există trei posibilități: semnează decretul de revocare, deci respectă decizia CCR, amână semnarea decretului până la calendele grecești, ceea ce echivalează cu încălcarea deciziei CCR, Kovesi își dă demisia, la solicitarea Președintelui.
Scenariul 1. Klaus Iohannis semnează decretul de revocare, deci respectă decizia CCR. Pe termen scurt, efectul va fi devastator pentru președinte: susținătorii lui Iohannis vor fi dezamăgiți și demobilizați, iar el va avea imaginea unui șef de stat înfrânt de sistem și fără nicio putere, exact ca Emil Constantinescu. Dar acesta e doar începutul: va debuta procesul de găsire a unui nou procuror-șef al DNA, iar PSD va propune, probabil, pe cineva pe modelul Vioricăi Dăncilă. Cum va gestiona Iohannis acest proces va fi definitoriu pentru modul în care se va desfășura campania pentru alegerile prezidențiale și cum vor arăta rezultatele. Lupta pentru recuperarea electoratului său va fi foarte dificilă. La fel de important va fi și parcursul noului procuror-șef.
Vă mai amintiți câți plângeau după Daniel Morar după ce a fost înlocuit de Kovesi la DNA, argumentând că aceasta va fi o dezamăgire? Acum, Daniel Morar este văzut ca fiind cel inactiv comparativ cu Kovesi. PNL, partidul prezidențial, va fi afectat electoral de decizia președintelui, prin asocierea directă cu Iohannis. În ochii colegilor de partid și de propriului electorat, Dragnea își va trece o victorie politică importantă în palmares, dar cu efect de bumerang în campania electorală din 2019. Se deschide culoarul pentru o candidatură a lui Dacian Cioloș la prezidențiale, exact cum își dorește fostul premier. “Iohannis trebuie să rişte orice din punct de vedere politic pentru a apăra Constituţia” - i-a recomandat Cioloș lui Iohannis zilele trecute. Gluma săptămânii, mai ales venind de la Cioloș, unul dintre cei mai indeciși politicieni pe care îi are România la ora actuală și care a dovedit că nu-și asumă niciun risc politic, tocmai atunci când se impune să facă asta.
Scenariul 2. Iohannis amână semnarea decretului până la calendele grecești, ceea ce echivalează cu încălcarea deciziei CCR. Președintele Iohannis va fi suspendat din funcție, Tăriceanu - președintele interimar - va semna revocarea lui Kovesi. Război politic mai ceva ca în 2012, luni de incertitudine și de haos pe toate planurile.
La sfârșitul acestei perioade, Iohannis se va întoarce la Cotroceni ca un erou în ochii susținătorilor - chiar dacă PSD va insista că președintele a încălcat Constituția - iar acest lucru îi va asigura, cel mai probabil, al doilea mandat. PSD va continua să scadă în sondaje, iar Dragnea va pierde șefia partidului. În mod logic, PNL, partidul prezidențial, va fi principalul beneficiar electoral al campaniei de suspendare a președintelui.
Scenariul 3. Kovesi își dă demisia, la solicitarea Președintelui. Nu se schimbă foarte multe lucruri comparativ cu scenariul 1. Iohannis va fi perceput drept un învins, Dragnea - învingătorul, dar cel mai grav este că România va ajunge, din nou, la nivelul perioadei de acum 15 ani.
Opiniile exprimate de invitații EVZ aparțin autorilor și nu reprezintă punctul de vedere al publicației
Pagina 1 din 1
