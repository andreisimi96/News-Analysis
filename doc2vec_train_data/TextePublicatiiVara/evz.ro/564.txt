Comisia de Guvernanță a Congresului Autorităților Locale și Regionale a Consiliului Europei s-a reunit, în premieră în România, la Băile Bálványos.
Reprezentanții locali și regionali ai celor 47 de state membre ale Consiliului Europei discută despre situația comunității maghiare din România, încălcările drepturilor care se cuvin comunităților minoritare și lacunele din legislația internă și europeană în problema minorităților.
Eurodeputatul UDMR Iuliu Winkler a declarat că este necesară consolidarea relațiilor dintre Consiliul Europei și Uniunea Europeană, deoarece, consideră el, UE nu a luat toate măsurile pentru implementarea recomandărilor și normelor Consiliului Europei privind drepturile minorităților naționale. „În ciuda faptului că am ridicat de mai multe ori aceasta problemă în Parlamentul European, dilema de la Copenhaga nu a fost rezolvată. Ce înseamnă acest lucru: statele care sunt în procesul de aderare la UE trebuie să îndeplinească anumite condiții, inclusiv pe cele legate de protecția minorităților naționale și etnice, dar obligația acestora de a continua să asigure condițiile respective și după aderare nu mai există. În cazul nostru, acest lucru a dus la faptul că, după 11 ani de apartenență la UE, situația etnicilor maghiari din România s-a înrăutățit considerabil, nerespectarea legilor și sentimentele anti-maghiare intensificându-se”, a semnalat Iuliu Winkler. Prin urmare, UDMR a inițiat, în cadrul oferit de Inițiativa Cetățenească Europeană, Minority Safepack, care a fost sprijinită de 1,2 milioane de cetățeni aparținând minorităților naționale și etnice. „Cerem Uniunii Europene să-și asume protecția minorităților naționale și etnice și să oblige statele membre să respecte drepturile acestora. De asemenea, este necesar să se pună în practică recomandările și normele Consiliului Europei privind protecția minorităților în reglementările Uniunii Europene. Și conferința de azi servește acestui obiectiv, care este unul de prim rang în activitatea noastră din Parlamentul European. În concluzie, trebuie să sprijinim o colaborare mai strânsă între Consiliul Europei și organismele sale și Parlamentul European”, a mai spus europarlamentarul UDMR.
Liderul grupului UDMR din Camera Deputaților, Korodi Attila, a declarat că UDMR susține de 28 de ani, în mod ferm, o descentralizare reală.„Din acest motiv, legiuitorii UDMR susțin atribuirea către autoritățile locale de competențe reale, nu fictive, pentru că, și în Europa, progresul și pacea sunt garantate de o descentralizare puternică. Totodată, avem nevoie de un cadru legislativ la nivel european, care asigură, prin descentralizare, respectarea drepturilor minorităților și aplicarea legilor în vigoare din acest domeniu. Principiile descentralizării și ale autonomiei locale nu pot fi situate deasupra legilor care garantează respectareadrepturilor fundamentale ale omului sau a drepturilor minorităților naționale. Trebuie să spunem în mod clar, că este inacceptabil ca în Româniasă fie considerată încălcarea legii faptul că o administrație publică locală decide să ofere unele drepturi pentru minoritatea națională din localitate, chiar dacă nu este obligată de lege să facă acest lucru. Aceste situații nu sunt în concordanță cu prevederile Convenției cadru pentru protecția minorităților naționale și cu cele din Charta europeană a limbilor regionale sau minoritare. O autoritate publică locală poate fi eficientă doar dacă are competența de a decide în problemele carevizeazăacea comunitate locală”, a arătat deputatul UDMR.
Potrivit lui Korodi, membru al Adunării Parlamentare a Consiliului Europei, Consiliul poate fi o instituție puternică doar dacă există colaborare și în privința acestor chestiuni, între diferitele instituții ale sale.
„În calitatea mea de membru al APCE am senzația că interesul unora este să nu existe colaborare și schimb de informații între diferitele instituții.Împreună putem corecta acest lucru. Adunarea Parlamentară ar putea avea rezultate mai bune dacă am colabora mai frecvent pe baza unor rapoarte elaborate de Congresul Autorităților Locale și Regionale al Consiliului Europei, dacă am ști că există o rețea de instituții care nu omite, ci sprijină soluțiile propuse de acest congres în unele domenii de interes major pentru Europa”, a afirmat Korodi.
