Ocupăm, din nefericire, ultimul loc în Europa la achiziția de carte. Dacă mai adăugăm și următorul amănunt nefast desprins din realitatea imediată - 42% dintre români sunt analfabeți funcționali - îndemnul din titlu devine un imperativ! Ne-ce-sar!
Ieri, ora 12.00, în incinta Romexpo, pavilionul B2, cele mai importante edituri din țară și-au pus hainele de gală pentru a onora o nouă ediție Bookfest. Primele personaje întâlnite, proțăpite pe treptele cutiei dreptunghiulare în măruntaiele căreia se adăposteau deja zeci de mii de volume, au fost mărunțelul George Ivașcu, ministrul Culturii, și ambasadorii SUA, respectiv Israel, partenerii noștri strategici. Parteneri de citit, bineînțeles. În câteva minute, zâmbetul de conjunctură al președintelui țării, Klaus Iohannis, a survolat poarta târgului, trezind blițurile și instinctele jurnaliștilor. Politicienii au tăiat panglica, s-au plimbat, protocolar, printre rafturile burdușite cu cărți, au vorbit, au zâmbit iar, și iar, apoi au plecat.
Poetul negustor de sclavi
Scăpată din corsetul fotografiaților, rânduiala cărților a revenit în prim plan. Oamenii, nu mulți - a fost prima zi - , s-au împrăștiat printre standuri, curioși, mulțumiți, răsfoind, mirosind cerneala proaspătă.
„Poftiți, poftiți!”, ne îndeamnă, din pragul Editurii Curtea Veche Publishing, Miruna, o domnișoară luminoasă, responsabilă cu promovarea. „Încercați-i pe Șișkin, Salomé sau Pelevin! Sunt preferații mei”. „Hm, tot rușii”, mormăi doar pentru mine. „Haideți la noi, avem cele mai multe și mai bune titluri cu temă istorică”, ne ademenește și Claudia din marginea standului Polirom. „Trei”, „Corint”, „Humanitas”, „Cartier”, „Art”, „Litera, „RAO”, „Nemira”, „ALL”, - vârtej nebunesc, cărți cu coperte lucioase, volume groase, intimidante, subțirele sau potrivite pentru o vacanță de vară și una de iarnă, un regal literar.
Mă îndrept spre ieșire cu promisiunea revenirii deja pecetluită. Lumina dreptunghiului doldora de cărți îmi bate în spate, mă conduce, mă încălzește. Cu coada ochiului și cu o singură ureche prind acest ultim cadru: un domn distins, cu părul alb, stând picior peste picior și gesticulând discret pe o scenă improvizată, vorbește despre Rimbaud. „Ce poezie, ce deliciu! A abandonat însă versurile, a devenit negustor în nordul Africii, de sclavi, se pare. A fost corăbier, aventurier, câte și mai câte... În istorie a rămas însă ca poet”.
Poftiți la cărți, oameni buni! Poftiți să luați lumină!
