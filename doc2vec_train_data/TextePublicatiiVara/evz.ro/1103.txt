Poliţiştii de frontieră din cadrul Gărzii de Coastă au salvat doi cetățeni germani aflați la bordul unui yacht cu care eșuaseră pe un banc de nisip, pe Dunăre. Cei doi, un bărbat și o femeie, nu au avut nevoie de îngrijiri medicale.
Incidentul a avut loc sâmbătă după amiază însă Garda de Coastă informează, abia astăzi că, la sfârșitul săptămânii trecute, a fost sesizată, prin serviciul de urgențe 112, că pe fluviul Dunărea, în zona localităților Rasova-Cernavodă, se află un yacht suspendat pe un banc de nisip, care necesită ajutor. Purtătorul de cuvânt al Gărzii de Coastă, Ionela Pasat. Informează că poliţiştii de frontieră împreună cu un reprezentant al Căpităniei Cernavodă s-au deplasat la fața locului cu ambarcaţiunea MAI 4132  din cadrul Sectorului Poliției de Frontieră Cernavodă.
S-a constatat că yachtul “Namirda”, pavilion Germania, ajunsese pe un banc de nisip, pe malul drept al Dunării, din cauza unei erori de pilotaj. La bordul ambarcațiunii se aflau doi cetățeni germani, un bărbat și o femeie, de 68, respectiv 64 de ani, care nu prezentau probleme de sănătate și nici nu au solicitat intervenție medicală. În urma manevrelor efectuate de către polițiștii de frontieră, ambarcațiunea a fost dezeșuată, fără să sufere avarii, cei doi turiști reușind astfel să își continue voiajul către Portul Cernavodă.
Pagina 1 din 1
