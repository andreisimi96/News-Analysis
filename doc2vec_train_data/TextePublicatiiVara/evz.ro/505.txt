Zece săteni, inclusiv copii, au fost decapitați de persoane despre care se crede că ar fi extremiști musulmani, într-o mică localitate din Mozambic.
Printre victime s-a numărat șeful satului Monjane, aflat în apropiere de localitatea Palma, din nordul țării, ca răzbunare pentru că acesta ar fi colaborat cu forțele de ordine, și ar fi indicat poliției locul unde se găsește tabăra  jihadiștilor. Se pare că islamiștii fac partea din gruparea al-Shabaab, o grupare armată despre care autoritățile susțin că este responsabilă de mai multe atacuri efectuate în zonă începând cu luna octombrie a anului trecut. "Aceștia l-au vizat pe șeful satului pentru că ar fi dat poliției informații despre locul din junglă unde se află baza al-Shabaab", a declarat un martor. În luna octombrie, jihadiștii au atacat un post de poliție și un post de control al armatei, ambele aflate în localitatea Mocimboa da Praia, aflată la aproximativ o oră sud de orașul Palma. Doi ofițeri și 14 atacatori au fost uciși în ceea ce se crede că este primul atac jihadist din Mozambic. În următoarele săptămâni, cel puțin 300 de musulmani au fost arestați și mai multe moschei au fost închise cu forța de către autoritățile de la Maputo. Nu se cunoaște dacă gruparea are sau nu vreo legătură cu grupul jihadist somalez ce poartă același nume.
Pagina 1 din 1
