Asociația ACCEPT a trimis azi un comunicat pentru presă, anunțând un eveniment programat în data de 8 iunie, intitulat „Toți în marș pe Calea Victoriei”.
Făcând abstracție de organizator și de mesajul în sine, nu am putut să nu remarcăm faptul că textul în sine nu a trecut și prin faza de corectură, esențială, înainte de a fi difuzat.
Orice specialist în comunicare știe că nu numai forma contează, ci și conținutul. Iar cel din urmă trebuie să fie impecabil din punct de vedere gramatical.
Altfel, dacă vezi cuvântul „noștrii” e posibil să-ți pui anumite întrebări. Să fi fost și graba redactării? Să zicem. Nu e nici pe departe o scuză. Graba, cum se știe, strică treaba.
Dar dacă tot vrei să faci o treabă de calitate, fă-o până la capăt. Adică până la ultima virgulă. Sau literă.
Ce-i drept, nu e unicul comunicat de presă cu greșeli. Am mai văzut destule. Din păcate! Fie gramaticale, fie scrise în niște termeni absolut bizari. De-a dreptul din lemn.
Comunicatori, indiferent pe cine reprezentați, instituție de stat sau privată ori organizație neguvernamentală, fiți atenți cu Limba Română. Respectați-o! Așa vă respectați pe voi înșivă.
Acest element e mai important față de toate celelalte interese pe care le reprezentați.
Mai jos redăm partea din comunicat cu greșeala în speță.
„Bucharest PRIDE 2018 are în prim plan tema familiei egale și diverse, care cuprinde cuplurile de același sex. Anul acesta, pentru prima dată, comunitatea LGBTQI din București și România merge în marș pe Calea Victoriei, alături de prietenii noștrii din reprezentanțe diplomatice, autorități publice locale și centrale, societatea civilă și susținătorii corporați ai Pride-ului de anul acesta: Google, IBM și Accenture, angajatori importanți din România”.
Pagina 1 din 1
