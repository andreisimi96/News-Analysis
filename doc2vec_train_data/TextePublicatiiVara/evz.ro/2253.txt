ANM a emis mai multe avertizări de Cod galben, dar și una de cod portocaliu, pentru sâmbătă dimineața, vizând mai multe zone din țară. Este vorba de fenomene ciudate pentru această perioadă a anului. cum ar fi aversele în volum mare sau grindina de dimensiuni medii.
Administraţia Naţională de Meteorologie a emis o atenţionare Cod galben de instabilitate atmosferică accentuată şi averse pentru cinci judeţe, valabilă începând de sâmbătă, ora 18:00, până duminică, ora 6:00.
Potrivit meteorologilor, în judeţele Mehedinţi, Gorj, Dolj, Caraş-Severin şi local în judeţul Hunedoara se vor semnala averse torenţiale, frecvente descărcări electrice, intensificări ale vântului cu aspect de vijelie şi căderi de grindină.
Cantităţile de apă vor depăşi 20-25 l/mp şi punctiform 40-50 l/mp.
Local şi temporar vor fi manifestări de instabilitate atmosferică pe parcursul zilei de sâmbătă, 9 iunie, în vestul, sud-vestul şi nord-estul ţării, precum şi în zona de munte, precizează ANM.
UPDATE 13.40 Administraţia Naţională de Meteorologie (ANM) a emis, sâmbătă, noi atenţionări nowcasting de averse şi grindină pentru localităţi din judeţele Alba şi Sibiu (Cod portocaliu), precum şi Arad şi Timiş (Cod galben).
Potrivit meteorologilor, în intervalul orar 12:50 - 13:50, în localitatea Şugag, din judeţul Alba, şi în localităţile Jina, Poiana Sibiului şi Tilişca, judeţul Sibiu, se vor semnala averse care vor cumula 35 - 45 l/mp, grindină de dimensiuni medii şi frecvente descărcări electrice.
De asemenea, până la ora 13:45, în judeţul Arad (localităţile: Lipova, Vladimirescu, Zăbrani, Ghioroc, Şagu, Fântânele, Livada, Covăsinţ, Conop, Păuliş, Ususău, Frumuşeni, Şiştarovăţ) şi în judeţul Timis (Recaş, Coşteiu, Belinţ, Pişchia, Bethausen, Maşloc, Balinţ, Fibiş, Ghizela, Brestovăţ, Bogda, Bara, Secaş) vor cădea averse care vor cumula 20 -25 l/mp, grindină de dimensiuni mici şi se vor produce frecvente descărcări electrice. În plus, vor fi intensificări de scurtă durată ale vântului.
„Sistemul convectiv se deplasează pe direcţia SE-NV”, avertizează ANM, conform AGERPRES.
