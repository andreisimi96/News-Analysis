PSD nu este singurul partid care suferă de pe urma plecărilor parlamentarilor săi. Social-democrații chiar au reușit să confirme noi adiții, din partidul fostului președinte Traian Băsescu. Cum de un anumit senator PMP a reușit să facă o trecere atât de radicală?
Senatorul PMP Iustin Talpoș este unul dintre cei trei parlamentari din formațiunea lui Băsescu ajunși în barca PSD. Interesant este că Talpoș a fost una dintre cele mai vocale voci împotriva social-democraților, comentează Inpolitics.ro.
„Niciodată PSD-ul nu s-a apropiat atât de mult ca acum de ultimii ani ai regimului Ceaușescu(…) Pe vremuri se vorbea de elita de la Scornicești. Acum, despre cea din județul Teleorman. Încă există oameni integri în partidul vostru, oameni cu principii și coloana vertebrală, dar care sunt acoperiți de marea masă a pesediștilor care fac scut în jurul unui condamnat pentru fraudă și inculpat în multe alte dosare. Nu lăsați infractorii și incompetenții să vă conducă!
Liviu Dragnea este urmărit penal pentru abuz în serviciu, obținere de către Tel Drum de fonduri europene cu acte false și constituire de grup infracțional organizat. Să nu uităm că a fost condamnat și la doi ani de închisoare cu suspendare, în dosarul referendumului. Periodic, acest individ va pune o întrebare, pe care cel mai probabil o va adresa și României în anul 2019: ,,Vreți să fiu președintele vostru?” Noi îi vom spune: ”Nu!””, spunea, la 20 martie, senatorul.
Băsescu comentează plecările din partid: I-am trimis lui Dragnea trei lingăi/ PMP a rămas fără grup la Senat
Momentul în care ministrul Justiției, Tudorel Toader, a cerut revocarea șefei DNA, Laura Codruța Kovesi, în urmă cu câteva luni,a  fost, din nou, o șansă de neratat pentru Talpoș de a se dezice de PSD.
„De la începutul guvernării PSD a existat un atac susținut la justiția din România prin controversatele ordonanțe de urgență din luna februarie 2017 asupra modificărilor Codului penal, precum și de procedura penală sau încercarea de demitere a procurorului șef DNA.
Salut decizia președintelui României, Klaus Werner Iohannis, de a nu o revoca din funcție pe Laura Codruța Kovesi, procurorul șef al DNA”, spunea, la 25 aprilie, Talpoș.
Furtuna din PSD scufundă corabia lui Traian Băsescu
Momentul culminant vine chiar marți, când PSD anunță cu mare bucurie sosirea senatorului în rândurile formațiunii lor.
„Organizația PSD Maramureș și Organizația PSD Baia Mare îl primesc cu brațele deschise pe Iustin Talpoș, și împreună suntem convinși că vom avea soluții mai bune pentru maramureșeni și băimăreni”, a spus, marți, președintele PSD Maramureș, Gabriel Zetea.
Băsescu s-a declarat foarte surprins de plecarea lui Talpoș, având în vedere că aceștia se aflaseră împreună pe scenă, în urmă cu doar câteva zile.
„Talpoș, spre surprinderea mea, sâmbătă a fost cu mine pe scena la Baia Mare și azi văd că și-a găsit valențele pesediste. (...) I-am trimis lui Dragnea 3 lingăi. Să îi fie de bine, să-și ia acasă”, a comentat fostul șef de stat.
Pagina 1 din 1
