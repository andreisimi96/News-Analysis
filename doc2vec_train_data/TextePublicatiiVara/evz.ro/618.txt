Secţia pentru procurori a Consiliului Superior al Magistraturii (CSM) reiterează necesitatea garantării independenţei magistratului procuror, ca o condiţie a unei justiţii independente şi susţine că aşteaptă "cu interes" motivarea Curţii Constituţionale a României (CCR) în cazul deciziei referitoare la revocarea şefei DNA, Laura Codruţa Kovesi
Secţia pentru procurori a Consiliului Superior al Magistraturii (CSM) reiterează necesitatea garantării independenţei magistratului procuror, ca o condiţie a unei justiţii independente şi susţine că aşteaptă "cu interes" motivarea Curţii Constituţionale a României (CCR) în cazul deciziei referitoare la revocarea şefei DNA, Laura Codruţa Kovesi.
"Secţia pentru procurori a Consiliului Superior al Magistraturii a luat act de decizia de astăzi a Curţii Constituţionale şi aşteaptă cu interes motivarea acesteia, în principal pentru clarificarea naturii avizului CSM în procedura revocării din funcţia de conducere a unui procuror-şef. Secţia pentru procurori reiterează în acest context necesitatea garantării independenţei magistratului procuror, ca o condiţie a unei justiţii independente", se arată într-un comunicat al Secţiei de procurori a CSM transmis, miercuri, agerpres.ro .  Curtea Constituţională a României a constatat miercuri că există conflict între puteri în cazul respingerii de către şeful statului a revocării şefei DNA, Laura Codruţa Kovesi. După pronunţare, CCR a precizat că preşedintele urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare.
Pagina 1 din 1
