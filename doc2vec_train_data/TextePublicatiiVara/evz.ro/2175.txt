China a ieșit la atac în fața Statelor Unite. Chiar Marina SUA a fost victima unui atac cibernetic devastator, care ridică tensiunile dintre Beijing și Washington, într-un moment foarte sensibil, după ce președintele american Donald Trump este foarte posibil să fi pornit un adevărat „război comercial”. Deși China răspunde pe același plan, cu tarife proprii, se pare că există și lovituri alternative venite dinspre Beijing, conform presei americane.
Piraţi cibernetici în serviciul guvernului chinez a furat o mulţime de date secrete de la un subcontractant al Marinei SUA, inclusiv planurile unei rachete antinavă lansate de pe un submarin, a informat vineri Washington Post, potrivit AGERPRES.
Anchetatorii au precizat pentru cotidian că atacul împotriva serverelor acestui subcontractant au fost derulate în ianuarie şi februarie de „hackeri” ai ministerului securităţii de stat, aflaţi în provincia Guangdong.
Subcontractantul, al cărui nume nu a fost dezvăluit de jurnal, lucrează pentru Naval Undersea Warfare Center, cu baza la Newport, pe Coasta de Est a Statelor Unite. Este centrul însărcinat cu cercetarea şi dezvoltarea armelor submarine ale Marinei SUA.
Experţii sunt de părere că flota de submarine americane, incluzând submarine nucleare de atac sau vase purtând rachete intercontinentale nucleare, oferă ţării un avantaj încă sigur în faţa unor adversari ca Rusia sau China, care îşi dezvoltă în ritm rapid propria flotă de submarine.
Washington Post a afirmat că piraţii au reuşit să fure 614 gigabait (GB) de date, inclusiv despre senzori, sisteme de criptare şi un proiect puţin cunoscut cu numele de cod „Sea Dragon”.
Pentagonul a fost avar cu informaţiile despre acest proiect lansat în 2012 şi care are ca scop să adapteze tehnologiile existente la noi utilizări.
La solicitarea US Navy, Washington Post a acceptat să nu ofere detalii legate de noua rachetă antinavă, menţionând doar că este un dispozitiv supersonic ce poate fi lansat de pe un submarin.
Purtătorul de cuvânt al Marinei, comandantul Bill Speaks, nu a făcut comentarii legate de articolul din cotidian, invocând motive de securitate. El a ţinut să menţioneze doar că Pentagonul se adaptează continuu la ameninţările cibernetice.
Hackerii chinezi au constant ca ţintă armata americană pentru a încerca să sustragă secrete asupra materialelor sau procedurilor. Recent, Pentagonul a recunoscut că aceştia au reuşit să fure informaţii cruciale despre F-35, avionul militar de asalt monoloc din generaţia a cincea, precum şi despre noua versiune a faimosului sistem de rachete antibalistice Patriot.
Pagina 1 din 1
