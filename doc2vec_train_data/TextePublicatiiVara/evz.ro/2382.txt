Un conflict dintr-un bar de sat din județul Cluj s-a sfârșit cu un atac brutal cu cuțitul,care a lăsat un tânăr în spital. Cazul a luat o turnură bizară în momentul în care principalului suspect din acest caz, un prahovean, a fost găsit spânzurat în locuința sa din localitatea Mizil. Relatarea victimei aduce lumină în evenimentele care au șocat județul.
Punctul de vedere al IPJ Cluj oferă un bun punct de plecare pentru relatare, funcționând pe post de rezumat al evenimentelor ciudate din județul Cluj.
„Un bărbat de 25 ani a sesizat poliţia, ambulanţa, pe numărul de urgenţă 112 că în timp ce se afla în localitatea Gădălin a fost înţepat cu un cuţit. Echipajele medicale s-au deplasat la faţa locului şi au stabilit că cele relatate se confirmă, victima fiind transportată la spital, unde i-au fost acordate îngriiri medicale. A fost înregistrat un dosar sub aspectul comiterii infracţiunii de tentativă de omor, întrucât rănile au pus în pericol viaţa victimei. În fapt, între victimă şi agresor a avut loc un conflict spontan, pe fondul consumului de alcool, care a degenerat de la ceartă la violenţe fizice. Principalul suspect, un tânăr în vârstă de 27 de ani din localitatea Mizil, judeţul Prahova a primit control judiciar pentru 60 de zile, însă curând acesta a fost găsit spânzurat în locuinţa pe care o ocupa în municipiul Cluj-Napoca. Noi facem în continuare cercetări în vederea elucidării circumstanţelor în care acesta a decedat, în paralel cu cercetările Parchetului de pe lângă Tribunalul Cluj referitoare la cazul de tentativă de omor. De asemenea, au fost identificaţi toţi cei implicaţi în conflict,  câte două persoane din cele două grupuri şi conduse la audieri, la Parchetul de pe lângă Tribunalul Cluj. Ceilalţi nu au depus plângeri deocamdată pentru loviri şi alte violenţe”, a afirmat purtătorul de cuvânt al instituției, Traian Morar,vorbind în exclusivitate pentru Gazeta de Cluj .
Totul începe într-un bar din Satul Gădălin, comuna Jucu din Cluj. După o răfuială în bar, care s-a lăsat cu agresiunea fizică, suspectul prahovean a mers acasă la un coleg de muncă, a luat un cuțit și și-a înjunghiat victima de mai multe ori, în stradă, conform relatărilor apărute ulterior. Copilul de nici doi ani al agresorului a rămas orfan, după ce tatăl său, acum plasat sub control judiciar, s-a sinucis.
Victima a vorbit, pentru sursa citată, despre evenimentele sângeroase, de la sfârșitul lunii mai.
