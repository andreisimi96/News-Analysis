Un fost șef al Vămii Constanța, trimis în judecată de procurorii DNA, în urmă cu trei ani, pentru abuz în serviciu, a fost achitat de magistrații Tribunalul în timp ce administratorul unei firme, acuzat de fals și evaziune fiscală, a fost condamnat la trei ani închisoare, cu suspendare. Decizia Tribunalului nu este definitivă.
Este vorba de Bogdan Vîlsan, fost director executiv al Direcţiei Judeţene de Accize şi Operaţiuni Vamale, Constanţa, şi Ioan Silviu Albescu, administrator al SC Mad Expert SRL, la data săvârşirii presupusei fapte, care în august 2015 au fost trimiși în judecată de procurorii Serviciului Teritorial al DNA Constanţa. Conform Ziua de Constanța , “Bogdan Vîlsan, fost director executiv în cadrul Direcţiei Judeţene de Accize şi Operaţiuni Vamale (DJAOV) Constanţa, a fost achitat pentru infracţiunea de abuz în serviciu”, fără acord de recunoaștere, iar în privința lui Ioan Silviu Albescu, instanța a decis condamnarea la trei ani de închisoare, cu suspendare sub supraveghere”.
În soluția Tribunalului se menționează, printre altele, “Ioan Silviu Albescu şi SC Mad Expert Intl SRL au fost obligaţi la achitarea sumei de 265.356 de lei cu titlu de despăgubiri civile, din care 114.324 de lei reprezentând accize, 90.619 lei reprezentând TVA şi 60.413 lei reprezentând impozit pe profit, către partea civilă Agenţia Naţională de Administrare Fiscală, Direcţia Generală Regională a Finanţelor Publice Galaţi, reprezentată de Administraţia Judeţeană a Finanţelor Publice Constanţa, precum şi la plata accesoriilor (dobânzi şi penalităţi de întârziere) ce vor fi calculate de organele fiscale, până la achitarea integrală a sumelor precizate mai sus”.
În rechizitoriul întocmit în august 2015, procurorii DNA Constanța au arătat următoarea stare de fapt: “ La datele de 23 respectiv 29 decembrie 2011, cu ocazia și sub aparența falsă a efectuării a două operațiuni de aprovizionare a două nave cu cantitatea totală de 74,866 tone motorină, în valoare totală de 80.480,95 USD, inculpații Albescu Ioan Silviu și SC Mad Expert Intl SRL au derulat operațiuni comerciale fără a le înregistra în contabilitatea societății și fără a calcula și declara la termen impozitele și taxele aferente acestor operațiuni, sustrăgându-se astfel de la plata impozitului pe profit, a taxei pe valoarea adăugată și accizelor pentru produse energetice.
Acest lucru a fost posibil prin schimbarea destinației inițiale a produselor energetice sustrase de sub supraveghere vamală din antrepozitul vamal de depozitare și comercializarea acestora pe piața internă fără plata obligațiilor fiscale, fără a deține atestatul de înregistrare pentru comercializarea produselor energetice. În același context, la aceleași date, cei doi inculpați au folosit în relația cu Direcția Județeană de Accize și Operațiuni Vamale (DJAOV) Constanța documente vamale de transport și comerciale falsificate, cu scopul de a sustrage de sub supravegherea vamală cantitatea respectivă de motorină.
