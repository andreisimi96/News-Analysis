Trump întredeschide ușa
Continuă baletul declarațiilor contradictorii Kim-Trump. Asistăm la negocieri dure traduse în limbaj diplomatic în sintagme evazive
Continuă baletul declarațiilor contradictorii Kim-Trump. Asistăm la negocieri dure traduse în limbaj diplomatic în sintagma "preşedintele Kim, cât şi preşedintele Trump doresc cu sinceritate o întâlnire reuşită între Coreea de Nord şi Statele Unite", după cum se exprimă liderul de la Seul Moon Jae-in.
Dar ce au declarat cei doi protagoniști?
Sâmbătă, Kim s-a întâlnit, pe neanunțate, pentru a doua oară cu preşedintele sud-coreean Moon Jae-in, care a a afirmat ulterior că, din câte a fost informat, întâlnirea cu Trump urmează să aibă loc.
De asemenea, agenţia de presă nord-coreeană KCNA a transmis că liderul de la Phenian şi-a exprimat "voinţa neabătută"de a se întâlni cu preşedintele american pe 12 iunie.
În cursul serii aceleiași zile, Trump a replicat printr-un mesaj în reţeaua Twitter la un articol publicat de ziarul New York Times: "@nytimes în declin citează "un oficial de rang înalt de la Casa Albă" care nu există, spunând că "chiar dacă întâlnirea ar fi restabilită, ar fi imposibil să aibă loc pe 12 iunie, având în vedere timpul insuficient şi volumul de planificare necesar". GREŞIT DIN NOU! Folosiţi oameni reali, nu surse false."
Discuţiile despre summit "se mişcă foarte frumos", "încă avem în vedere 12 iunie în Singapore, asta nu s-a schimbat", a afirmat preşedintele Trump, care îi scrisese joi liderului de la Phenian pentru a-l informa că summitul este anulat.
Încrederea se câştigă greu, mai ales dacă ai parteneri cu multiple fețe
În trecut, liderul administraţiei de la Washington l-a avertizat pe Kim Jong Un cu privire la preconizata lor întâlnire: „Dacă voi considera că nu va fi o întâlnire fructuasă, nu voi merge acolo. Dacă întâlnirea, când voi fi acolo, nu mai este rodnică, cu tot respectul, mă ridic de la masă şi plec“, a spus el.
Donald Trump a ameninţat, în trecut, că va „distruge total“ Coreea de Nord dacă Phenian-ul începe un atac nuclear. Liderul nord-coreean l-a descris pe Trump ca fiind „deranjat mintal“.
De la sosirea sa la Casa Albă, Donald Trump s-a angajat într-o escaladare verbală cu Kim Jong Un, cu schimburi de insulte personale și amenințări cu lovituri militare.
La sfârșitul turneului său asiatic, în noiembrie 2017, la Hanoi, președintele american a formulat remarci provocatoare la adresa liderului nord-coreean privind greutatea și înălțimea sa. „De ce Kim Jong Un m-ar insulta numindu-mă „bătrân”, în condițiile în care eu nu-l voi trata NICIODATĂ ca pe un „pitic gras”?“, scria Trump, pe Twitter.
În negocierile dure care vor urma încrederea este totul și este o marfă rară în comunicarea dintre SUA și Phenian.
Washingtonul va trebui să verifice dacă ce declară că face Kim Jong Un este adevărat. Şi cum poate fi sigură partea americană că regimul nord-corean nu stochează, în secret, armele?
Pagina 1 din 1
