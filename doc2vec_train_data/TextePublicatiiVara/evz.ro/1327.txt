Compania E-Distribuție Muntenia a încheiat un acord de parteneriat cu Colegiul Tehnic Energetic București și va susține începând cu acest an o clasă în sistem dual ai cărei absolvenți vor primi certificarea de Electricieni Exploatare Centrale, Staţii şi Reţele Electrice si vor avea posibilitatea de angajare in cadrul companiei.
O meserie învățată temeinic nu te va lăsa niciodată să mori de foame, spune un proverb românesc. Iar cei care vor să descopere și să cunoască tainele circuitelor electrice au acum șansa de a urma cursuri speciale în acest sens, însoțite de stagii de practică și burse. Elevii de clasa a VIII-a se pot înscrie în programul clasei duale “Viitor electrician”, în zilele de 15, 18 și 19 iunie 2018.
Pentru înscriere, elevii se vor prezenta, împreună cu un părinte sau un reprezentant legal, la secretariatul şcolii în care învață, unde vor primi fişa de înscriere pentru învăţământul profesional de stat. Apoi vor merge la sediul Colegiului Tehnic Energetic Bucureşti, unde vor fi ajutați să completeze fişa de înscriere în învăţământul profesional de stat, precum şi fişa de opţiuni pentru învăţământul dual.
Obținerea unui loc de muncă devine mai ușoară
“Domeniul energiei cunoaște schimbări semnificative în ultimii ani, în special ca urmare a introducerii de noi tehnologii, care au adus atât o simplificare a operațiunilor pentru electricieni cât și nevoia de noi competențe. Companiile Grupului Enel au adoptat un model de afaceri bazat pe Crearea de Valoare în Comun (Creating Shared Value), care vizează dezvoltarea sustenabilă a companiei și a comunităților. Acest program va sprijini formarea profesională a tinerilor care doresc să devină electricieni și în plus le va oferi acestora o șansă de angajare în cadrul companiilor E-Distribuție, după absolvire”, a declarat Federico Panone, Director General E-Distribuție.
După finalizarea programului de trei ani, absolvenții vor deveni Electricieni Exploatare Centrale, Staţii şi Reţele Electrice, astfel că vor putea lucra ca electricieni de măsură pe partea de verificare şi recuperare de energie electrică, sau electricieni de medie tensiune sau medie-joasă tensiune în staţii electrice.
