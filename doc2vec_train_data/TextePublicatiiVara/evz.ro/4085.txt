Desemnarea lui Gabriel Vlase în funcţia de director al Serviciului de Informaţii Externe (SIE) este amânată pentru săptămâna viitoare întrucât „dacă sistemul vrea să îşi primească omul său în fruntea SIE, trebuie să-l scoată achitat pe Dragnea, a afirmat senatorul Traian Băsescu.
„Judecaţi voi! Desemnarea lui Gabriel Vlase în funcţia de director SIE amânată pentru săptămâna viitoare în condiţiile în care Dragnea a fost de acord cu numirea premergător desemnării lui Vlase de către Iohannis. De ce? Simplu... (...) întâi sentinţa în procesul lui Dragnea pe 21 iunie şi pe urmă omul sistemului în fruntea SIE. Asta pentru că triada revocare, suspendare, achitare să fie respectată. Dacă sistemul vrea să îşi primească omul său în fruntea SIE, trebuie să-l scoată achitat pe Dragnea, iar după aceea Dragnea va uita de revocarea doamnei LCK (Laura Codruţa Kovesi - n.r.), dar şi de suspendarea lui Iohannis. O fi bine, o fi rău, judecaţi voi", a scris Băsescu, luni, într-o postare pe Facebook, luni seară.
În plus, fostul președinte al României a adăugat că: „Vlase conduce şedinţa Camerei care acum trece CPP în pas alergător. Ca în orice clan mafiot, Vlase îşi primeşte porţia de umilinţă (nu cumva să fie degeaba). Bună treabă rea tocmeală".
Secretarul general al PSD, Marian Neacşu, a declarat luni că este posibil ca săptămâna viitoare să fie numit şeful Serviciului de Informaţii Externe (SIE), precizând că nu este luată în calcul o altă variantă pentru această funcţie în afară de Gabriel Vlase, propus de preşedintele Klaus Iohannis.
Pagina 1 din 1
