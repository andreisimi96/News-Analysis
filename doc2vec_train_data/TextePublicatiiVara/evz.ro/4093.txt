Din dorința de a împărtăși publicului larg sentimentele de apartenență și de mândrie față de valorile naționale, am ales să scriu despre ceva reprezentativ atât pentru mine, cât și pentru familia mea. Cum noi suntem argintari din tată-n fiu, am valorificat experiențele adunate de-a lungul timpului, încercând să descriu convingător meseria de argintar cu tot ceea ce presupune ea: minuțiozitate, atenție la detalii, creativitate și o permanentă adaptare la schimbările impuse de societate. Deci, această ocupație, privită de mulți cu superficialitate, presupune o împletire a talentului cu multă muncă.
Argintarii sunt oameni a căror viață se bazează pe meseria lor. O vorbă spune că locuința lor este bâlciul, festivalul sau târgul. Ce semnificație are această afirmație?
Pentru a răspunde la această întrebare trebuie să avem mai multe informații despre ocupația lor. Aceasta constă în prelucrarea argintului sau a aurului, transformând aceste metale prețioase în bijuterii și chiar reparând bijuterii stricate. Locul unde muncesc nu este niciodată stabil, dacă nu sunt festivaluri, bâlciuri sau târguri, ei stau într-un loc maxim 2-3 săptămâni unde experiența le spune că acolo este profitabil. Spre deosebire de transportul dinainte de 1989, care se făcea folosind căruța, sau pur şi simplu mergând pe jos din sat în sat şi dormind în curțile oamenilor, în ziua de azi mulți folosesc mașini de transport, de exemplu dube.
Alt fapt interesant este educația țiganilor care implică următoarele: de mic ești învățat să împarți aproape orice, dar în special mâncarea. De ce asta? Deoarece din fragedă copilărie afli că foamea este cea mai îngrozitoare stare și că nimeni n-ar trebui să o experimenteze îndelungat. De asemenea, trebuie să-i respecte pe vârstnici şi să manifeste rușine în fața lor, să-şi iubească aproapele, să prețuiască banul obținut prin muncă cinstită, să nu-l risipească, să nu fie leneşi în privința menținerii curățeniei în casă și a igienei personale. Când cineva este leneș în aceste privințe, i se atrage atenția.
În concluzie, sunt mândru că fac parte dintr-o astfel de comunitate aparținând etniei rrome, având acces nemijlocit la valorile culturale autentice moştenite din generație în generație.
Unelte ale mestesugarilor argintari:
[caption id="attachment_7235" align="aligncenter" width="570"]
Nicovala este unealta de bază folosită de către argintari. Scopul ei este acela de a îndoi metalul, lovindu-l pentru a-i da forma dorită[/caption]
[caption id="attachment_7230" align="aligncenter" width="570"]
Ciocanul este unealta care se folosește la îndoirea metalului pe nicovală[/caption]
[caption id="attachment_7231" align="aligncenter" width="570"]
Cleștii sunt folosiți pentru a fixa metalul în timpul îndoirii[/caption]
[caption id="attachment_7233" align="aligncenter" width="570"]
Foarfecele sunt folosite pentru tăierea metalului[/caption]
[caption id="attachment_7232" align="aligncenter" width="570"]
Desto este unealta folosită pentru a pune inelul pe el, în scopul prelucrării, pentru a-i da luciu[/caption]
[caption id="attachment_7234" align="aligncenter" width="570"]
Mândra este folosită pentru gravura literelor și modelelor pe metal[/caption]
Articol publicat în cadrul proiectului “Scrie istorie! Ro-mândria!”, autor elev Constantinescu Luis-Marcus, Colegiul Tehnologic „Grigore Cerchez” București
Proiect Scrie istorie! RO-Mandria! Fundatia Nadia Comaneci
Pagina 1 din 1
