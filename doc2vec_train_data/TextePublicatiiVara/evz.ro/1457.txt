Fostul șef al Gărzii Financiare Suceava a fost reținut la ordinul Laurei Kovesi pentru a-l șantaja pe Marius Vartic, cel care a instrumentat dosarul Toni Greblă, fostul judecător al CCR, achitat de Înalta Curte. El a declarat că i-a fost redusă pedeapsa, după ce judecătorii au stabilit că cea mai mare parte a acuzațiilor sunt nefondate.
Cazul lui Toni Greblă (foto) este unul dintre „dosarele cu greutate” ale DNA desființate de Înalta Curte de Casație și Justiție care l-a achitat pe fostul judecător al CCR. În spatele acestei achitări răsunătoare, survenite pe 11 mai, a izbucnit un scandal de proporții după ce s-a aflat că procurorul desemnat să instrumenteze Dosarul Greblă, Marius Vartic, ar fi fost supus unor presiuni uriașe.
Mai exact, așa cum a dezvăluit jurnalista Sorina Matei, anchetatorul DNA a fost amenințat cu arestarea fratelui său, Ionuț Vartic, fost șef al Gărzii Financiare Suceava. Scenele uluitoare în care Marius Vartic a îngenuncheat în fața Laurei Codruța Kovesi au scos la iveală modul de lucru al „malaxorului ColdeaKovesi”. Ionuț Vartic a fost reținut, adus la București și anchetat chiar lângă biroul fratelui său, în februarie 2015.
Luat de acasă, de la Suceava, cu mascații, în prezența adjunctului șefei DNA, Marius Iacob, Vartic a mărturisit că, în ziua percheziției, „a venit ditamai procurorul cu mascații la ușă cu un mandat în care apăreau toate infracțiunile din Codul penal, în afară de crimă și viol”.
Amenințări la familie
El susține că „am fost reținut în celulă cu oameni despre care am aflat acolo că erau în arest în cauze instrumentate de fratele meu”. Totodată, „pe parcursul cercetării mele penale au fost audiați într-o manieră mai puțin ortodoxă, cu amenințări directe sau voalate, inclusiv la familie, zeci de oameni, unii care, bieții de ei, nici nu știau de ce sunt chemați sau chiar nu mă cunoșteau”.
Fratele procurorului a precizat că unii dintre cei audiați au recunoscut că li s-a dat să semneze declarația cu „sugestii” sau chiar redactată anterior. Apoi, atunci când procesul nu mergea în direcția „dorită“ de unii a apărut și un al doilea dosar, la fel de forțat sau poate mult mai forțat ca primul”.
Condamnat definitiv, în primul dosar, la 1 an şi 6 luni cu suspendare, Ionuț Vartic a primit, pe 23 mai, cea de a doua sentință, la Tribunalul Suceava: 2 ani şi 6 luni de închisoare cu suspendare. „Am făcut recurs”, a declarat, pentru EVZ, Ionuț Vartic, iar sentința definitivă va fi pronunțată tot la Curtea de Apel Suceava, acolo unde a primit și prima condamnare.
El ne-a dezvăluit că, pe parcursul cercetărilor, nu a fost întrebat nimic de fratele său, însă a reclamat abuzurile procurorilor în fața instanței. „Faptul că instanța a admis că s-au comis acele abuzuri se poate vedea în deciziile date ulterior, prin însăși faptul că mi s-a redus pedeapsa cerută de procurori”, ne-a declarat Ionuț Vartic.
Încătușat pentru că nu răspundea la comenzi
La scurt timp după achitarea lui Toni Greblă, Ionuț Vartic, fratele fostului procuror Marius Vartic (foto), actualul șef al Departamentului pentru Luptă Antifraudă (DLAF) a mărturisit ce a spus și în fața instanței despre „mandatele de siguranță națională, despre transcrieri eronate ale convorbirilor sau care nu au continuitate, vădit scoase din context”.
„Am fost condamnat pentru a fi dat de exemplu la Suceava unde eram cunoscut ca un om profesionist, omul care nu distruge agenții economici de dragul planului de amenzi, omul care nu răspundea comenzilor SRI”
Pagina 1 din 1
