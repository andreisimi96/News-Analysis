Ministerul de Externe al României a cerut explicaţii autorităţilor ucrainene în legătură cu gravele incidente care au avut loc la începutul acestei săptămâni în Cernăuţi.
Centrul Cultural „Eudoxiu Hurmuzachi” a fost supus percheziţiilor, iar preşedintele acestui for, Vasile Tărâţeanu, reţinut pentru mai multe ore şi interogat.
"În cadrul unei întrevederi avute luni, la sediul MAE, la nivel de secretar de stat, au fost solicitate ambasadorului Ucrainei în România, Oleksandr Bankov, elemente suplimentare referitoare la circumstanţele efectuării de percheziţii la Centrul Cultural "Eudoxiu Hurmuzachi" din Cernăuţi", arată comunicatul de presă al Ministerului de Externe de la Bucureşti.
În acelaşi timp, după cum arată Agerpres, "partea română a subliniat necesitatea ca autorităţile ucrainene să asigure respectarea drepturilor persoanelor aparţinând minorităţii române din Ucraina şi să evite orice acţiuni de natură să ducă la încălcarea acestora sau care să fie interpretate ca elemente de intimidare".
Autorităţile ucrainene au reacţionat dur faţă de acţiunile culturale din Cernăuţi care celebrează Marea Unire de la 1918. Aşa cum transmite portalul ştirilor din comunităţile româneşti din Ucraina, www.bucpress.eu , nu mai târziu de luni, 11 iunie, forţele de securitate din ţara vecină au intrat în sediul Centrului Cultural Român „Eudoxiu Hurmuzachi” din Cernăuţi, făcând percheziţii. Mai mult decât atât, timp de peste zece ore preşedintele acetui for cultural, Vasile Tărâţeanu, a fost reţinut de organele de ordine şi interogat.
În acest cadru tensionat, Ministerul de Externe al României a pus accentul pe respectarea drepturilor minorităţilor, aspect esenţial transmis părţii ucrainene.
Presa de limbă română din Ucraina arată că Serviciul de Securitate din această ţară a întreprins percheziţii la sediul Centrului Român, căutând în esenţă acele materiale tipărite despre Marea Unire. Au fost ridicate şi hărţi ale României Mari, în condiţiile în care în perioada interbelică Bucovina de Nord făcea parte din Regatul României. Autorităţile ucrainene arată că aceste materiale tipărite atentează la „integritatea statului ucrainean”.
Aşa cum arată presa de la Kiev, citată de portalul www.bucpress.eru , "angajaţii SBU au constatat că hărţile au fost imprimate pentru promovarea 'aniversării' în Ucraina a 100 de ani de la crearea 'României Mari'", se menţionează în comunicatul SBU, citat de media de la Kiev.
Ei bine, percheziţiile de luni au survenit după ce cu două zile mai înainte avusese loc la Cernăuţi un colocviu ştiinţific internaţional intitulat „Bucovina în preajma Marii Uniri”, organizat de Institutul „Bucovina”, filiala Academiei Române (Rădăuţi, România) şi Centrul Cultural Român „Eudoxiu Hurmuzachi” din Cernăuţi. Evenimentul a fost moderat de preşedintele Centrului Cultural din Cernăuţi, Vasile Tărâţeanu, care este membru de onoare al Academiei Române.
Pagina 1 din 1
