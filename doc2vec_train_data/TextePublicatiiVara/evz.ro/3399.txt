Comentarii | 1097 Vizualizari
Ambasadorul României în SUA, George Cristian Maior a prezentat, miercuri, procesul decizional în situaţii de criză în cadrul unui scenariu de atac asupra României.
Ambasadorul României a fost invitat principal la cel de-al 7-lea Simpozion anual pentru securitate şi apărare. Evenimentul a fost organizat de către Delegaţia Uniunii Europene în SUA, în parteneriat cu Centrul pentru Studii Strategice şi Internaţionale (CSIS) şi a beneficiat de participarea unor senatori americani, oficiali ai Departamentului Apărării din SUA, miniştri din state membre UE, oficiali UE, reprezentanţi ai corpului diplomatic şi ai institutelor de analiză din Washington.
Ambasadorul României a participat la sesiunea cu titlul „U.S., EU, and NATO Reaction to Russian Hybrid Activity” care a fost modelată pe forma unui scenariu interactiv construit în jurul unui stat membru NATO şi UE din sud-estul Europei, supus ameninţării hibride ruse, se arată într-un comunicat al Ambasadei României în SUA.
Scenariul de lucru a vizat o succesiune de evenimente – atac cibernetic asupra sistemului financiar naţional, atac asupra infrastructurii energetice critice, exerciţii militare de amploare în apropierea teritoriului naţional – iar prezentarea ambasadorului României a ilustrat procesul decizional în situaţii de criză la nivel naţional, în cadru bilateral şi în interiorul NATO şi UE, mai precizează comunicatul.
„Ca urmare a provocărilor şi ameninţărilor constante din ultimii ani, apărute în regiunea extinsă a Mării Negre, România a dezvoltat capacităţi şi instrumente naţionale pentru a creşte rezilienţa în flancul sud-estic al NATO şi UE. De asemenea, mecanismele de consultări şi dialog stabilite de România împreună cu aliaţii şi partenerii din NATO şi UE permit o evaluare cuprinzătoare a situaţiei de securitate din regiune, care să conducă la cele mai bune decizii colective de contracarare a ameninţărilor” a precizat ambasadorul român.
În acelaşi timp, George Maior a subliniat necesitatea reafirmării solidarităţii la nivelul NATO şi UE, ca modalitate de descurajare a provocărilor actuale, indiferent dacă acestea survin în sfera armamentelor convenţionale sau decurg din acţiuni hibride.
În cadrul sesiunii, alături de George Maior, Frank Cilluffo, directorul Centrului pentru Securitate Cibernetică şi Naţională din cadrul Universităţii George Washington, a remarcat eforturile României la nivelul serviciilor de informaţii şi resursele investite în asigurarea rezilienţei faţă de noile categorii de ameninţări din zone cibernetică. A mai precizat că reuşitele româneşti plasează ţara noastră printre partenerii privilegiaţi de dialog şi cooperare ai SUA în domeniul securităţii şi al schimbului de informaţii.
Pagina 1 din 1
