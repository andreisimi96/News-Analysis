Povestea lui Lucian Ciuchiță, fost polițist și jurnalist, în prezent scriitor și scenarist, face vâlvă mai ales peste Ocean, în America. Până și Donald Trump a afl at de pățania românului. Ciuchiță a scris un scenariu de fi lm în urmă cu șase ani, l-a predat, încrezător, unui regizor româno-american - Ion Ionescu - , pentru ca, ulterior, să constate că băieții deștepți de la Hollywood i-ar fi furat ideile, materializându-le într-o producție cinematografică de pe urma căreia s-au câștigat deja multe milioane de dolari. Dacă mai adăugăm și amănuntul că celebrii Sylvester Stallone și Arnold Schwarzenegger sunt actorii principali ai peliculei Escape Plan, pățania lui Lucian Ciuchiță poate deveni ea însăși un scenariu de film. De milioane!
De mai bine de patru ani, Lucian Ciuchiță poartă o luptă inegală prin tribunale, dar, înainte de a ne dezvălui în ce stadiu este procesul cu „greii” de la Hollywood, să schițăm, în câteva tușe, tabloul acestei povești uluitoare.
Când a scris scenariul, cui l-a predat, cum a fost păcălit, cum a aflat că americanii scoseseră deja pe piață filmul - câștigând bani grei - , când și cum a decis să se adreseze instanței? Are cuvântul Lucian Ciuchiță: „Totul a început în urmă cu aproape șase ani. În vara lui 2012 l-am cunoscut, prin intermediul unor prieteni comuni, pe regizorul Ion Ionescu, cu dublă cetățenie (româno-americană), care se laudă cu vreo cinci filme realizate la Hollywood. Într-adevăr, erau cinci sau șase filme, dar de categoria B (cu buget foarte mic, pentru cei care nu știu clasificarea). Mă rog, pentru mine conta mai puțin acest aspect. Cu buget mic sau cu unul mare tot filme se cheamă. Nu i-am destăinuit că sunt un vechi cineast. M-am prezentat fără un CV impozant, nu i-am spus că îmi place să scriu, că am fost jurnalist și am realizat niște reportaje importante, că am câteva cărți scrise etc. Omul m-a plăcut imediat. Eram o „prospătură„”.
Întrebare de escroc
Lucian Ciuchiță oftează, pradă amintirilor, apoi trage aer în piept: „M-a întrebat pe loc: „Ce vrei să obții, bani sau faimă?”. Știam răspunsul corect pentru întrebarea americană. „Bani”! Dacă răspundeam „Faimă”, atunci se întrerupea brusc totul. Aviz amatorilor și un sfat gratis. Dacă vă pune cineva această întrebare, vă ridicați și plecați făra să salutați! Nu veți pierde nimic! Numai escrocii pun o asemenea întrebare. Punct!
Cam așa lucra distinsul regizor, iar în plasa domniei sale căzuseră mai mulți novice. Dar acest amănunt nu îl știam pe atunci. Mai târziu am aflat că este chiar o practică în lumea cinematografică. Dar să revenim la oile noastre”.
Omului îi strălucesc ochii. E și acum, la șase ani distanță, în miezul poveștii: „I-am prezentat un synopsis în care era vorba de o pușcărie pe ape, dar nu orice fel de ape și oriunde amplasată, nu pe canale și gârle împuțite, ci tocmai în mijlocul oceanului și era musai vorba de o închisoare ridicată pe petroliere dezafectate. Insist pe aceste amanunte - pușcărie pe petroliere, în mijlocul oceanului - pentru că sunt idei originale caremi aparțin. Regizorul Ionescu a fost încântat. Am bătut palma. Urma să-i trimit scenariul și să ne pregătim de filmări. Eram tare fericit. Mă și vedeam scenarist la Hollywood!”
Carte înainte de film
Bucurie multă, inimă ruptă! „Se pare că naivitatea s-a împărțit cu generozitate. Bine că i-am trimis scenariul pe bucăți. Mai târziu am aflat și de ce. Ion Ionescu m-a anunțat printr-un e-mail că va pleca în SUA pentru câteva săptămâni.
Când s-a întors, la începutul lui octombrie 2012, mi-a mărturisit că a prezentat scenariul meu la niște agenți de la Hollywood care au spus că este foarte bun, dar că nu au buget pentru el. Părea costisitor. Și asta a fost tot. Am rămas cu buza umflată și m-am gândit să fac altceva cu scenariul.
Să-l transform într-un roman, ceea ce s-a și întâmplat. A apărut în librării sub denumirea „Insula Purgatoriului„”. Drama lui Lucian Ciuchiță prinde contur: „După un an, fix pe 15 Noiembrie 2013, era într-o vineri, primesc un telefon de la un bun prieten. Medicul Toni Guțiu. Acesta m-a felicitat pentru filmul pe care tocmai îl văzuse la cinema, dar era contrariat de ce nu apar pe generic la scenariști. În urmă cu un an îi povestisem ce anume scriam, dar și că urma să trimit un scenariu la Hollywood. Își aducea aminte perfect elementele care compuneau povestea, elemente care, normal, se regăseau și în filmul Escape Plan”.
Paharele cu coniac - revelația
Ritmul povestirii devine trepidant: „Am grăbit pasul spre casă - eram într-un anticariat când mă sunase preienul medic - și imediat ce am pătruns în apartament am dat drumul la laptop. Mi-am pus și un deget de coniac într-un pahar, simțeam că mă cuprind niște emoții ciudate. Am căutat on-line filmul Escape Plan și am privit liniștit. Primele 15 minute nu-mi spuneau nimic. Apoi, brusc, când personajul principal merge la organizație și primește o misiune secretă - să ajute la evadarea unui geniu dintr-o pușcărie-petrolier aflată în mijlocul oceanului - am înghețat. Strigam în mine să nu apară secvența cu generatorul, cu petrolierul, cu formula, cu…. Toate secvențele, însă, erau in aceeași ordine, inclusiv finalul, unde este ucis șeful organizației, era identic. Am crezut că leșin. Am mai baut un pahar de coniac…”.
Flituit de televiziunile mari
„Nu știam ce să mai fac, simțeam că o iau razna. Am ieșit din casă cu scenariul în mână. Unde să mă duc? La TVR! Am fost și am așteptat să mă primească Claudiu Lucaci. Fusesem colegi la „Actualități”. Acum tot acolo era. Director! Bineînțeles că nu m-a primit, erau alte știri mult mai importante. Am plecat la Antena 1. Povestea s-a repetat chiar dacă le-am spus că am lucrat și acolo, la „Observator”, în anul 2000, șase luni, iar în 1995 am avut prima emisiune la ei, „Dreptul la replică”, realizată împreună cu jurnalistul Horia Alexandrescu. Nimic! „Și ce dacă?!”, mi-am spus. Am luat un taxi și am ajuns la PRO TV. M-a primit un reporter tânăr. A fost drăguț. Mi-a zis că a doua zi, sâmbătă, vor face un interviu. M-a sunat la ora 11 să-mi spună că au întrebat pe nu știu cine și că cei de la Hollywood au făcut filmul mai devreme decât… La revedere! Am suferit enorm în acel week-end”, rememorează Ciuchiță.
Uniunea Cineaștilor i-a dat dreptate
Ce a urmat? „Luni dimineață m-am dus glonț la UCIN. M-a primit Presedintele Uniunii Cineaștilor, d-nul regizor Laurențiu Damian, care m-a ascultat atent și m-a crezut! Artiștii văd altfel lucrurile. M-a rugat să aduc a doua zi copia scenariului și povestea - cum a ajuns la Hollywood etc - , spunându-mi că se va întruni o echipă de experți în cinematografie care urma să facă o expertiză. După o lună, expertiza era gata și confirma că am avut dreptate”, susține Lucian Ciuchiță.
Țeapă de 2.000 de dolari de la o avocată din SUA
Ce greutăți a întâmpinat Ciuchiță odată cu deschiderea „ostilităților”? „După ce am primit expertiza de la Uniunea Cineaștilor din România, în care se spunea foarte clar că este vorba de un plagiat și că se regăsesc o mulțime de similitudini majore între scenariul meu („Prizonierii Apelor”) și filmul Escape Plan, am trecut la pasul următor. Am angajat un avocat de drept intelectual din SUA, pe d-na Robin Gross, cotată în primii zece avocați specializați în astfel de cazuri. Am plătit onorariul de 2.000 de dolari și am trecut la fapte”.
Continuarea e fabuloasă: „Așa credeam eu atunci. De fapt, d-na avocat american avea alte planuri. Nu a întreprins absolut nimic și am pierdut trei luni aiurea. Am rugat-o să-i notifice pe producători, dar nu a făcut nimic în acest sens. Trăgea de timp și răspundea cu întârziere pe e-mail, justificând fel de fel de scuze. M-am prins că asta era politica, să pierd timp și resurse. Am somat-o să notifice casele de producție de la Hollywood sau, dacă nu avea de gând să facă asta, să-mi înapoieze banii”, se înfierbântă scriitorul.
