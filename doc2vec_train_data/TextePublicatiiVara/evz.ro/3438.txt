Soarele are o mică scădere în volum şi se extinde pe măsură ce trece printr-un ciclu solar, o perioadă de aproximativ 11 ani de activitate magnetică ridicată şi scăzută, conform noului studiu publicat în Astrophysical Journal.
Atunci când Soarele este cel mai activ, raza sa scade cu 1-2 kilometri. Având în vedere că raza totală este de aproximativ 700.000 de kilometri, aceasta este o schimbare minoră, scrie Science News .
Spre deosebire de o planetă stâncoasă, Soarele nu are o suprafaţă solidă, astfel că definirea mărimii absolute nu este simplă. „Este un concept alunecos: ce înseamnă raza Soarelui?”, menţionează astronomul Jeff Kuhn de la Universitatea Hawaii.
O metodă de măsurare este bazată pe modul în care strălucirea Soarelui descreşte din centrul său. În 2010, Kuhn şi colegii săi nu au găsit semne că raza Soarelui variază în timpul ciclului solar atunci când s-au bazat pe strălucire, informează descopera.ro.
Noul studiu s-a bazat pe ceea ce se numeşte rază seismică, adică raza măsurată cu ajutorul undelor seismice care străbat interiorul Soarelui. Orice scădere sau creştere a Soarelui va schimba frecvenţa acestor unde.
„Folosind razele seismice, putem măsura mai precis”, a precizat Alexander Kosovichev de la New Jersey Institute of Technology din Newark, co-autor al studiului împreună cu Jean-Pierre Rozelot de la Université Côte d’Azur din Nisa, Franţa.
Pagina 1 din 1
