Scurtmetrajul românesc „Miss Sueno”, al regizorului Radu Potcoavă, a câştigat premiul cel mare al Festivalului Internaţional de Film Huesca, din Spania. Următoarea țintă este nominalizarea la Oscar.
În distribuția peliculei îi regăsim pe actorii Aurora Păunescu, Olimpia Melinte, Bogdan Dumitrache şi Marin Grigore. Totodată, filmul e dedicat memoriei lui Cătălin Potcoavă, care ar fi trebuit să semneze producția acestui act artistic.
În prestigiosul festival din Spania, aflat la cea de-a 46 ediție, fuseseră selectate scurtmetraje din Franţa, Canada, Polonia, Italia şi Rusia. E un film în care descoperim realitatea dură a zilelor noastre. Personajul principal, Roxana, pleacă la Madrid, în căutarea unei vieți mai bune. Numai că nici nu știe în ce capcană va cădea. Aceea a unei rețele de trafic de persoane.
Datele unei cariere
Despre scenaristul și regizorul Radu Potcoavă se știe că a urmat studiile în domeniul filmului la București și Amsterdam. Debutul său, atât ca regizor, cât și ca scenarist, este consemnat în scurtmetrajul „Aceeaşi gară pentru doi”, realizat în anul 2002.
Patru ani mai târziu își încearcă talentul, cu succes, într-un lungmetraj, în fond o dramă, „Happy End”, în care au jucat, între alții, George Alexandru şi Mircea Diaconu.
Urmează o nouă producție cinematografică apreciată de critici și de public, „Cuscrii”, în 2014. După încă doi ani, „Vara s-a sfârşit”, al treilea lungmetraj, a cărui premieră a avut loc în cadrul Festivalului Internaţional de Film de la Montreal.
Pagina 1 din 1
