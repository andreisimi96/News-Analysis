Având la bord aproape 100 de cadeți români și germani, nava școală “Mircea” pleacă în marșul anual de instrucție, urmând să parcurgă 2000 de mile marine, cu oprire în trei porturi din Marea Mediterană și Marea Adriatică. Al doilea voiaj de instrucție va avea loc în toamnă.
Nava Şcoală „Mircea” va efectua, în perioada 4 iunie-5 iulie, marşul internațional de instrucție în Marea Mediterană și Marea Adriatică, cu escale în porturile Bari din Italia, Tivat din Muntenegru și Pireu din Grecia, potrivit purtătorului de cuvânt al Academiei Navale “Mircea de cel Bătrân” Constanța, Mihaela Zabolodni.  Alături de echipajul de bază al navei, se vor îmbarca la bord 48 de de elevi din anul I ai Şcolii Militare de Maiştri Militari de Marină „Amiral Ion Murgescu”, 51 de cadeți și 14 instructori germani. Pe durata voiajului, ce cuprinde peste 2000 de mile marine, cadeții români și germani se vor instrui în comun, fiind antrenați de echipajul navei și de către specialiști în marinărie.
Noul comandant la navei școală "Mircea", comandorul Mircea Târhoacă, a declarat pentru EVZ că urmează, în toamnă, și al doilea marș de instrucție când “ avem planificat să sosească și alți cadeți din schimburile de experiență pe care le are Academia Navală cu celelalte universități și academii navale din lume”. Nava Şcoală „Mircea” a împlinit, în data de 17 mai, 79 de ani de când a intrat în serviciul Forțelor Navale Române, fiind construită în 1939 în Șantierul Naval Hamburg. Este un velier clasa A tip bark, cu trei arbori, înaltă de 44 de metri, cu 23 de vele ce însumează o suprafaţă totală de 1.750 metri pătraţi.
Pagina 1 din 1
