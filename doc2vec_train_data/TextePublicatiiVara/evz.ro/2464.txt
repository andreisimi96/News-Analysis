Vezi galeria foto:
Peste 200.000 de oameni s-au strâns sâmbătă seara în Piața Victoriei din Capitală pentru mitingul PSD dedicat abuzurilor din Justiţie. Mulțimea a scandat „Dragnea președinte”. Reporterii Evenimentului zilei au trimis în timp real cele mai noi informaţii și fotografii din locul care a devenit un simbol al protestelor din România.
UPDATE 22.10: Mitingul PSD se încheie, în jurul orei 22.10, după intonarea Imnului României.
Update 22:00: Liderul PSD şi preşedintele Camerei Deputaţilor, Liviu Dragnea, a fost primit de manifestanți cu urale după care și-a început discursul felicitând-o pe Simona Halep pentru victoria de la Roland Garros. „Aţi dat dovadă de curaj venind aici, v-aţi asumat cu demnitate dreptul la democratie (...) Îi salut şi pe cei trimişi în Piaţă de Statului Paralel (...) Noi suntem voinţa populară consfiinţită prin Constituţie”.
Șeful PSD i-a acuzat pe Klaus Iohannis şi liderul PNL, Ludovic Orban, că sunt "captivi ai statului paralel".
„Ce trebuie să știe statul paralel este că suntem foarte mulți, suntem voința populară exprimată de lege și constituție. Am fost întrebat ce înseamnă statul paralel. Răspunsul e simplu: e exact cum îi spune numele, un sistem care folosește instituțiile statului nelegitim, afară și în paralel cu democrația, cu voința exprimată la vot", a declarat Liviu Dragnea.
Liderul PSD a mai declarat că, deși au trecut trei ani și jumătate de când regimul Băsescu a plecat, instrumentele acestuia au rămas: „Care sunt instrumentele: Procurorii corupți au rămas. I-ați văzut la televizor fabricând dosare. Șefa DNA a rămas. Ați auzit-o cerând procurorilor capete mari, ați văzut-o anchetând guvernul, arestând și umilind zeci de oameni care au fost achitați. Generalii au rămas. Ei acționează prin rețeaua de propagandă securistă. Ei atacă democrația prin ONG-uri finanțate ilegal. Ziariștii sub acoperire au rămas, fără să poată unul să spună din ce bani trăiesc, magistrații sub acoperire au rămas, a rămas obiceiul de a folosi serviciile secrete în scopuri politice, să-i pună președintelui la picioare capete politice, au rămas 6 milioane de români ascultați", a afirmat Dragnea.
„Să nu-l invidiem pe prietenul dvs Klaus Iohannis (lumea huiduie). Ce credeți, când spune că nu vede protocoalele secrete, are o problemă la ochi sau la dosar?. Să nu-l invidiem pe Ludovic Orban pe care vă rog să-l salutați (lumea huiduie). L-a propus pe Iohannis candidat la președinție la 5 zile după ce a fost achitat. Să nu-i invidiem pe ei, care cred că daca stau cu cuvântul anticorupție în gură vor scăpa. Nu vor scăpa de captivitate și de răspundere. Sunt de fapt niște unelte jalnice ale acestor securiști", a afirmat Liviu Dragnea.
„Sunt o frăție josnică, o cârdășie periculoasă. Acesta este portretul statului paralel. Putem să-i spunem simplu: Securitatea. Această boală care ne-a făcut să trăim într-o societate măcinată de ură și invidie, acestă boală care ne-a adus mai rău ca pe vremea vechii securități. Nu sunt vorbe propagandistice, sunt realități de zi cu zi. Staliniștii, securiști vor să ne transforme pe toți într-un popor de denunțători, suntem șantajați să depunem denunțuri împotriva rudelor, prietenilor. Este un plan odios de dezbinare a societății românești, de insinuare a terorii că oricine oricând poate fi luat, că oricine poate fi transformat in suspect. S-a mers mult prea departe. Toți putem fi la un moment dat atinși de mâna lungă a acestui stat paralel", a spus şeful PSD.
„Liviu Dragnea nu uita, noi suntem de partea ta", strigă mulţimea adunată în Piața Victoriei.
UPDATE 21:30: Premierul Viorica Vasilica Dăncilă a afirmat sâmbătă, în faţa celor 200.000 de participanţi la miting, că abuzurile din justiție trebuie oprite. Premierul și-a rostit discursul citind de pe foi: „Suntem astăzi în piaţă împreună pentru a spune câteva lucruri esenţiale. Rezultatul voturilor românilor trebuie respectat. Abuzurile din justiţie trebuie să fie stopate, trebuie să închidem epoca urii şi a dezbinării. Iată care este diferenţa dintre noi şi cei care ne împiedică să guvernăm."
Magazinele din zonă au fost luate cu asalt și multi dintre cei care au participat la miting au început sa plece spre Gara de Nord.
UPDATE 21:00 Călin Popescu Tăriceanu a venit, sâmbătă seara, în fața sutelor de mii de manifestanți, prezenți în Piață, declarând: „Astazi constat ca dupa 89 speranta ca democratia s-a instalat in Romania nu sunt indeplinite, iar noi trebuie sa luptam ca institutiile noastre sa lupte pentru ca fortele oculte sa fie inlaturate. O demoratie adevarata inseamna separatia puterilor in stat (...) inseamna faptul ca suntem cu toti egali in fata legii. ”
FOTOGRAFII: MARIUS VLAD
„Cum a ajuns Kovesi sa fie mai sus de Justitie. Sunt convins ca nu veti accepta ca dupa 25 de ani ca Securitatea din Comunism nu a murit ci doar s-a transformat”, a mai spus Tăriceanu.
„Traian Băsescu a creat noua Securitate și Klaus Iohannis o folosește”, a punctat Tăriceanu.
UPDATE 20: 50 Liviu Pleșoianu a venit în fața manifestanților, propunându-le câteva mesaje pe care să le scandeze:
FOTOGRAFII: MARIUS VLAD
„Doamna Cucuvea unde v-ați ascunselea? E sufrageristă și nu mai rezistă! Ieși afară, Cucuvea torționară! Werner si Codruţa sa si faca bocceluta”, au fost mesajele lui Pleșoianu, pe care manifestanții le-au repetat în cor.
„Să strigăm cât putem noi de tare un mesaj pentru Kovesi și Iohannis: Noi majoritatea, voi Securitatea”, a mai scandat Pleșoianu.
Despre Orban, politicianul a avut următorul mesaj: „Ludovic, nu fii trist, tu ești noul Securist!”
Pleșoianu a avut și un mesaj în engleză pentru presa internațională, astfel încât să se înțeleagă clar care este motivul mitingului organizat sâmbătă de PSD.
UPDATE 20:45 Gabriela Firea a declarat în cadrul mitingului „ca am ajuns să luptăm pentru libertate și trebuie să le dăm o lecție”
Firea a intrebat mulțimea daca a venit cu forța la București și dacă a fost amenințată de cineva, moment în care manifestanții au negat în cor. Doar o mică parte din mulțimea de 200.000 de oameni au răspuns întrebărilor.
Mulțimea nu scandează un mesaj clar, ci fluieră și huiduie când aud numele lui Iohannis.
UPDATE 20:20 Liviu Dragnea a ajuns în Piața Victoriei și dă mâna cu oamenii. Imaginea sa poate fi văzută și pe ecranele amplasate în zonă.
Realitatea TV precizează că sunt 110.000 de oameni prezenți în Piața Victoriei, Digi - 120.000, în timp ce celelalte televiziuni nu precizează nimic despre numărul protestatarilor.
Specialiștii in calcule de acest tip au precizat că in Piața Victoriei, chiar și cu bucăți din arterele adiacente, nu încap 600.000 de persoane, număr vehiculat în cadrul protestelor #Rezist .
UPDATE 20:00 Peste 200.000 de oameni s-au strâns la această oră în Piața Victoriei din Capitală, potrivit unor surse pentru EvZ.ro. Zona este neîncăpătoare, astfel că foarte mulți oameni se află pe străzile adiacente.
Stațiile de metrou de la piața Victoriei au fost închise, potrivit Antena3.ro .
FOTOGRAFII: MARIUS VLAD
Din când în când, în difuzoare răsună un  mesaj înregistrat cu vocea președintelui Klaus Iohannis, iar manifestanții huiduie de fiecare dată când îl aud.
Protestatarii au venit cu pancarte pe care scrie: „Jos Kovesi”, „Iohannis, tu nici nu stii ca esti pus de SRI”, „Vrem Justiție, dar nu abuzuri” și „Jos mainile de pe salarii”.
UPDATE 19:00: Deja în Piața Victoriei s-au strâns la această oră câțiva zeci de mii de oameni. Toți sunt îmbrăcați în tricouri albe.
Întrebat în ce direcție merge, un manifestant a declarat: "Sincer să fiu, nu știu! Noi suntem ca oile! Toți crede că ăla din față este mai deștept decât ăsta din urmă".
"Am venit să ne manifestăm contra abuzurilor pe care le face justiția română în România", a spus alt manifestant.
UPDATE 17:50: McDonalds-ul din zona Buzești, de lângă Gara de Nord e plin. Unii oameni mănâncă, în timp ce altii merg spre Piața Victoriei. La momentul acesta încă mai vin autocare. Foarte mulți oameni vin pe jos dinspre Gara de Nord, semn ca au venit și cu trenuri. Majoritatea oamenilor poartă bluze albe, zona în care aceștia se află fiind înconjurată de Poliție și Jandarmerie.
