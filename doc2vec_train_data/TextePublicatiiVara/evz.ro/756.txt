În următoarele 18 luni va fi elaborat un raport european privind folosirea limbii materne în administrația publică locală și regională. Decizia a fost luată în cadrul reuniunii organizate în aceste zile de Comisia de Guvernanță a Congresului Autorităților Locale și Regionale al Consiliului Europei și CJ Covasna la Băile Bálványos, la care au participat reprezentanții administrațiilor publice locale și regionale din 47 state membre ale Consiliului Europei.
Gudrun Mosler-Törnström, președintele Congresului Autorităților Locale și Regionale din Europa, a subliniat importanța dialogului și a înțelegerii reciproce și, după cum a spus, nu există o singură soluție bună care să satisfacă dorințele tuturor. ”Trebuie să găsiţi soluţii proprii pentru regiunea dumneavoastră, dar dialogul rămâne cel mai important sistem de lucru. Minorităţile pot deveni majorităţi şi invers, ţineţi cont de asta. De aceea este nevoie de înţelegere reciprocă. Ce este bun pentru o minoritate este bun şi pentru majoritate, de aceea dialogul este foarte important”, a declarat oficialul european. Ea a adăugat că folosirea limbilor materne este un instrument important pentru democrație, „deoarece nu se poate comunica altfel, reprezintă un instrument care trebuie folosit pentru a-i determina pe localnici să se implice în mod activ în viața comunității”. Președintele Congresului Autorităților Locale și Regionale din Europa, Gudrun Mosler-Törnström, și-a exprimat speranța că prin această conferință se vor contura soluțiile optime pentru comunitatea maghiară.
Președintele Consiliului Județean Mureș, Péter Ferenc, a afirmat că evenimentul este un început de drum și a rugat-o Gudrun Mosler-Törnström să fie purtător de cuvânt al Ținutului Secuiesc în forurile europene. „Este o ocazie unică faptul că reprezentanții a 47 de țări să se afle în Ținutul Secuiesc și să vorbească despre drepturile minorităților, un aspect foarte important pentru noi. În județul Mureș avem multe probleme în legătură cu folosirea drepturilor lingvistice, cu bilingvismul și cred că, în timp ce ne risipim energiile pentru rezolvarea acestor probleme, ne-am putea preocupa de lucruri mult mai importante. O astfel de conferință poate să fie un început de drum, un demers prin care toată lumea să înțeleagă că nu vrem nimic rău, vrem doar să trăim bine pe pământul nostru natal ca minoritate și majoritate. Chiar dacă nu găsim soluții imediate în urma acestei conferințe, vom deschide noi uși și sper că Parlamentul României și reprezentanții statului român ne vor asculta. Îi cer doamnei președinte să fie purtător de cuvânt al acestei regiuni ", a declarat Péter Ferenc.
Din 1994, când Consiliul Europei a înființat Congresul Autorităților Locale și Regionale Europene ca organism consultativ, acest for s-a întrunit în premieră în România, în perioada 30-31 mai, la Băile Bálványos, Covasna.
Pagina 1 din 1
