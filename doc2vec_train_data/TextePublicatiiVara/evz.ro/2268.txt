Un imens drapel al României a fost pus pe fațada sediului Guvernului, înaintea mitinului PSD. Organizatorii doresc astfel să transmită un mesaj pentru oamenii strânși în Piața Victoriei. Peste 200.000 de persoane sunt așteptate să participe la manifestația care se va desfășura sub sloganul ”Vrem prosperitate, NU Securitate!”.
PSD a anunţat mitingul programat să înceapă la ora 20.00 în Piața Victoriei şi printr-un eveniment organizat pe Facebook. ”Într-un stat capturat, votul tău este egal cu zero, pentru că - indiferent de alegerea ta - ei rămân mereu la putere. Ei spun că tu nu ştii să alegi şi, de aceea, ei trebuie să conducă în locul tău. Între timp, au grijă să-ţi închidă gura şi te pun să munceşti «pe doi lei». Folosesc statul împotriva ta. Pentru ei, România e o adunătură de proşti, care trebuie să tacă şi să rabde. Nu este nevoie de protocoale secrete pentru o democraţie funcţională. Vrem libertate pentru România!”, este notat în textul evenimentului.
Pagina 1 din 1
