Felix Pătrăşcanu şi Marius Bostan, lideri RePatriot
În ultimii 10 ani au plecat din ţară peste 17% dintre români, ei au trimis în ţară 55 de milarde de euro, iar românii devin mai puțini și mai bătrâni, ceea ce generează un viitor instabil și lipsit de predictibilitate, au anunţat liderii RePatriot într-o conferinţă de presă.
“Românii plecați sunt cea mai importantă resursă și oportunitate pentru România. Nici minele de aur și nici petrolul nu egalează bogăția reprezentată de acești români temerari care au plecat să-și împlinească destinul în alte țări în mare parte mai predictibile și mai dezvoltate. Înainte de 1989 cei plecați erau dușmani ai poporului și din păcate această mentalitate, un pic schimbată, a fost întreținută și de către mulți dintre politicienii postrevoluționari. Rațiu și Câmpeanu „nu au mâncat salam cu soia”, apoi mineriadele, apoi viața grea și economia precară, jefuirea tării, terfelirea valorilor autentice, corupția instituționalizată, spiritul gregar și cățărarea la putere a proștilor a dus la scăderea încrederii românilor în România”, susţin membrii RePatriot. La 100 de ani de la Marea Unire, RePatriot a lansat o nouă chemare către Administrația Publică Locală, către primari și consilieri, către oamenii cu inițiativă din toate localitățile, să considere serios valoarea celor plecați și să încerce, prin toate puterile, să-i țină mai aproape de noi. “Suntem același neam și sângele apă nu se face. Să-i stimăm, să vorbim mai des cu ei, să-i chemăm acasă și „să tăiem vițelul cel gras” dacă se întorc. Să le arătăm oportunitățile de aici. Țara are nevoie în continuare de participarea, investițiile și expertiza lor. Atragerea capitalului uman și financiar din Diaspora este o ancoră de stabilitate, securitate şi, totodată, bază pentru accelerarea dezvoltării economice”, mai arată RePatriot.
RePatriot este un proiect de repatriere prin antreprenoriat, adresat românilor din Diaspora, lansat de Romanian Business Leaders, o importantă fundație care reunește antreprenori și lideri din mediul de afaceri românesc, contribuitori importanți la bugetele locale și la bugetul național.
Pagina 1 din 1
