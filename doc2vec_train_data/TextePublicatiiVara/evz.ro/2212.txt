Miting PSD. ANUNŢ DE ULTIMĂ ORĂ. Recomandările Jandarmeriei sunt clare: ATENŢIE MAI ALES LA...
Comentarii | 221 Vizualizari
La mitingul PSD din Capitală, care va avea loc sâmbătă seară, sunt așteptate „câteva sute de mii” de persoane din toată țară. Din acest motiv, există nevoia de a lua măsuri de precauție pentru ca totul să se desfășoare fără probleme sau violențe. Jandarmeria Română a emis un comunicat prin care declară că forțele de ordine sunt pregătite pentru evenimentele din Piața Victoriei.
IGJR are capacitatea şi experienţa pentru a gestiona evenimentele care se vor desfăşura sâmbătă în Bucureşti, a afirmat purtătorul de cuvânt al Jandarmeriei Capitalei, maiorul Georgian Enache, precizând că se va putea acţiona „corespunzător, indiferent de situaţiile care ar putea apărea” la mitingul PSD, sau în alte situații, conform unui comunicat emis către AGERPRES .
„Avem capacitatea şi experienţa necesară gestionării tuturor acestor evenimente. Suntem obişnuiţi, în Capitală cel puţin, cu desfăşurarea unor evenimente de amploare, chiar şi concomitent, aşa cum sunt cele de astăzi. Avem o dimensionare a dispozitivelor adaptată la cerinţele acestor evenimente şi putem acţiona corespunzător, indiferent de situaţiile care ar putea apărea”, a declarat Georgian Enache, sâmbătă, la sediul IGJR.
El a reamintit regulile pe care trebuie să le respecte organizatorii adunărilor publice, respectiv să asigure un dispozitiv propriu de ordine, să delimiteze spaţiul de desfăşurare, să ia măsuri pentru limitarea spaţiului de circulaţie ocupat şi pentru ca părăsirea locurilor de desfăşurare să se facă de îndată după ora limită stabilită. De asemenea, trebuie să interzică participarea la evenimente cu obiecte care pot pune în pericol siguranţa oamenilor, acest lucru fiind valabil și pentru mitingul PSD.
În ceea ce îi priveşte pe participanţii la adunări publice, Georgian Enache a spus că aceştia trebuie să respecte recomandările pe care le fac organizatorii şi forţele de ordine şi trebuie să părăsească locul de desfăşurare atunci când au fost avertizaţi în acest sens.
„Este interzis (...) ca persoane sau grupuri de persoane care nu au legătură cu adunările publice organizate să se infiltreze în rândul participanţilor cu scopul de a tulbura buna desfăşurare”, a spus el.
Potrivit purtătorului de cuvânt al Jandarmeriei Capitalei, pentru pregătirea misiunilor de sâmbătă s-au luat în calcul şi aspectele provenind de la diverse organizaţii şi de la persoane fizice, în mediul online.
