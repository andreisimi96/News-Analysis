Un copil, de 3 ani, a fost grav rănit, alte două persoane au suferit multiple traumatisme și trei au scăpat tefere în urma unui accident rutier care a avut loc pe DN39 între Eforie Nord și Eforie Sud în urma coliziunii a trei autoturisme. Traficul rutier a fost blocat aproape o oră.
O autospecială cu modul de descarcerare și trei ambulanțe SMURD, cu echipaje complete, au intervenit pe DN39 între stațiunile Eforie Sud și Eforie Nord fiind alertate în urma unui accident rutier în care au fost implicate trei autoturisme, un adintre victime fiind încarcerată. Potrivit polițiștilor, accidentul s-a petrecut din cauza unuia dintre șoferi care a efectuat o depășire neregulamentară, iar pe fondul carosabilului umed a intrat pe contrasens unde ar fi lovit două mașini.
În urma coliziunii violente dintre mașini, un copil de 3 ani a fost grav rănit, cu  lovituri la cap, o femeie a suferit un traumatism cranio cerebral, acuzând dureri și la umăr, iar un bărbat, șoferul uneia dintre mașini, a rămas încarcerat, fiind scos de echipajul de la descarcerare ISU. El prezenta traumatisme la un picior, bazin și abdomen. Cei trei au fost transportați la Spitalul Județean de Urgență Constanța, alte trei persoane implicate în accident refuzând transportul la spital.
Traficul pe DN39 a fost reluat după aproape o oră, imediat ce polițiștii de la Circulație au terminat cercetarea la fața locului. Pe șoseaua națională care leagă Eforie de Constanța s-a circulat, apoi, bară la bară traficul fiind dirijat de polițiști până la fluidizarea circulației
Pagina 1 din 1
