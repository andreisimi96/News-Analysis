O amplă acţiune de control a fost demarată de angajaţii Comisariatului pentru Protecţia Consumatorilor al Municipiului Bucureşti la puţin timp după ce, pe masa lor, a ajuns o sesizare potrivit căreia „un produs vândut sub denumirea de somon este în realitate hering colorat”. Potrivit unui comunicat al ANPC, în urma anchetei, SC Ocean Fish SRL a fost amendată cu 10.000 de lei, conform Mediafax.
Comisariatul Judeţean pentru Protecţia Consumatorului Constanţa a verificat patru magazine ale unui lanţ de supermarketuri şi au descoperite abateri privind practici comerciale înşelătoare, dar şi faptul că nu erau respectate condiţiilor de depozitare şi preţuri diferite la casă faţă de raft. Comisarii au descoperit, printre altele, un produs ambalat şi prezentat ca fiind file de somon, dar care conţinea în realitate 85% hering.
„Produsul reclamat era comercializat sub denumirea MATIAS SALMON, ambalat în caserole din material plastic, având o cantitate netă declarată de 200 de grame. Eticheta identificatoare a produsului evidenţia la capitolul Ingrediente 85% file hering marinat (file hering, sare, agent maturare somon, conservant: benzoat de sodiu) şi 15% ulei vegetal de floarea-soarelui. Coloraţia naturală a musculaturii heringului este alb-gălbuie, iar în urma procesului de preparare, prin utilizarea ingredientului denumit generic agent maturare somon, culoarea produsului finit devine roz-portocalie”, se arată în comunicatul remis presei de Autoritatea Naţională pentru Protecţia Consumatorilor (ANPC).
„În formă preambalată şi având inscripţionat în câmpul vizual principal al ambalajului denumirea Matias Salmon, coroborat cu prezenţa în lista de ingrediente a agentului de maturare somon, la care se adaugă şi eventuala amplasare în magazin în spaţiul destinat produselor din peşte şi în vecinătate directă/apropiată cu produse precum somon, creează confuzii consumatorilor”, precizează reprezentanţii Autorităţii.
„Din verificări a rezultat că la prepararea fileurilor de hering se utilizează Ripener For Pollok (Coal Fish), echivalentul agentului de maturare somon (declarat pe etichetă). Acest amestec este sub formă de pulbere, compus din agenţi acidifianţi (E331, E330), sare de gătit, dextroză, potentiator de aromă (E621), informaţii care nu apăreau detaliate pe eticheta produsului. Din documentaţia prezentată a rezultat că în momentul dozării se adaugă suplimentar şi alte substanţe, printre care şi colorant pentru Pollok (ceea ce conferă produsului nuanţa roz-portocalie)”, se mai arată în comunicat.
Nu mai puţin de 160 kg din produsul Matias Salmon au fost interzise la livrare de către reprezentanţii ANPC. Valoarea totală a produsului se ridică la peste 4.800 de lei (cantitate aflată în stoc la momentul controlului). 1.600 de bucăţi etichete (aflate în stoc) au fost interzise la comercializare. A fost întocmit proces-verbal de constatare a contravenţiei pentru încălcarea prevederilor OG 21/92 (republicată) şi s-a aplicat o amendă în valoare de 10.000 de lei.
Potrivit unei informaţii transmise de Operatorul economic către Comisariatul pentru Protecţia Consumatorilor al Municipiului Bucureşti, va fi informat, în regim de urgenţă, Sistemul Rapid de Alertă pentru Alimente şi Furaje privind retragerea voluntară a acestui tip de produs din reţeaua de comercializare. Patru magazine din judeţul Constanţa, care fac parte dintr-un lanţ de supermarketuri, au fost sancţionate de Protecţia Consumatorului cu amenzi totale de 90.000 de lei, comisarii descoperind, între altele, hering vândut cu etichetă şi preţ de somon.
„Somon fără somon! Somon care era 85 la sută hering, depistat în urma unei acţiuni de control la patru magazine Mega Image”, a declarat şeful Comisariatului Judeţean pentru Protecţia Consumatorilor, Horia Constantinescu. El i-a atenţionat încă o dată pe cumpărători să citească atent etichetele produselor achiziţionate.
