Guvernul vrea să modifice Pilonul 2 de pensii și nu exclude nicio variantă de lucru, a explicat, luni, ministrul Finanțelor, Eugen Teodorovici.
Guvernul va publica în iunie-iulie rezultatele unei analize după 10 ani de funcționare a Pilonului 2 de pensii. În acest context, până la finalizarea analizei, nicio variantă nu poate fi vehiculată, dar nici eliminată, a spus ministrul Finanțelor.
Întrebat dacă se va naţionaliza Pilonul 2 de pensii, Teodorovici a spus pe de-o parte că Guvernul nu va face acest lucru, dar pe de altă parte a declarat că trebuie așteptate concluziile analizei:
„Discuţia aceasta nu-şi are rostul atât timp cât nu există acea analiză de care eu am spus la Ministerul Finanţelor că se face - o analiză, nu un proiect de lege ca să modifice ceva din ceea ce este. Dar, după 10 ani de zile de funcţionare a acestui mecanism, e normal - ca în orice program, orice finanţare - se face o analiză să vezi dacă sunt lucruri bune de adus, soluţii, (...) iar într-un final discuţia să fie publică cu toţi cei care sunt implicaţi, cu cei care sunt administratori de pensii astăzi, pentru ca lucrurile să fie foarte clare. Nu plecăm de la ideea de a desfiinţa ceva, de a suspenda transferul pe Pilonul 2. Am spus că este o posibilă variantă, ca atunci când lucrurile sunt foarte clare şi oamenii pot să... De ce să nu optezi, dacă ai pentru ce să optezi? Prima opţiune este să facem o analiză foarte clară", a declarat ministrul Finanțelor.
Eugen Teodorovici a mai spus că, din datele pe care le are, nu există încă o concluzie.
„Analiza este încă în curs şi se fac analizele pe tot ce înseamnă şi costuri şi situaţii, scenarii, dar scenariile - sunt destul de posibile randamente mai bune decât au fost până astăzi la Pilonul 2 de pensii. Nu cred că cineva poate să se împotrivească unei posibile situaţii mai bune decât este astăzi la Pilonul 2, adică randamente mai bune (...). Nu spunem nimic de a restrânge sau de a constrânge", a afirmat Teodorovici.
Premierul Viorica Dăncilă a declarat luni că Guvernul nu are încă proiectul referitor la Pilonul 2 de pensii. Întrebată la Palatul Parlamentului când va fi gata proiectul referitor la Pilonul 2 de pensii, premierul a răspuns: "Nu avem proiectul cu Pilonul 2, uitaţi de acest lucru! V-am spus că Pilonul 2 nu se va desfiinţa. Când vom avea proiectul vă voi comunica".
​La guvernare au fost vehiculate mai multe scenarii de lucru:
Desființarea Pilonului 2 de pensie
Mutarea banilor strânși în Pilonul 2 de pensie (pensia administrată privat) către Pilonul 1 de pensie (pensia de stat)
Pilonul 2 de pensie să devină opțional
În Guvern s-ar fi „bătut în cuie” ca Pilonul 2 de pensii să devină opțional, a spus recent ministrul muncii, Lia Olguța Vasilescu.
Verdictul specialiștilor este necruțător: măsura pune în pericol real toate pensiile pe care le vor primi românii peste 15-20 de ani.
Pilonul 2 de pensii a fost introdus în România în anul 2007 și reprezintă o contribuție lunară pe care fiecare angajat cu vârsta de până la 35 de ani este obligat să o plătească din salariu, în plus față de contribuția obligatorie lunară care merge la Pilonul 1 de pensii (sistemul pensiei de stat). Astfel, atunci când iese la pensie, un angajat va încasa pensia de la stat și va primi în plus suma economisită în Pilonul 2 de pensii. De la 1 ianuarie 2018, salariații sunt obligați să vireze lunar către Pilonul 2 de pensii 3,75% din contribuția lunară la pensie, iar restul contribuției ajunge în bugetul statului.
Pagina 1 din 1
