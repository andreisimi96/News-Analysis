Gestul lui Ludovic Orban, de a face plângere penală împotriva premierului Viorica Dăncilă, pe care o acuză de înaltă trădare, a stârnit un val de critici din partea fruntașilor liberali care au considerat gestul liderului PNL și inoportun și lipsit de logică.
În cursul săptămânii trecute, liberalii au reușit să lămurească această chestiune, chiar dacă în primul Birou Politic al PNL disputele s-au transformat în scandal. În cele din urmă, prim-vicepreședinții Ilie Bolojan și Mircea Hava, dar și Alina Gorghiu au acceptat că Orban a acționat ca „simplu cetățean”.
Duminică, europarlamentarul liberal Cristian Bușoi, care este și președinte al organizației PNL București, a considerat, la rându-i, că ideea lui Ludovic Orban, de a face plângere penală, nu a fost bună.
“Cred că e corect ca PNL să radicalizeze mesajul împotriva PSD. Demersul plângerii este legitim din punctul său (a lui Ludovic Orban –n.r.) de vedere. În contextul actualelor dezbateri despre justiție, cred că nu este cel mai bun mesaj să mergem pe această cale plângerilor. Oricum președintele PNL nu a făcut această plângere ca să pice Guvernul”, a declarat Bușoi la un post de televiziune.
În cele din urmă și liderul PNL București a fost împăciuitor și l-a declarat pe Ludovic Orban „un cetățean responsabil al acestei țări care a acționat în consecință când a sesizat ceva greșit în atitudinea premierului Viorica Dăncilă”.
Pagina 1 din 1
