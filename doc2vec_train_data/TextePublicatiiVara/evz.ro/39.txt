Doi români au avut parte de un cadou cu adevărat sfânt la împlinirea a jumătate de veac de căsătorie. Au fost binecuvântați de Papa Francisc chiar la Vatican. Înaltul prelat i-a remarcat pe români, între zecile de cupluri care erau la slujbă, datorită costumelor populare cu care erau îmbrăcați.
Pentru familia Ana și Luduvic Gîrleanu, sărbătorirea a 50 de ani de căsătorie a fost ceva unic. Cei șase copii le-au dăruit un pelerinaj la Vatican, cu participare la Sfânta Liturghie celebrată de Sfântul Părinte, Papa Francisc.
„Prin intermediul sorei Mihaela Bălăucă, fina familiei Gîrleanu, aflată la Roma în Congregaţia "Surorile Providenţei", s-a făcut rezervarea pentru Liturghia privată a papei din ziua de vineri, 25 mai 2018, ora 7.00, din capela "Sfânta Marta". Alături de alte familii din diverse ţări ale lumii, familia Gîrleanu, cu emoţii greu stăpânite, a participat la sfânta Liturghie după care a fost felicitată de Sfântul Părinte cu dragoste şi bunăvoinţă. Privirile Sfântului Părinte au fost atrase de frumosul costum popular, specific satului Butea, purtat cu mândrie de doamna Ana Gîrleanu. Domnul Ludovic Gîrleanu, cu emoţie, a încredinţat Sfântului Părinte un text în limba italiană şi fotografii care prezentau familia sa şi care a făcut posibilă această audienţă”. Întîlnirea cu Înaltul Prelat a fost povestită pe site-ul Episcopiei Romano-Catolice din Iași de către Prof. Vicenţiu Ciocan. Care, în final, a elogiat frumusețea familiei cu cuvintele „Familie, devii ceea ce eşti: comunitate de viaţă şi iubire!"
Pagina 1 din 1
