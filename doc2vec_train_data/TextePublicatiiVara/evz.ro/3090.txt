Cardinalul Gerhard Ludvig Müller, fost prefect emerit al Congregației pentru Doctrina Credinței (CDF), în timpul lui Benedict XVI și înlocuit de Francisc cu mult mai liberalul iezuit Luis Francisco Ladaria Ferrer, a participat, la Roma, la lansarea cărții lui Daniel Mattson „De ce nu mă numesc homosexual: cum mi-am recâștigat adevărata sexualitate și mi-am găsit liniștea”.
Mișcările ideologice homosexuale și de gen se străduiesc să creeze o falsă realitate care îi înrobește pe bărbații și femeile care manifestă atracție față de același sex și îi privează de adevărata lor identitate, a declarat fostul șef al departamentului de doctrină de la Vatican.
A fost creată a treia categorie de oameni
„Este inerent naturii ideologiilor să construiască o falsă realitate care îi transformă pe oameni în sclavi”, a spus cardinalul german cu această ocazie. „Guvernele liberale și socialiste impun acest program cu forța și calcă în picioare fără nici cel mai mic scrupul conștiințele celor care gândesc altfel”, a afirmat Müller, citat de LifeSiteNews.
El a avertizat că adevărata miză nu o reprezintă „drepturile unei minorități persecutate până acum” ci „înțelesul original și scopul suprem al existenței umane”.
Pentru a modela această falsă realitate, mișcarea pentru drepturile homosexualilor a luat o „înclinație tulbure” („disordered inclination”) și a creat o a treia categorie, pe lângă cele de bărbați și de femei, spune Müller. Aceeași mișcare folosește categoria inventată de „Gay” pentru a împărți oamenii în două mari grupuri: homosexualii și heterosexualii.
Ideologia de gen, adaugă cardinalul german, a multiplicat la infinit această categorie „prin fabricarea identității sexuale” plecând de la „orice formă de preferință sexuală”.
Teoria genului susține că identitatea sexuală poate fi diferită de sexul de la naștere și este determinată nu de anatomie, ci de condițiile sociale: educație, anturaj, familie etc. Astfel, dacă aceste condiții se schimbă, se poate schimba și genul unei persoane, chiar și de mai multe ori în viață.
Omul lui Dumnezeu și omul ideologic
Ambele mișcări, homosexuală și de gen, lucrează pentru a construi o realitate alternativă pe baza unei imagini false despre om. Această imagine, explică fostul șef al departamentul de doctrină de la Vatican, „se bazează pe o construcție socială” care este ruptă de „natura creată a Omului” și de „revelația adevărului și iubirii lui Dumnezeu”.
Müller afirmă că, în mod fundamental, aceste ideologii sunt înrădăcinate într-o „antropologie anti-creștină radicală” care „reduce omul la dorința sa sexuală”. „A te identifica ca gay înseamnă a reduce întreaga bogăție a ființei umane... la o simplă atracție sexuală față de persoane de același sex”, spune cardinalul german.
În răspăr cu Papa
Comentariile lui Gerhard Müller cu ocazia lansării, pe 24 mai a cărții lui Mattson „De ce mă numesc homosexual” au fost făcute la numai câteva zile după ce Juan Carlos Cruz, victimă a abuzurilor sexuale ale unui cleric chilian, a declarat că Papa Francisc i-a spus într-o discuție privată că Dumnezeu l-a făcut sexual și că îl iubește și pe el „Mi-a spus: „Juan Carlos, că ești gay nu are nicio importanță. Dumnezeu te-a făcut așa și te iubește așa cum ești și mie nu-mi pasă. Papa te iubește așa cum ești. Trebuie să fii fericit așa cum ești”, a declarat Cruz, pentru ziarul spaniol El Pais.
Titlurile de o șchioapă cu această declarație s-au răspândit rapid în întreaga lume. Vaticanul nici nu a confirmat, nici nu a negat, nici nu a clarificat informațiile, declarând că „nu comentează convorbirile private ale Papei”.
