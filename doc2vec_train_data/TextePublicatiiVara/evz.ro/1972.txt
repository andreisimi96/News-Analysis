Senatorul PNL Alina Gorghiu a lansat, joi, un atac dur la adresa președintelui PSD, Liviu Dragnea, susținând că mitingul pe care partidul pe care îl conduce și care va avea loc sâmbătă, 9 iunie, este de fapt dedicat domniei sale.
Liviu Dragnea așteaptă sentința în dosarul DGASPC Teleorman.
Alina Gorghiu a subliniat, în cadrul unei conferințe de presă organizată la Timișoara că motivul real al mitingului PSD este susținerea lui Liviu Dragnea.
„Motivul adevărat este susţinerea domnului Dragnea, care îşi aşteaptă sentinţa de vineri. Acum se organizează oficial mitinguri de susţinere, cu zeci de oameni. Acesta este un motiv lipsit de legitimitate, n-are clar nicio legătură cu interesul public. Vreau să trag un semnal de alarmă: orice posibil incident de sâmbătă este în responsabilitatea acestui partid inconştient – PSD. Momentul mitingului a fost ales special în ziua de sâmbătă, după eventuala pronunţare a sentinţei şi nu pot să-l calific decât ca fiind o formă clară de presiune şi de intimidare a completului de judecată, care nu poate fi acceptată într-un stat democratic”, a declarat Gorghiu, potrivit Mediafax.ro.
Instanţa supremă a decis amânarea pronunţării primei sentinţe în dosarul DGASPC Teleorman în care este judecat Liviu Dragnea pentru 8 iunie. Amânarea vine după depunerea concluziilor scrise de către avocaţii din dosar.
Pagina 1 din 1
