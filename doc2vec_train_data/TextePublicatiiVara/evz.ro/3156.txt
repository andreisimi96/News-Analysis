Procurorii DIICOT Constanța au reținut un cetățean ceh, prins în flagrant în portul Tomis în timp ce încerca să vândă, contra sumei de 3800 de euro, o cantitate însemnată de droguri de mare risc. El va fi prezentat Tribunalului Constanța cu propunere de arestare.
Cetățeanul ceh Tomas Kaizner a fost reținut, astăzi, după miezul nopții, pentru  24 de ore, de procurorii DIICOT Constanța, pentru săvârşirea infracţiunilor de trafic de droguri de mare risc şi trafic internaţional de droguri de mare risc. Potrivit procurorilor DIICOT, în data de 12 iunie, “inculpatul  Tomáš Kaizner a procurat de pe teritoriul Olandei cantitatea de 1.012 comprimate conţinând ca substanţă activă MDMA şi cantitatea de 3,2 grame substanţă cristalizată translucidă conţinând ca substanţă activă MDMA, drog de mare risc, pe care a introdus-o pe teritoriul României şi a transportat-o până la Constanţa”.
Puțin după miezu nopții, la ora 00.40, în timp ce se afla în zona Portului Turistic Tomis, inculpatul a fost prins în flagrant în timp ce încerca să vândă cantitatea de droguri, contra sumei de 3.800 euro. Inculpatul Tomáš Kaizner va fi prezentat, astăzi, Tribunalului Constanța cu propunere de arestare preventivă pentru o perioadă de 30 de zile. Cauza este instrumentată împreună cu ofiţeri de poliţie judiciară din cadrul Serviciului de Combatere a Criminalității Organizate Porturi Maritime. Suportul de specialitate a fost asigurat de către Direcția Operațiuni Speciale.
Pagina 1 din 1
