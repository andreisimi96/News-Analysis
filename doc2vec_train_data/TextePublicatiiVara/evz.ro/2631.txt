Prima probă a Evaluării Naţionale 2018, pentru clasa a 8-a, cea la Limba şi literatura română, are loc luni, 11 iunie. Miercuri, 13 iunie, este organizată proba la Matematică, iar joi, 14 iunie, proba la Limba și literatura maternă.
Update, ora 9:45: Evaluarea Națională 2018. Site-ul edu.ro , administrat de Ministerului Educației, nu mai poate fi accesat, probabil din cauza suprasolicitării. Incidentul a fost semnalat cu puțin timp înaintea începerii Evaluării Naționale de la clasa a VIII-a. Cei interesați de informaţii legate de acest eveniment pot accesa site-ul subiecte.edu.ro, pe care vor afișate cerințele de la examen, dar și baremul de corectare.
Primele rezultate vor fi afișate pe 19 iunie, până la ora 12:00, iar în aceeași zi se pot depune contestații în intervalul orar 14:00 - 19:00. Rezultatele finale vor fi afișate pe 23 iunie.
Subiectele au un nivel mediu de dificultate iar timpul destinat rezolvării acestora este de 120 de minute, din momentul în care s-a încheiat distribuirea subiectelor fiecărui elev. Pentru elaborarea lucrării scrise, candidaţii folosesc numai cerneală sau pastă de culoare albastră, iar pentru executarea schemelor şi a desenelor folosesc numai creion negru. Potrivit metodologiei de organizare și desfășurare a EN VIII, probele sunt monitorizate audio-video iar cazurile de fraudă și tentativă de fraudă vor fi sancționate cu excluderea din examen și acordarea notei 1 pentru lucrarea scrisă.
Evaluarea Naţională se desfăşoară, anual, într-o singură sesiune. Media generală obținută în cadrul EN VIII are o pondere de 80% în calculul mediei pe baza căreia se realizează admiterea în clasa a IX-a de liceu.
Conform datelor centralizate de Ministerul Educaţiei Naţionale (99,69%), până sâmbătă, 9 iunie, ora 12:00, în aplicația informatică figurau 150.310 candidați înscriși.
EVALUAREA NAŢIONALĂ 2018 la ROMÂNĂ, pentru clasa a 8-a, va începe la ora 9:00, moment în care se deschid plicurile sigilate care conţin varianta de subiecte multiplicată, în fiecare sală în care se susţine examenul. Accesul elevilor în săli va fi permis până, cel mai târziu cu 30 de minute înainte de începerea probei, respectiv până la ora 8.30.
Ce reguli trebuie să respecte candidații
Art.10. (1) Se interzice candidaţilor la evaluarea naţională să introducă în sălile de examen ghiozdane, rucsacuri, sacoşe, poşete şi altele asemenea, candidaţii având obligaţia de a lăsa obiectele menţionate în sala de depozitare a obiectelor personale stabilită de comisia din unitatea de învăţământ în acest scop.
(2) Candidaţii care refuză depozitarea obiectelor menţionate la alin. (1) în sala stabilită de comisie în acest scop nu vor fi primiţi în examen.
(3) Se interzice candidaţilor la evaluarea naţională să aibă, în sălile de examen, asupra lor, în obiectele de îmbrăcăminte sau încălţăminte, în penare şi altele asemenea ori în băncile în care sunt aşezaţi în sălile de examen, orice fel de lucrări: manuale, cărţi, dicţionare, culegeri, formulare, memoratoare, notiţe, însemnări, rezumate, ciorne sau lucrări ale altor candidaţi etc., care ar putea fi utilizate pentru rezolvarea subiectelor.
(4) Se interzice candidaţilor să aibă, în sălile de examen, asupra lor, în obiectele de îmbrăcăminte sau încălţăminte, în penare şi altele asemenea, sau în băncile în care sunt aşezaţi în sălile de examen, telefoane mobile, căşti audio, precum şi orice mijloc electronic de calcul sau de comunicare/care permite conectarea la internet/la reţele de socializare, care ar putea fi utilizate pentru rezolvarea subiectelor, pentru efectuarea calculelor, pentru comunicare între candidaţi sau cu exteriorul.
