Președintele rus, Vladimir Putin, a afirmat, în timpul sesiunii anuale de întrebări și răspunsuri care a avut loc joi, că toate sistemele militare „revoluționare” anunțate în adresa sa din fața Adunării Federale (Parlamentul rus) vor fi construite și livrate la timp trupelor.
Conform lui Putin, programul urmează să fie respectat. „Munca este în desfășurare, conform planului și procedurilor programate. Nu am niciun dubiu că armamentele vor fi livrate armatei ruse la timp”, a declarat liderul de la Kremlin, relatează agenția de presă TASS .
Două sisteme armate pe bază de energie nucleară se află în curs de dezvoltare în Rusia. Acestea sunt rachetele de rază scurtă și dronele subacvatice, a afirmat Putin.
„În ambele cazuri, am finalizat principalul stagiu de dezvoltare, adică munca asociată cu testarea unității de propulsie nucleară”, dar alte părți se află în curs de finisare, susține liderul rus.
Cei care se îndoiesc că Rusia poate produce aceste arme futuriste sunt aceeași care se îndoiau de capacitatea Moscovei de a realiza sistemul Avangarde, susține liderul rus. Putin a mai spus că sistemele „revoluționare” menționate nu sunt singurele pe care Rusia plănuiește să le producă și să le pună în folosul armatei.
Prezenţa militară rusă în Siria, tensiunile cu Ucraina şi situaţia din Crimeea, probleme de politică internă, precum şi numeroase probleme de natură economică şi socială s-au aflat printre cele care i-au fost puse joi preşedintelui Putin. Liderul de la Kremlin răspunde la întrebările adresate de ruşi şi la care participă pentru a 16-a oară de când se află la putere, relatează agenţiile internaţionale de presă.
În timpul sesiunii din acest an, Vladimir Putin a răspuns la 79 de întrebări în decurs de 4 ore şi 20 de minute. Unele întrebări au fost alese şi citite personal de liderul rus. Dintre acestea, 12 s-au referit la probleme de ordin economic, 7 la politica internă a Rusiei, 10 - la probleme internaţionale, precizează TASS.
Dintre întrebările de politică externă, Putin a ales să răspundă la unele care s-au referit la relaţiile Rusiei cu SUA şi Marea Britanie, la reglementarea relaţiilor cu Ucraina, la situaţia populaţiei rusofone din republicile baltice, la Siria, la relaţiile cu China şi cu politicieni străini.
Au existat şi câteva întrebări despre sport, dezvoltarea astronauticii, medicină, politică socială, ecologie, armată şi complexul industrial şi de apărare al Federaţiei Ruse.
În timpul selecţiei de întrebări pentru acest format, care a demarat la 27 mai, şi până la finalizarea ei, pe numele preşedintelui Putin au sosit 2,6 milioane de întrebări.
De asemenea, în cadrul sesiunii de întrebări din partea cetăţenilor ruşi, Putin a audiat, de pe înregistrare video, rapoarte prezentate de ministrul rus al finanţelor Anton Siluanov, de vicepremierii Dmitri Kozak şi Aleksei Gordeev şi de o serie întreagă de miniştri.
Vladimir Putin a răspuns şi la o întrebare legată de succesorul său în funcţia de preşedinte al Federaţiei Ruse, dând asigurări că acesta va fi ales de popor, dar că el se gândeşte la „tânăra generaţie de conducători”. „Mă gândesc mereu la asta. Un succesor în sensul clasic nu există, el va fi ales de poporul rus, de alegătorul din Federaţia Rusă. Însă eu mă gândesc, desigur, la necesitatea cultivării unei generaţii tinere de conducători, de oameni responsabili, care să fie capabili să-şi asume răspunderea pentru Rusia”, a spus Putin, conform AGERPRES .
Pagina 1 din 1
