Disidentul Gheorghe Ursu a fost adus la spitalul penitenciarului Jilava în ultimul moment, a declarat în faţa instanţei Ilie Hîrşu, asistentul principal care era de gardă în momentul în care acesta a fost internat.
„Din cauza lipsei de personal, medicii făceau de gardă la domiciliu, eu eram singur la Jilava. De când l-am văzut pe Gheorghe Ursu mi-am dat seama că era în stare gravă. Le-am spus plantoanelor (n.r. - brancardieri din rândul deţinuţilor) să îl pună pe o targă specială, pentru operaţie. Avea un abdomen acut stadiul II, avea peritonită generalizată. Am dat telefon la medicul-şef, medicul anestezist şi la asistenta de la sala de operaţie. (...) Săracul, avea faţa pământie, abdomenul escavat, înfundat. (...) După operaţie, a fost dus la Terapie Intensivă. Tot pe garda mea a murit”, a declarat martorul.
Ilie Hîrşu a precizat că le-a telefonat medicilor imediat după ce l-a controlat pe disident, iar aceştia au intrat în sala de operaţii în aproximativ 20- 25 de minute de la apel. Întrebat de avocaţi dacă Ursu avea şanse mai mari de supravieţuire dacă medicii veneau mai repede, martorul a negat. „Ce a găsit medicul, a scris în raport. A fost monitorizat la reanimare. Aveam aparatură performantă, adusă din străinătate”, a mai spus Ilie Hîrşu.
Pagina 1 din 1
