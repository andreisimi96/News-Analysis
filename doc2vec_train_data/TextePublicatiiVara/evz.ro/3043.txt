Sopranara Angela Gheorghiu reacționează, după răspunsul primit de la primarul general al Capitalei, Gabriela Firea, susținând că acesta cuprinde "o serie de inexactităţi şi insinuări, ba chiar acuzaţii foarte grave".
Angela Gheorghiu a subliniat, într-o postare pe Facebook că nu are datorii către statul român și nu are rezidenţă fiscală în România.
„Îmi pare rău că Primarul General al Bucureştiului a ales să răspundă mesajului meu cu o serie de inexactităţi şi insinuări, ba chiar cu acuzaţii foarte grave, doar pentru că am curaj să spun lucrurilor pe nume. Am anunţat înainte de data de 1 Decembrie că nu mai pot participa la ceremonia de decernare a titlului de Cetăţean de Onoare al Municipiului Bucureşti din motive personale. Nu am vrut atunci să intru în detalii, dar am comunicat Primăriei că nu pot participa, dat fiind contextul social al respectivului eveniment, care ar fi putut să ducă la interpretări nepotrivite. Nu am fost informată că decizia de a primi acest titlu se putea lua în absenţa consultării mele", scrie soprana.
Gheorghiu precizează că a explicat deja motivele pentru care a refuzat invitația din decembrie:
„Eram în punctul în care toată ceremonia ar fi fost doar un exerciţiu de imagine pentru un politician. Soluţia care s-a găsit, de a fi înlocuită peste noapte cu alte şase personalităţi doar pentru ca spectacolul să continue, a demonstrat că temerile mele erau îndreptăţite", spune soprana.
Gheorghiu precizează că a susţinut un concert în Piaţa Constituţiei, în anul 2017, însă „la invitaţia şi contractată fiind de Primăria Bucureştiului".
„Ce a contat pentru mine atunci a fost faptul că respectivul concert urma să fie gratuit pentru bucureşteni şi pentru iubitorii de muzică din toată ţara (concertul fiind transmis în direct de Televiziunea Română), dar şi faptul că în seara aceea s-a cântat muzică de operă, în Piaţa Constituţiei, pentru mai bine de 10.000 de oameni. De aceea am acceptat să cânt. Datele financiare au fost negociate de impresari. Afirmaţiile cu privire la onorariul de concert sunt în afara prevederilor contractuale şi total lipsite de eleganţă", susține artista.
Reamintim că primarul general al Capitalei, Gabriela Firea, a precizat într-un comunicat că Angela Gheorghiu nu doar că a primit şi acceptat titlul de cetăţean de onoare, dar a şi fost remunerată cu 145 de mii de euro, pentru un concert susţinut de Zilele Bucureştiului.
De asemenea, soprana ar fi trebuit să primească distincţia într-o ceremonie organizată pe 1 decembrie anul trecut, dar a anunțat, cu o seară înainte că nu mai poate să ajungă.
Gabriela Firea a dezvăluit că artista i-ar fi cerut să intervină la ANAF, pentru a i se şterge nişte datorii.
„Concret, artista a solicitat primarului general să intervină pe lângă Direcţia de Impozite şi Taxe sector 2, sau ANAF, pentru ştergerea unor datorii pe care aceasta le are, datorii reprezentând impozite şi taxe neplătite”, se arată într-un comunicat al Primăriei Capitalei.
Pagina 1 din 1
