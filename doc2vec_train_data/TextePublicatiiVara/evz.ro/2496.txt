Pe fondul scandalului legat de refuzul președintelui Klaus Iohannis de a pune de îndată în aplicare decizia Curții Constituționale de revocare a șefei DNA, Laura Codruța Kovesi, în România sosește luni o delegație a Comisiei de la Veneția.
Judecătorii Comisiei Europene pentru Democrație prin Drept (n.r. - cunoscută drept Comisia de la Veneţia) urmează să aibă un schimb de opinii în legătură cu cele trei proiecte de modificare a legii referitoare la organizarea judiciară, a legii privind Consiliul Superior al Magistraturii şi a legii privind statutul judecătorilor şi procurorilor. Comisia de la Veneția a fost sesizată de președintele Iohannis pentru legile justiției, trecute recent prin Parlament.
Delegaţia va avea întâlniri cu preşedintele României, cu reprezentanţi ai Ministerului Justiţiei, Înaltei Curţi de Casaţie şi Justiţie, Curţii Constituţionale, Biroului Procurorului General şi ai Direcţiei Naţionale Anticorupţie, ai Consiliului Superior al Magistraturii şi ai Parlamentului, inclusiv ai Comisiei parlamentare speciale pentru modificarea legilor justiţiei, ai asociaţiilor de judecători şi procurori şi ai organizaţiilor societăţii civile.
În ceea ce privește întâlnirea cu conducerea DNA, rămâne de văzut dacă va fi Laura Codruța Kovesi sau o altă persoană mandatată. După publicarea deciziei CCR în Monitorul Oficial, prezența lui Kovesi la conducerea instituției este neconstituțională. Ministrul Justiției, Tudorel Toader, care reprezintă România în Comisia de la Veneția, se va întâlni cu membrii delegației la ora 8.00 la minister. Vizita reprezentanților comisiei va dura două zile.
Pagina 1 din 1
