Dumitru Micu - Foto Radio Resita
Ieri, 17 iunie 2018, puțin după ora 6 dimineața, a încetat din viață, în urma unor complicații cardiace, profesorul Dumitru Micu. Pe 8 noiembrie ar fi împlinit 90 de ani
„S-a născut într-o familie de țărani greco-catolici cu nume maghiarizat (Chiș) din județul Sălaj. A urmat școli ardelene finalizate la București, a prins apoi «Școala de literatură» din «obsedantul deceniu» (despre care, pornind de la revista Tînărul scriitor, a scris un bun studiu doctorandul său, Radu Bâlbâie). Aderent sincer al comunismului în anii instaurării acestuia (nu s-a jenat niciodată s-o recunoască), și-a plătit tributul de «om sub vremi» în anii dogmatismui socialist, ocupând diferite funcții în presa și administrația culturală a epocii”, menționează criticul literar Paul Cernat.
Critic „harnic și substanțial”
„Universitar la București pînă la pensionare, a ținut prelegeri și ca lector în Franța. Teza de doctorat din 1956 (datată ideologic) despre Romanul românesc contemporan e un util document de epocă. Prima carte – scrisă în aerul timpului – a fost însă Sensul etic al operei lui Sadoveanu (1955), urmată de – pe aceeași «linie»... – Poezia Mariei Banuș (1956) și de o carte despre poporanismul grupării de la Viața Românească (consultabilă și azi). A ajutat, din culise sau de la suprafață, la afirmarea «șaizeciștilor» și la re-modernizarea literaturii & criticii autohtone. În 1964 și 1974 a publicat, împreună cu asistentul lui N. Manolescu (care va resimți ulterior asocierea drept servitute frustrantă...) două cărți despre «literatura română de azi», grevate ideologic (mai ales prima) dar utile documentar. A fost unul dintre istoricii literari cei mai harnici și mai substanțiali pe care i-am avut în ultimii 50 de ani, om al sintezelor ample, solide, scrise cu seriozitate «ardelenească»”, completează Cernat.
Și, în continuare: „ Pozitivist, dar informat, echilibrat, constructiv, nuanțat, conservator deschs cu măsură către toate orientările noi. Monografiile sale, elaborate și publicate în trepte, despre opera lui Tudor Arghezi, despre estetica și lirica lui Lucian Blaga, despre G. Călinescu «între Apollo și Dyonisos», parțial despre G. Coșbuc, sintezele despre literatura română de la începutul secolul 20 (cea mai bună: Început de secol. 1900-1916, 1970), ca și cele orientate mai «theoretic» despre modernismul românesc (2.vol. 1984-1985) sau despre autenticismul interbelic (În căutarea autenticității, 2 vol. 1992-1994) rămîn și azi repere în domeniu, unele nedepășite. Ele ambiționează să epuizeze bibliografic și analitic-descriptiv subiectele, fără a trage concluzii riscante”.
Pagini memorialistice de excepție
