Un bărbat indonezian a murit zdrobit de sicriul mamei sale, care a căzut de pe turnul funerar în timpul ceremoniei înmormântării pe insula Celebes, a anunţat poliţia duminică.
Samen Kondorura, în vârstă de 40 de ani, a murit atunci când cărăuşii au ridicat sicriul pe o scară de bambus pentru a-l aşeza pe turnul funerar. Scara a alunecat şi sicriul a căzut. Accidentul a avut loc vineri.
Turnurile funerare numite lakkian sunt bogat sculptate. Decedatul este plasat în vârful lor înainte de o ceremonie funerară tradiţională foarte elaborată. "În timp ce sicriul mamei era ridicat pe lakkian, scara s-a mişcat brusc, sicriul a căzut şi a lovit victima", a declarat comisarul Julianto Sirait pentru AFP.  Pe o înregistrare video a dramei, care a devenit virală pe internet, se vede cum scara alunecă în timp ce bărbaţii care cară sicriul ajung în partea de sus a turnului. Cărăuşii cad mai mulţi metri în jos, unde fiul decedatei este zdrobit de sicriu.  Victima a murit în spital.  Potrivit comisarului Sirait, scara nu era suficient de solidă. Familia refuză însă să depună plângere.  Samen Kondorura se odihneşte acum lângă mama sa Berta, a adăugat el.  Când un membru de etnie tojaran moare, înmormântarea poate dura câteva zile, cu dans, muzică şi sacrificarea unui bivol.
Pagina 1 din 1
