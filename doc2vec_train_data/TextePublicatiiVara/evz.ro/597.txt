Ştiu că unui scriitor nu-i place să vorbească despre sine. Iar când îşi lansează propria carte se blochează de-a dreptul.
“E prima oară când nu ştiu ce să spun”, se confesează Eliza Ene-Corbeanu.
Am ajuns la Bookfest ca să-i pun câteva întrebări şi să scriu apoi ceva despre avocata care din februarie 2016, mi-a specificat data exactă, aşterne pe hârtie poveştile de viaţă din tribunale. Ce a văzut şi ce a simţit ea.
“Viaţa la Curte” se numeşte volumul, reunind trăirile publicate în foiletonul ultimilor ani, în “Evenimentul zilei”.
Mai întâi ne înţelegem să ne vorbim cu “tu”. Al doilea pas e s-o întreb pur şi simplu “de ce”. Retoric, normal, pentru că ştiu eu însumi ce nu te lasă în pace până nu te descarci de tot ce-ai adunat în tine.
O fată înaltă, mlădioasă. Frumoasă. Nu-mi pare nicio legatură cu scriitura viguroasă, palpabilă uneori până la durere. Ştie să controleze fraza, iar cu asta te naşti.
De când scrii? O întreb. Din facultate, zice. E avocată de 12 ani. Plus perioada de învăţătură. Oho, deci ai ceva experienţă!
Ce ai mai scris până acum? Curiozitatea mea zboară şi nu se întoarce cu vreun mesaj.
Specializată în domeniul penal. Penalistă, aşa se zice, nu? Îmi dau cu părarea. “Bine că nu ai folosit expresia penală, că e la modă”. E întâia dată, în scurta noastră discuţie, când se destinde.
Să intru în resorturile literelor, cum anume se coc, e o iluzie de-a dreptul. Unele texte îmi miros totuşi a nerăbdare, încât eşti în stare să te opreşti oriunde, să iei o foaie şi să notezi cel puţin ideile de bază.
Cu tăcerea începusem, da?!
Se apropie ora când invitaţii apar, pentru lansare, în standul Editurii “Rao”. Pălării, taioare, costume la dungă şi cravate cu ştaif.
Eliza e cu ochii în toate părţile. Îmi dau seama că fotografiază cu privirea tot ce se întâmplă. E un cadru pentru o nouă povestire?
Zice de romanul la care scrie. Se opreşte din ce ar fi vrut să-mi spună.
“Poveşti de viaţă. Din realitate”, revine la tema iniţială. “Unele amuzante, altele tragice”.
Personajele n-au numele lor reale. Doar întâmplările pot prezenta oricând buletinul de identitate al unei lumi din ce în ce mai greu de înţeles.
De fiecare dată când apare încă un scriitor înseamnă că nopţile sunt tot mai populate cu virgule.
