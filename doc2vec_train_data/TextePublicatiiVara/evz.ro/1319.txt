Fostul premier al României, Adrian Năstase primește o lovitură dură, după ce președintele Klaus Iohannis a decis să-i retragă Ordinul Steaua României, în grad de Mare Cruce, la solicitarea Societății Timișoara.
Societatea Timișoara a adresat președintelui Iohannis, la data de 10 martie, o cerere prin care a solicitat ”retragerea imediată a decoraţiilor si ordinelor Statului Român acelor purtători ai distincţiilor care s-au dovedit nedemni de a le deține, fiind condamnați prin hotărâri penale definitive.”
În acest sens, președintele Societății Timișoara, Florian Mihalcea, arată în textul solicitării că ”purtătorii decoraţiilor se erijează în apărători ai demnităţii naţionale, chemând în faţa consiliilor de onoare a ordinelor personalităţi cărora le reproșează acţiuni de denigrare a României, ignorând faptul că însăși prezenţa lor în această elită a vieţii publice a ţării dezonorează România şi pe toţi românii”, potrivit Newsteam.ro .
Astfel, pe lista actualizată, care a fost transmisă de Societatea Timișoara se regăsesc numele unor persoane, care deși sunt condamnate definitiv încă mai dețin, ordinele Steaua României, Serviciul Credincios, Pentru Merit, Meritul Militar și Meritul Sanitar.
Printre acestea nume se numără și Adrian Năstase, Rodica Stănoiu, Șerban Brădișteanu, Miron Mitrea, Vasile Astărăstoae, Eugen Bădălan, Remus Truică, Sergiu Medar, Corneliu Dobrițoiu sau Mihai Necolaiciuc.
Prima solicitare a fost trimisă în contextul în care Klaus Iohannis asemnat decretul prin care i-a retras lui Laszlo Tokes decorația Ordinul Național Steaua României în grad de Cavaler.
Pagina 1 din 1
