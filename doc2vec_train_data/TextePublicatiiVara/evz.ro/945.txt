Ministrul delegat pentru Afaceri Europene, Victor Negrescu, face apel la Președinție și PNL să nu mute scandalul intern în Europa în contextul în care liberalii au agreat prima formă a programului de lucru al Preşedinţiei României la Consiliul Uniunii Europene iar acum spun că nu sunt de acord.
„ Fac apel la PNL și la președintele României, Klaus Iohannis, să se asigure că Președinția României la Consiliul UE nu este politizată”, a declarat Negrescu. Declarația ministrului delegat vine în contextul în care liderul PNL, Ludovic Orban, a afirmat că „din punct de vedere organizatoric suntem departe de a fi pregătiţi” pentru preluarea președinției rotative a Consiliul Uniunii Europene, la 1 ianuarie 2019.
Ministrul delegat arată că prima formă a programului de lucru al Preşedinţiei României la Consiliul Uniunii Europene a fost prezentată în urmă cu două săptămâni în Parlamentul României şi că "membrii din toate partidele, inclusiv PNL, ai celor trei comisii responsabile din Parlament, au aprobat în unanimitate temele de interes ale Preşedinţiei şi au susţinut eforturile logistice deja realizate”. De aceea, oficialul s-a declarat surprins de declarația făcută, sâmbătă, la Deva, de Ludovic Orban. "Am constat faptul că domnul Ludovic Orban a decis astăzi să rupă unilateral consensul naţional în jurul proiectului Preşedinţiei României la Consiliul Uniunii Europene. Această decizie nu doar că dăunează eforturilor deja realizate în ultimul an de a include toate instituţiile, partidele politice, actorii sociali, sindicatele şi patronatele în acest proces, dar reprezintă un grav atac la ideea asumată de toată lumea, atât în ţară cât mai ales în Uniunea Europeană, conform căreia nu se politizează Preşedinţia Consiliului UE", a afirmat Negrescu, într-o declaraţie de presă. Ministrul a cerut din nou responsabilitate deoarece România riscă să fie privită din start cu scepticism în legătură de felul în care va gestiona cele 6 luni în care va deține președinția. „Această Preşedinţie nu este a unui ministru sau a unui Guvern, ci a fiecărui român. De aceea am construit fiecare etapă de pregătire cu maximă transparenţă, prin consultări publice repetate şi implicarea profesioniştilor din sistemul public românesc şi din statele cu experienţă în exercitarea Preşedinţiilor", a arătat Negrescu.
România preia Președinția de la Austria.Unul dintre dosarele importante pe care trebuie să le gestioneze țările care se succed la conducerea Cunsiliului UE se referă la negocierile liderilor europeni cu Regatul Unit, pe tema unei perioade de tranziţie post-Brexit şi a cadrului viitoarei lor relaţii comerciale.
Președinția este responsabilă de avansarea lucrărilor Consiliului privind legislația UE, de asigurarea continuității agendei UE, a unor procese legislative bine organizate și a cooperării dintre statele membre. Pentru aceasta, Președinția trebuie să acționeze ca un intermediar onest și neutru, se arată în misiunea asumată de toate statele membre.
Pagina 1 din 1
