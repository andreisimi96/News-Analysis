La o zi după ce a fost condamnată, definitiv, de Înalta Curte de Casație și Justiție, Elena Udrea a fost dată în urmărire internațională de Poliția Română.
Oficiali din Poliția Română au declarat, aseară, pentru „Evenimentul zilei”, că au primit de la instanță documentele solicitate, în speță decizia Tribunalului București care a admis emiterea unui mandat european de arestare și aprobarea solicitarii ca Elena Udrea să fie dată în urmărire internațională.
„Conform procedurii, a fost dată, inițial, în urmărire națională, iar atunci când au fost primite documentele de la instanță, informațiile au fost introduse în baza de date a Centrului de Cooperare Poliţienească Internaţională (CCPI), canalul de cooperare polițienească al Europol și Interpol”, ne-a explicat oficialul IGPR.
De asemenea, aseară urma să fie transmisă o adresă către autoritățile din Costa Rica, care să confirme dacă Udrea se află sau nu acolo.
Toader: extrădarea este posibilă
Pe site-ul Poliției Române, Elena Udrea se află, acum, la categoria „Persoane urmărite”, în baza unui „mandat de executare a pedepsei închisorii nr. 44 din 05.06.2018 emis de Tribunalul Bucureşti Secţia I a Penală”, fiind condamnată, marți, la 6 ani de închisoare, cu executare, pentru abuz în serviciu, în dosarul „Gala Bute”.
Pe de altă parte, Ele na Udrea susține că a cerut autorităților din Costa Rica statut de refugiat. Din datele furnizate autorităților române, ea are, în prezent, statutul de azilant. Fiind însărcinată, dacă va naște în acea țară, Udrea nu pote fi extrădată, susține Dragoș Dolănescu, deputat în Costa Rica. El a declarat că legislația nu permite despărțirea copilului născut acolo de mamă.
Legat de extră darea Elenei Udrea, ministrul Justiției, Tudorel Toader, a declarat că este posibilă chiar dacă nu avem un tratat bilateral cu Republica Costa Rica, „în temeiul curtoaziei internaţionale, cu asigurarea reciprocităţii”. A doua procedură se poate realiza în baza convenţiilor multilaterale. Intervalul de timp ţine de legislaţia Republicii Costa Rica.
Prins în 2014, în urma unei operațiuni internaționale a Interpol
Singurul român extrădat din Costa Rica este Emil Dan Sîrbu (foto), acum în vârstă de 50 de ani, un timișorean, urmărit internațional în categoria „Most Wanted”, pentru trafic de cocaină. El a fost adus în țară, în noaptea de 27/28 iunie 2014.
Acesta a fost condamnat la 13 ani de închisoare, întrucât împreună cu alte persoane, a organizat o grupare specializată în trafic internațional de droguri de mare risc (cocaină), pe relația America Centrală - România.
El a fost dat în urmărire internațională în 2006 și era inclus în cadrul operațiunii Infra Americas 2014, derulată sub coordonarea Interpol, pentru prinderea celor mai periculoși infractori internaționali.
Pagina 1 din 1
