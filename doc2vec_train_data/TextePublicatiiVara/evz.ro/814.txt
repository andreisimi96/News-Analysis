Markus Soeder repune crucea la locul ei
Toate birourile administraţiei din landul german Bavaria sunt obligate să afişeze, de vineri, la vedere crucea creştină în zona de intrare.
Universităţile, muzeele şi teatrele sunt şi ele sfătuite să aibă crucea creştină la vedere, dar nu sunt obligate la acest lucru, a declarat o purtătoare de cuvânt a Ministerului bavarez al artei şi ştiinţei. "Obligaţia de a prezenta crucea în zona de intrare este valabilă şi pentru toate autorităţile din subordinea Ministerului artei şi ştiinţei, cu excepţia colegiilor, teatrelor şi muzeelor. Pentru acestea este o recomandare", a precizat ea, potrivit Agerpres.  Legislaţia introdusă de noul premier bavarez Markus Soeder a fost un motiv de dezbatere politică încinsă, discuţia purtându-se în jurul locului pe care îl are creştinismul în identitatea germană şi asupra întrebării dacă nu cumva Bavaria estompează limitele dintre stat şi religie. Biserica catolică se bucură de un sprijin puternic în Bavaria. Cardinalul din Munchen Reinhard Marx a denunţat totuşi măsura drept o tentativă de a exploata crucea pentru câştiguri politice.
Soeder şi Uniunea Creştin-Socială (CSU) speră să-şi păstreze majoritatea absolută în alegerile parlamentare regionale din octombrie, după ce a pierdut în septembrie anul trecut în faţa formaţiunii populiste Alternativa pentru Germania (AfD) la nivel naţional.  Soeder este aşteptat la Roma în contextul în care obligaţia de afişare a crucii intră în vigoare, urmând să aibă întâlniri cu Papa Francis şi cu Papa emerit Benedict al XVI-lea, care este şi el bavarez.
Pagina 1 din 1
