EVZ vă dezvăluie, în exclusivitate, o serie de episoade fascinante și total necunoscute din viața controversatei Gabriela Drâmbă, a doisprezecea soție a despotului genocidar Jean-Bedel Bokassa, autoproclamat „împărat” al așa-zisului Imperiu Centrafrican, în 1976, și prieten al dictatorului Nicolae Ceaușescu.
Etichetată drept „Mata Hari de România” - fostul șef al spionajului, Ioan Mihai Pacepa, a numit-o, în „Orizonturi roșii”, „agent model” al Securității –, fosta doamnă Bokassa este, în prezent, o femeie de succes care desfășoară numeroase businessuri imobiliare, a deținut până de curând un magazin de bijuterii, în centrul Capitalei, și locuiește într-o vilă luxoasă din imediata proximitate a Bucureștiului.
Curtată de Adrian Năstase!
Puțini sunt cei care știu că, la începutul anilor ’70, Gabriela Drâmbă – pe atunci o tânără blondă cu ochii albaștri și talie de viespe, așa cum ne-au descris-o cei care au cunoscut-o în perioada de glorie – era curtată intens de junele... Adrian Năstase, viitor președinte al PSD și premier al României, care obișnuia să o scoată „la suc”, în Parcul Cișmigiu, dar și la diverse restaurante. În pofida acestor semne de bun augur, idila avea să se sfârșească brusc, când Gabriela Drâmbă s-a logodit cu un cetățean italian stabilit pe malurile Dâmboviței, despre care nu am reușit să aflăm informații suplimentare.
În aceeași perioadă, tânăra devenise o prezență obișnuită a anturajelor „de fițe” din Dorobanți, Primăverii și Băneasa, în care se învârteau odraslele de bani gata ai nomenclaturii comuniste, printre care „prințișorul” Nicu Ceaușescu și Jean Maurer, fiul fostului demnitar comunist Ion Gheorghe Maurer.
„Dansatoarea cu microfon”
Planurile de nuntă ale Gabrielei Drâmbă au fost îngropate pentru totdeauna, din rațiuni care o depășeau cu totul, pe fundalul vizitelor pe care dictatorul centrafrican Jean-Bedel Bokassa începuse să le efectueze în România, prima având loc în iulie 1970. De notat că tiranul a solicitat ajutorul omologului său, Nicolae Ceaușescu, pentru exploatarea bogățiilor naturale din țara sa, iar tovarășul – tentat de uraniul și diamantele Africii Centrale – și-a anunțat disponibilitatea de a se implica activ în construcția de căi ferate (esențiale pentru o republică bananieră recentă fără ieșire la ocean).
Potrivit lui Pacepa, Securitatea a scos-o în cale lui Bokassa pe „agenta DIE” Gabriela Drâmbă, fiind de notorietate faptul că africanul, care avea deja unsprezece soții de culoare și o liotă de copii, era un mare consumator de distracții. Fostul șef al spionajului românesc insistă că întâlnirea a fost regizată într-un bar din centrul Bucureștiului, unde tânăra – numită „dansatoarea cu microfon” – l-a momit pe Bokassa.
După o perioadă, acesta l-a sunat pe Ceaușescu și l-a rugat să i-o trimită pe Gabriela în Africa Centrală, fiindcă se îndrăgostise de ea și intenționa să o ia de soție. Zis și făcut: tânăra a fost trimisă „cadou” lui Bokassa, în 1975.
Versiunea lui Pacepa
Iată versiunea lui Pacepa: „„Stele” era eufemismul pe care Ceaușescu și Elena îl foloseau pentru diamante. Amândoi erau atât de fascinaţi de diamante încât ei înşişi au pus la cale și au condus o operaţiune împotriva dictatorului centrafrican Jean Bedel Bokassa cu scopul de a obţine de la el terenuri concesionate cu minereuri preţioase.
În 1975, ei l-au invitat pe Bokassa să facă o vizită oficială la Bucureşti, unde au remarcat că acesta era văzut deseori în compania unei românce splendide, Gabriela, pe care ei o aleseseră în acest scop. După câteva săptămâni, la rugămintea lui Bokassa, Gabriela a fost trimisă la Bangui cu unul din avioanele personale aparţinând lui Ceaușescu, fiind însoţită de către consilierul-șef al lui Ceaușescu, Vasile Pungan. Gabriela Bokassa, soţia româncă a împăratului Bokassa I al Imperiului Centrafrican (actualmente Republica Centrafricană), a devenit unul din exemplele preferate ale lui Ceaușescu, arătând cum un agent secret poate fi infiltrat într-o ţară-scop la cel mai înalt nivel”.
