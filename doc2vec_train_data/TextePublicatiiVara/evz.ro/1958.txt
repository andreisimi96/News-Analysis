Netanyahu: “Bashar al-Assad nu mai este în siguranţă, regimul său nu mai este în siguranţă. Dacă ne împuşcă de sus[...] îi vom distruge puterea”.
Regimul preşedintelui sirian Bashar al-Assad 'nu mai este ferit de represalii', a avertizat joi premierul israelian, Benjamin Netanyahu, aflat în vizită la Londra, relatează AFP.
'Cred că Assad va trebui să ţină cont de aceasta (...) Acum că războiul s-a încheiat, că Daesh este învins şi Bashar al-Assad invită Iranul sau îi permite să vină (cu trupe pe teritoriul sirian n.r.) cu intenţia de a ataca Israelul pentru a distruge, ipotetic, Israelul de pe teritoriul sirian. Bashar al-Assad nu mai este în siguranţă, regimul său nu mai este în siguranţă', a spus Netanyahu în cursul unei întâlniri cu presa la think tank-ul londonez Policy Exchange.
"Dacă ne împuşcă de sus, aşa cum tocmai am demonstrat, îi vom distruge puterea", a adăugat el.
Israelul a efectuat la 10 mai zeci de raiduri aeriene împotriva unor ţinte prezentate ca fiind iraniene în Siria, pretinzând că ripostează la tiruri cu rachete iraniene împotriva zonei din Platoul Golan aflate sub controlul său.
"Cred că există o nouă abordare care trebuie adoptată şi Siria trebuie să înţeleagă că Israelul nu va permite amplasarea unei prezenţe militare iraniene în Siria împotriva Israelului. Şi consecinţele nu vor fi numai pentru forţele iraniene, ci şi pentru regimul Assad", a avertizat Benjamin Netanyahu.
"Cred ca acesta este un lucru pe care trebuie să-l ia în serios", a spus liderul israelian, mai scrie AGERPRES
Pagina 1 din 1
