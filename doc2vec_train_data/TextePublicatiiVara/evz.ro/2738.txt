Premierul grec, Alexis Tsipras, și omologul său macedonean, Zoran Zaev, au discutat la telefon luni pentru a încheia discuţiile despre viitoarea denumire a Fostei republici iugoslave Macedonia (FYROM), care produc tensiuni imense în relațiile dintre cele două state de aproape trei decenii și blochează aderarea la Uniunea Europeană a guvernului de la Skopje.
Tsipras și Zaev urmează să mai aibă o discuție, marți, informează AGERPRES.
„Premierul Alexis Tsipras a avut în această după-amiază o convorbire la telefon cu premierul FYROM, Zoran Zaev, care s-a desfăşurat într-o atmosferă bună”, a indicat administrația Tsipras într-un comunicat. „Cei doi premieri au căzut de acord pentru încheierea discuţiilor în cadrul unei noi convorbiri telefonice marţi dimineaţa”, se mai spune în comunicat.
Cele două guverne lucrează de luni de zile în încercarea de a soluţiona această problemă, care tensionează relaţiile dintre Atena şi Skopje din 1991.
Grecia îi refuză ţării vecine dreptul de a purta acelaşi nume cu cel al provinciei elene nordice Macedonia şi opune un veto la aderarea fostei republici iugoslave în NATO şi în Uniunea Europeană, atât timp cât problema nu este soluţionată, cu toate că ţări precum SUA, Rusia sau Marea Britanie recunosc deja Macedonia sub acest nume.
Atena nu desemnează statul vecin decât sub acronimul FYROM (Fosta republică iugoslavă Macedonia, în engleză), la fel ca Parisul şi Berlinul, printre altele.
Compromisul avut în vedere, şi care este respins de opoziţia atât faţă de Zaev cât şi faţă de Tsipras, vizează autorizarea ex-republicii iugoslave să adopte o denumire care să includă cuvântul „Macedonia”, precum „Macedonia de Nord”, care pare să fie într-o poziţie bună, dar sub rezerva ca această modificare să fie înscrisă în Constituţie.
Pagina 1 din 1
