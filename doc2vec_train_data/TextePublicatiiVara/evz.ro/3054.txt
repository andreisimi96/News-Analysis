La această oră 3.300 de pompieri, în total, din mai multe zone ale ţării sunt deja pregătiţi de intervenţie, în contextul ploilor abundente care sunt aşteptate în cursul zilei de azi.
Codul galben instituit de Administraţia Naţională de Meteorologie arată că în Banat, Crişana, Maramureş, Transilvania şi Oltenia, dar şi în zonele montane, vor fi ploi torenţiale, căderi de grindină, intensificări ale vântului.
Ca atare, autorităţile au luat deja măsuri preventive, pompierii fiind pregătiţi să intervină în ariile care vor fi lovite de natură.
"În contextul emiterii, de către Administraţia Naţională de Meteorologie, a atenţionării Cod galben pentru perioada 13 iunie, ora 14,00 - 15 iunie, ora 08,00, ce vizează instabilitate atmosferică accentuată, averse torenţiale, frecvente descărcări electrice, vijelii şi căderi de grindină în Banat, Crişana, Oltenia, Maramureş, Transilvania, jumătatea de vest a Munteniei şi zonele de munte, IGSU a dispus unităţilor subordonate luarea măsurilor necesare pentru prevenirea şi gestionarea operativă a unor eventuale situaţii de urgenţă", arată comunicatul de presă transmis de Inspectoratul General pentru Situaţii de Urgenţă.
Pompierii au la dispoziţie motopompe de mare capacitate pentru evacuarea apei, bărci şi autospeciale.
"Dacă situaţia din teren o va impune, la nivelul inspectoratelor pentru situaţii de urgenţă se vor activa grupele operative şi centrele judeţene de coordonare şi conducere a intervenţiei, care au în componenţă reprezentanţi ai tuturor structurilor cu atribuţii în managementul situaţiilor de urgenţă", se arată în continuare.
Populaţia este sfătuită să ia, la rândul ei, măsuri preventive, fiecare în locul în care trăieşte. Cel mai important e ca şanţurile de pe marginea străzilor să fie curăţate, în aşa fel încât apa să se scurgă.
"Având în vedere posibilitatea averselor cu acumulări semnificative de apă, recomandăm populaţiei din zonele vizate de avertizări să ia măsuri pentru curăţarea şanţurilor şi rigolelor de scurgere pentru facilitarea evacuării normale a apelor pluviale", concluzionează IGSU.
Pagina 1 din 1
