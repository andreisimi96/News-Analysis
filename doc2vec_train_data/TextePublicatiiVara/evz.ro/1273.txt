Marco Giungi, Marin Cazacu, Teodor Meleşcanu(foto: Marius Vlad)
Marco Giungi: Ştim că imperiile se nasc şi se destramă. Ce rămâne este ce putem învăţa unii de la ceilalţi, este ceea ce a declarat Excelența Sa, Ambasadorul Republicii Italiene la București
Ambasadorul Italiei la Bucureşti, Marco Giungi, a vorbit, luni, la recepţia de Ziua Italiei, despre dialogul bilateral, despre actualul context politic din ţara pe care o reprezintă şi despre faptul că esenţa parcursului relaţiilor dintre state este "că putem învăţa unii de la ceilalţi".
"Nu vă voi deranja cu cifre. Le ştiţi deja şi ideea nu este să fim pe locul întâi într-un domeniu şi pe locul al doilea în alt domeniu. Este, mai degrabă, vorba de creştere. Tot mai mulţi italieni vin în România şi viceversa. Se fac tot mai multe schimburi de bunuri iar legăturile noastre devin mai puternice", a spus Marco Giungi.
În opinia sa, unele dintre motivele pentru un asemenea succes sunt "apropierea culturală şi lingvistică, dar şi faptul că, odată ce condiţiile au fost propice, relaţiile interumane au înflorit".
"Italienii au venit aici şi au rămas (...). Românii din Italia nu mai sunt nou-veniţi", a punctat Marco Giungi. De asemenea, a evidenţiat şi fundamentul latin al României şi Italiei.
"Suntem latini. Ne mândrim cu multe lucruri, dar nu credem că lucrurile de care suntem mândri ne fac mai buni decât pe ceilalţi. Ştim că imperiile se nasc şi se destramă şi ce rămâne este ce putem învăţa unii de la ceilalţi", a afirmat Marco Giungi.
El a amintit că un nou guvern a fost creat în ţara sa vinerea trecută, la 84 de zile după alegeri, şi a punctat că acesta este "un record pentru Italia, dar nu un record pentru Europa".
"Suntem flataţi de emoţia cu care acest proces a fost urmărit în Europa. Este de înţeles. Suntem atât de conectaţi unii cu alţii, încât ce se întâmplă într-o ţară are, inevitabil, consecinţe în alte părţi", a mai spus Marco Giungi.
În context, Marco Giungi a punctat atitudinea României. "Am apreciat foarte mult, zilele acestea, modul în care prietenii noştri români şi-au arătat interesul, compasiunea şi înţelegerea, evitând să exprime orice eventuală îngrijorare într-un mod contraproductiv. Sunt sigur că un nou guvern va fi capabil şi dispus să continue pe drumul respectului reciproc atât bilateral, cât şi în căminul nostru european, unde Italia are, cu siguranţă, un rol de jucat", a afirmat diplomatul.
