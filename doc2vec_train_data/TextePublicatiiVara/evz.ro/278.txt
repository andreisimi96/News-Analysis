Partidul populist de dreapta AfD a organizat proteste la Berlin cu o participare mult mai slabă decât era anunţat. În schimb, participanţii la contrademonstraţie s-au făcut mai bine remarcaţi. Christoph Strack comentează
Libertatea de a demonstra este parte a democraţiei. Demonstraţiile şi protestele sunt expresia disputelor politice. Iar în istoria Republicii Federale demonstraţii masive, violente, au avut loc în momente de cotitură, fiind de altfel şi ani cu o participare numeroasă la vot.
Duminică, 27 mai, zeci de mii de oameni au ieşit în stradă la Berlin. Unii au protestat contra islamului, contra cancelarei Merkel şi a refugiaţilor, ceilalţi pentru o societate deschisă. Potrivit Poliţiei, pe străzile capitalei germane s-au aflat 5.000 de simpatizanţi ai formaţiunii Alternativa pentru Germania (AfD) şi "mult peste 25.000" de contrademonstranţi. În ambele tabere s-a constatat prezenţa ridicată a tinerilor. Participanţii la contrademonstraţie au fost chiar cu mult mai tineri decât susţinătorii AfD.
Primul îndemn care s-a făcut auzit în debutul demonstraţiei AfD a fost "rezistenţă, rezistenţă", repetat apoi pe parcursul celor 3 ore de protest. Vicepreşedintele grupului parlamentar AfD, Beatrix von Storch, a lansat un atac verbal la adresa cetăţenilor germani cu origini străine. Şeful partidului, Jörg Meuthen, a numit-o pe Angela Merkel "marea preoteasă a cinismului puterii" şi a deplâns, în context, "violarea culturii germane" şi "nebunia gender". Şi, desigur, pe parcursul celor trei ore de protest, demonstranţii au tot repetat sloganul anti-islam "Afară cu islamul!". Un îndemn la rezistenţă faţă de o societate pluralistă şi deschisă din punct de vedere religios.
Apoi s-a auzit sunetul libertăţii
Protestatarilor AfD le-au ţinut piept zeci de mii de contrademonstranţi care, în diverse părţi ale capitalei, au demonstrat răsunător, cu creativitate, patos, sau furie împotriva rasismului şi a discriminării, pentru o societate deschisă, multiculturală. "Berlinul este mai puternic", se putea citi pe o pancartă. Berlinul, acest oraş deschis, multicultural, uneori prea zgomtos şi enervant, s-a dovedit a fi mai puternic în această zi de duminică. Un adevărat "carnaval al culturilor" cu protestatari în mare parte veseli dar fermi: "Afară cu naţionalismul din capetele oamenilor..." Societatea a arătat că nu doreşte să-i fie răpite varietatea şi contrastele şi că ştie să se împotrivească.
Demonstraţiile şi contrademonstraţiile sunt parte importantă a democraţiei. O dispută căria i-a făcut faţă ţara, aşa cum trebuia să şi fie. Poliţiei i se cuvin mulţumiri pentru o manifestare lipsită de incidente. Într-o zi caniculară, încinsă şi politic, forţele de ordine din diverse părţi ale Germaniei au făcut posibilă confruntarea politică, disputa specifică democraţiei şi protestul răsunător al Berlinului. Când vocile stridente ale reprezentanţilor AfD au încetat, iar sunetul puternic al taberei contrademonstranţilor s-a pierdut în zare, a răsunat aşa-numitul "Clopot al Libertăţii". Un simbol mai mult decât nimerit pentru o zi ca aceasta.
Pagina 1 din 1
