Comentarii | 2 Vizualizari
Un crescător de oi din localitatea clujeană Deuşu, comuna Chinteni a trăit miercuri, 23 mai, un adevărat film de acţiune.  Bărbatul s-a trezit fără 17 oi în turmă şi a pornit în căutarea hoţilor, dar, în loc de explicaţii, s-a ales cu lovituri de bâtă.
Adrian Goga este crescător de oi în localitatea Deuşu, comuna Chinteni, având împreună cu soţia lui peste 450 de oi, pe care ciobanul său le duce la păscut pe terenurile închiriate din zonă.
Însă miercuri, bărbatul s-a trezit fără aproape 20 de oi. Prădat de hoţi, bărbatul s-a transformat în detectiv şi a plecat în căutarea mioarelor lipsă. 17 la număr. A găsit una din oi în turma unui proprietar din satul vecin, Măcicaşu.  Căutând să afle adevărul, în loc de explicaţii, bărbatul a primit o bătaie zdravănă. Nici măcar autorităţile n-au putut clarifica situaţia. La sosirea mascaţilor, proprietarul bătăuş a ascuns oaia furată şi a spus că nici măcar nu şi-a atins victima.
“Ieri pornisem prin zonă să-mi găsesc oile furate pe păşunea din Sânmărtin şi mă aflam în satul învecinat, Măcicaşu, la turma lui unu` Nechita. Ne-am cerut voie de la cioban să ne uităm puţin la oi şi am găsit un miel de-al meu, dintre cei furaţi, căruia i se tăiase însă urechea unde avusese imprimat un “V”, semnul de recunoaştere al oilor mele. I-am zis atunci ciobanului să-l sune pe proprietar ca respectivul să vină încoace şi să-mi spună cine a adus mielul şi unde-s celelalte animale ale mele”. Le-a declarat  Goga  jurnaliştilor de la Gazeta de Cluj.
Bărbatul a povestit cum după o jumătate de oră a apărut şi Nechita, înarmat cu o bâtă, care, fără prea multe cuvinte, a sărit pe el împreună cu ciobanul.
“Am reuşit până la urmă să scap şi am sunat la postul de poliţie din Baciu. Însă n-am avut niciun rezultat, deoarece poliţiştii de acolo erau mobilizaţi la o intervenţie de urgenţă, aşa că am apelat la 112. Apoi, zicându-mi-se că vor veni două echipaje de trupe de intervenţie am ieşit la strada principală, ca să-I întâmpin, nu înainte de a-l lua în maşină şi pe prietenul meu, care a scăpat şi el, cu greu, din ghearele lui Nechita şi ale ciobanului, care-l atacaseră. A durat circa o oră până la venirea “mascaţilor”, însă când aceştia au ajus la faţa locului n-au găsit mielul meu, iar Nechita le-a spus că nu a comis nicio ilegalitate, ba mai mult, nu mi-a clintit nici măcar un fir de păr din cap. Desigur, au avut timp din belşug ca să-l ascundă”, a adăugat bărbatul.
După bătaie, Adrian Goga a primit îngrijiri medicale până a  doua zi, la ora 2.30 dimineaţa, la U.P.U. Cluj-Napoca.
