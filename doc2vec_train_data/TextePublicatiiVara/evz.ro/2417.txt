Probabil cel mai discutat eveniment internațional al acestui an este, în continuare, întâlnirea dintre liderul Coreei de Nord, Kim Jong-un, și președintele american, Donald Trump. După o perioadă de tensiune și una de calmă reîmpăcare, întâlnirea la care se va discuta denuclearizarea peninsulei din Orientul Îndepărtat este la doar două zile distanță, iar evenimentul care părea, cândva, că nu se va petrece niciodată a fost demarat de sosirea lui Kim în Singapore.
Liderul Kim Jong-un a sosit, duminică, în Singapore, înaintea unui summit istoric cu preşedintele Donald Trump, a informat presa locală, transmite AGERPRES. Kim a sosit pe aeroportul Changi din Singapore la bordul unui zbor Air China, care a aterizat la ora 14.38 (6.38 GMT), urmând să fie condus apoi la hotelul St Regis, unde delegaţia sa va fi cazată, a relatat Channel NewsAsia.  Nu a existat nicio înregistrare a sosirii liderului nord-coreean.  Trump urmează să sosească câteva ore mai târziu din Quebec, unde a participat la summitul G7 împreună cu alţi lideri mondiali.  Summitul Trump-Kim, care va avea loc la hotelul Capella marţi dimineaţă, va marca prima întâlnire dintre liderul nord-coreean şi un preşedinte american în exerciţiu.  Discuţiile se vor concentra pe obţinerea unui acord privind denuclearizarea Coreii de Nord în schimbul relaxării sancţiunilor economice şi diplomatice.  După sosire, cei doi lideri urmează să se întâlnească separat cu premierul ţării gazdă, a precizat Ministerul de Externe din Singapore, într-un comunicat difuzat duminică.  Potrivit comunicatului, premierul Lee Hsien Loong se va întâlni cu Kim duminică şi cu Trump luni.
Pagina 1 din 1
