Din pet-uri să facem accesorii vestimentare. Iată în esenţă ideea celor trei eleve din Cluj care au câştigat primul concurs de start-up-uri din România destinat liceenilor.
Din asemenea materie primă, care altfel ne poluează natura, mai ales dacă sunt aruncate la întâmplare, se pot crea brăţări, cercei sau lănţişoare. Trei colege de clasă de la Liceul „Avram Iancu” din Cluj-Napoca, Astrid Frâncu, Antonia Andraşoni şi Raluca Dragonici, au participat ci ideea lor la concursul organizat de iXperiment, primul accelerator de afaceri din ţara noastră destinat liceenilor, anunţă Mediafax.
”Împreună cu colegele mele de clasă Antonia Andraşoni şi Raluca Dragonici am format echipa Kaarma şi am pus bazele unei afaceri prin care ne-am propus să transformăm PET-urile care poluează râurile în accesorii vestimentare din plastic, cum sunt brăţările, cercei şi lănţişoarele.
Ideea a avut-o Raluca, după care am dezvoltat împreună acest proiect de antreprenoriat, care a câştigat concursul organizat de iXperiment, primul accelerator de start-up-uri creat pentru elevii de liceu din România.
Ne-am dat seama că ecosistemul din ţara noastră are mult de suferit din cauza poluării, mai ales din cauza PET-urilor care plutesc pe râurile de la noi şi se adună pe maluri, astfel că ne-am gândit la o soluţie.
Vom înfiinţa şi un magazin online în care să ne vindem produsele care vor fi create de noi”, a povestit Astrid.
Ideea va fi pusă în practică după ce fetele vor demara o campanie de strângere de fonduri, nu înainte de a înfiinţa o firmă. Cu banii pe care speră să îi obţină vor cumpăra o imprimantă 3D pentru realizarea accesoriilor. Cele trei fete vor să îşi continue proiectul şi după finalizarea cursurilor liceale. Vor fi astfel partenere şi pe timpul studenţiei.
”Aceasta este noua generaţie de antreprenori, copiii având o creativitate puternică care poate fi fructificată. Sunt elevi dimineaţa şi antreprenori seara. În finala competiţiei au intrat 9 proiecte de afaceri prezentate de echipe de liceeni clujeni din clasele a IX-a – a XII-a. Domeniile de activitate ale start-up-urilor prezentate au fost diverse. Toate echipele vor fi susţinute mai departe în dezvoltarea afacerilor lor”, a conchis Marius Mariş, organizatorul concursului.
Pagina 1 din 1
