Premierul israelian Benjamin Netanyahu şi-a încheiat la Londra turneul European, ocazie cu care premierul britanic Theresa May şi-a exprimat preocuparea faţă de pierderile de vieţi palestiniene în confruntările de la frontiera cu Gaza, dar a adăugat că “Marea Britanie recunoaşte dreptul legitim de apărare al Israelului”.
Benjamin Netanyahu a subliniat scopul vizitei sale la Londra înaintea convorbirilor cu premierul britanic, căreia i-a spus, potrivit RRA: “Doresc să abordez două probleme şi două obiective pe care le împărtăşim. Primul este cum asiguraţi că Iranul nu are arme nucleare, iar al doilea subiect este legat de modul în care poate fi răsturnată agresiunea Iranului în regiune şi în special în Siria. Cred că putem găsi modalităţi de colaborare pentru a atinge ambele obiective.
În ceea ce priveşte Gaza, problemele sunt înrădăcinate în scopul fundamental din carta Hamas de a distruge Israelul. Nu sunt proteste paşnice la frontieră.
Pe lângă incendierea culturilor agricole, cei care atacă sunt plătiţi şi împinşi de Hamas pentru a se infiltra în Israel, ca să omoare chiar lângă graniţă şi să răpească soldaţi. Acesta nu este un protest non-violent, dimpotrivă. Facem tot pentru a proteja vieţile israelienilor. Atacurile la frontiera dintre Gaza şi Israel sunt o nouă tactică a teroriştilor, care vizează ţinte civile sau folosesc civili ca scuturi umane”.
Pagina 1 din 1
