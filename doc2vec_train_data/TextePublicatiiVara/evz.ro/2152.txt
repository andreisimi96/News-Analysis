Comentarii | 1680 Vizualizari
Incident ciudat în Franța, petrecut în urmă cu câteva luni. Ultima achiziție a armatei franceze, un vultur dresat pentru a ataca dronele inamice, a fost implicată într-un accident, în urma căruia o fetiță a fost rănită.
Un vultur regal dresat de aviaţia franceză pentru a ataca dronele a rănit o fetiţă în Pirinei în luna aprilie, a declarat vineri un purtător de cuvânt al forțelor armate din Franța, relatează AGERPRES.
„Incidentul a avut loc în 17 aprilie, în timpul vacanţelor şcolare, în Pirinei, în cadrul unui antrenament de 'zbor liber' al unuia dintre vulturii noştri (...) Este vorba de un animal sălbatic. Vulturul a fost atras de o vestă din jurul taliei fetei, pe care a confundat-o cu o dronă. Fata a suferit o zgârietură în partea inferioară a spatelui”, a explicat colonelul Olivier Celo.
„Comandantul bazei aeriene din Mont-de-Marsan”, din departamentul Landes (sud-vest), Franța, unde vulturul este dresat în cadrul unui program experimental, „a contactat-o pe mama fetei”, a adăugat purtătorul de cuvânt.
Programul vulturilor care interceptează drone, implementat la baza aeriană 118 din Mont-de-Marsan, a fost inspirat de un experiment din Olanda, unde poliţia a fost prima care a încercat să dreseze aceste păsări de pradă pentru a intercepta dronele.
Însă utilizarea animalelor sălbatice în lupta contra dronelor pare mai problematică decât se aştepta: în decembrie experimentul olandez a fost întrerupt, deoarece s-a constatat că vulturii erau imposibil de controlat, iar gestionarea experimentului era foarte scumpă.
„Probabil vom limita ambiţia programului la protecţia unor medii limitate cum ar fi o bază aeriană”, a precizat oficialul. „Evaluarea luptei anti-drone cu ajutorul acestor păsări de pradă va avea loc până la sfârşitul lui 2018, însă vom opri zborurile libere în perioada vacanţelor şcolare şi pe parcursul verii”, a adăugat el.
Pagina 1 din 1
