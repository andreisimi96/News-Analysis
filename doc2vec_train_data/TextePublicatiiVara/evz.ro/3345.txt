Ministrul Justiției, Tudorel Toader, a precizat că, mai întâi, trebuie să fie făcute publice materialele semnate de 1000 de magistrați și adresate către CSM în care acuză presiuni din zona politică asupra justiției, întrucât discuțiile ar putea intra „în derizoriu”.
„Cred că cele două teme aduse în discuție sunt extrem de importante și trebuie discutat la nivelul garantului independenței justiției. Procedural, azi, nu am aceea declarație și nici memoriul asociației profesionale semnat de 1000 de magistrați cărora trebuie să le răspunde. Trebuie să dăm un răspuns argumentat și procedural era să am acel discurs, acel memoriu. Eu cred că trebuie reținute spre dezbatere, dar cu rugămintea să difuzați materialele pe care le discutăm, altfel intrăm în derizoriu. Eu fără să citesc, nu voi putea dezbate.
Este o problemă foarte importantă, care trebuie dezbătută.
Eu am opinat că sunt cele două probleme cele mai importante de pe ordinea de zi, dar pe lista suplimentară. Aici este o problemă de fond, o problemă referitoare la separarea puterilor în stat.
Există o tentație a puterii indiscutabilă, o tentație a puterii de a se extinde. Uitați-vă numai la conflictele instituționale sesizate la CCR: de fiecare dată o putere a reclamat faptul că o altă putere a intrat peste atribuțiile ei”, a declarat Tudorel Toader.
Scrisoarea judecătorilor a fost trimisă Consiliului Superior al Magistraturii (CSM) ca reacție la discursurile  liderilor coaliției, de la mitingul PSD din Capitală.
Magistrații au cerut conducerii CSM să ia măsuri pentru apărarea independenţei justiţiei.
Pagina 1 din 1
