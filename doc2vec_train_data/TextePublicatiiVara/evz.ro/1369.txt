Comentarii | 9 Vizualizari
Netanyahu vrea să-i convingă pe europeni să renunţe la acordul nuclear cu Iranul. Angela Merkel susţine o strategie diferită. Va putea ea convinge în politica externă? Christoph Strack are îndoieli că o va face.
Discuţia a durat mai mult decât era prevăzut. Însă abordarea complet diferită a acordului nuclear cu Iranul este la fel de frapantă ca înaintea convorbirilor. Cancelara Angela Merkel şi premierul israelian Benjamin Netanyahu continuă să urmeze strategii diferite în chestiunea înţelegerii privind programul nuclear al Iranului.
Ambele părţi resping categoric o prezenţă a Iranului în Siria. "Respingem lucrul acesta în cei mai stricţi termeni", a afirmat Angela Merkel legat de prezenţa combatanţilor şiiţi din Iran în ţara învecinată Israelului. Premierul Benjamin Netanyahu a sugerat un scenariu de groază conform căruia Iranul şi-ar putea spori trupele în Siria de la 18.000 la 80.000 de luptători, iar Siria, preponderent sunită, ar putea fi marcată de un război religios şi alte valuri de refugiaţi ar putea lua calea Europei.
Politică şi un scenariu ameninţător
Evaluarea situaţiei din Siria a fost umbrită de controversa în jurul acordului nuclear cu Iranul. Scurta vizită a premierului israelian cu opriri la Berlin, Paris şi Londra vizează mai ales determinarea europenilor să renunţe la înţelegerea încheiată cu Teheranul. Fiindcă, după retragerea SUA din acord, şeful guvernului israelian îşi doreşte un sfârşit al pactului. Dar Berlinul a remarcat că Netanyahu nu şi-a justificat această cerere prin înaintarea unei ample documentaţii care să fi atestat faptul că Iranul continuă cercetările în vederea producerii bombei atomice.
Christoph Strack, DW
În schimb, el a vorbit despre sumele mari de bani şi despre cooperarea economică a Iranului cu numeroase ţări, pe care acordul nuclear i le-ar fi asigurat Teheranului. Netanyahu a mai amintit şi despre ameninţarea unui Iran tot mai puternic la adresa altor ţări din lumea arabă.
