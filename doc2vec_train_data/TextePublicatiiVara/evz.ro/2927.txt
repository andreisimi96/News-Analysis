Preşedintele american Donald Trump a afirmat marţi, după summit-ul istoric din Singapore cu liderul nord-coreean Kim Jong-un, că relațiile dintre cele două state vor deveni, în curând, și mai apropiate, prezentând o propunere îndrăzneață . Întâlnirea istorică dintre Trump și Kim era, deja, marcată ca fiind o reușită diplomatică și văzută ca fiind o șansă foarte mare pentru a detensiona problema nucleară, dacă se vor finaliza cu succes.
Trump a ținut să menționeze că îl va invita „cu siguranță” pe Kim la Casa Albă, răspunzând la întrebarea unui reporte, în timpul conferinței de după încheierea summit-ului. Liderul nord-coreean nu a participat la întâlnirea cu ziariștii, dar a fost elogiat de Trump ca fiind un „bărbat foarte talentat” și un „negociator foarte inteligent”, relatează Business Insider.
Președintele american a susținut și că doreşte să viziteze „la momentul potrivit” Phenianul, iar acest eveniment, împreună cu ipotetica venire a lui Kim la Washington, ar trebui să oficializeze apropierea relaţiilor, relatează AGERPRES.
În conferinţa de presă pe care a organizat-o după summit, Trump a ţinut să precizeze că „unele lucruri care au fost convenite nu au fost reflectate în documentul comun” semnat la întâlnire.
Pe de altă parte, preşedintele american a respins sugestia unui reporter în sensul că a cedat prea mult în schimbul reuniunii cu liderul nord-coreean.
„Nu am cedat nimic altceva decât că da, am acceptat să ne întâlnim”, a afirmat Trump, explicând că a obţinut în schimb, între altele, angajamentul lui Kim Jong Un faţă de denuclearizare, eliberarea a trei deţinuţi americani de către Phenian şi o pauză de şapte luni de la testele balistice şi nucleare.
Întrebat de dimensiunile arsenalului nuclear nord-coreean, Trump a răspuns că este „substanţial”, adăugând că se aşteaptă ca procesul de denuclearizare din Coreea de Nord să „meargă foarte rapid”.
Cât priveşte angajamentul nord-coreean faţă de o „denuclearizare completă” a peninsulei coreene, dar nu şi „verificabilă şi ireversibilă”, cum cere Washingtonul, Trump a indicat, fără a da alte detalii, că vor avea loc inspecţii şi că sancţiunile vor rămâne în vigoare cât timp se va menţine ameninţarea armelor atomice.
Negocierile privind punerea în aplicare a documentului comun semnat marţi în Singapore vor începe de săptămâna viitoare, a mai consemnat AFP.
Liderul de la Casa Albă a mai menţionat în conferinţa de presă de după summit că un factor determinant în apropierea dintre SUA şi Coreea de Nord l-a reprezentat cazul lui Otto Warmbier, studentul american care a murit anul trecut, la scurt timp după eliberarea sa de către Phenian, după 18 luni petrecute în detenţie.
„Fără Otto, nu s-ar fi întâmplat asta”, a spus Trump. „Foarte mulţi au început să urmărească ce se întâmplă. Otto este cineva care nu a murit degeaba”.
Potrivit unor surse citate de Reuters, Kim Jong-un, care nu a participat la conferinţa de presă, urmează să plece din Singapore la ora locală 09.00 p.m. (13.00 GMT), iar delegaţia americană va pleca de asemenea marţi seară din oraşul-stat.
Pagina 1 din 1
