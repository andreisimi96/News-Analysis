Dan Ciprian Sfichi (stânga) și Bogdan Bănică. foto: monitorulsv.ro
Dan Ciprian Sfichi, polițistul lovit cu sabia în cap, în urmă cu șase luni, continuă recuperarea acasă, după ce a supraviețuit ca prin minune.
La începutul lunii decembrie a anului trecut, Dan Ciprian Sfichi, polițist la Serviciul de Acțiuni Speciale, a fost atacat în timpul unei percheziții. Acțiunea viza câțiva inculpați care continuau să desfășoare trafic de droguri, deși aveau un dosar pe rol. Dan Sfichi a fost lovit în cap cu o sabie, de către unul dintre interlopi, a fost dus de urgență la spitalul din Suceava și a supraviețuit. După 6 luni de spitalizare, polițistul a fost externat și va continua recuperarea acasă. Bogdan Bănică, liderul de la Suceava al Sindicatului Național al Polițiștilor l-a vizitat pe colegul său și a postat un mesaj pe Facebook.
„Intrând pe poarta mare în curtea îngrijită, l-am văzut. Era cu spatele, sprijinit într-o cârjă metalică. Am intuit că e el, după statură, chiar dacă ultimele luni şi-au pus amprenta vizibil asupra sa. Când s-a întors cu privirea spre mine, vă mărturisesc, am rămas fără cuvinte. La propriu. Cip,...atât am putut pronunţa desluşit...Am vrut să îl ajut să urce treptele. A refuzat categoric: Mă descurc, sunt băiat mare! Şi s-a descurcat! Le-a urcat singurel, fără sprijin. .... Am stat la poveşti apoi, cu el, cu familia. Am glumit, luând soarta la mişto. Mai lipsea puţin şi mă încuraja el pe mine: hai, mă, o să fie bine!. Mă uitam în ochii lui şi citeam VIAŢĂ. Exact VIAŢĂ îi citeam în ochi, şi încredere, şi...bucurie. Bucuria de a trăi, conştient fiind că a fost la un pas să dea noroc cu Sf. Petru”.
Pagina 1 din 1
