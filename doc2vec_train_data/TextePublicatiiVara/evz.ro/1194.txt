Kovesi nu trebuie revocată!
Kovesi nu trebuie revocată! Asta am susținut printr-o postare recentă și mulți au considerat că mă înscriu în corul celor care au criticat-o și acum o apără. Fals.
Vă propun o altă abordare, care nu are legătură cu decizia Curții Constituționale, cu îndemnurile venite din dreapta și din stânga, cu manifestațiile de protest sau cu strigătele de revoltă. Eu vă propun o analiză din perspectiva Binomului, așa cum l-am descoperit și definit în serialul EvZ Operațiunea "Noi suntem Statul".
Iată ce scriam pe o rețea de socializare:
Eu cred că dna Laura Codruța Kovesi nu trebuie revocată!  Nu merită statutul de victimă, pentru că este doar o persoană mediocră, sadică, cu accente paranoice. Trebuie să stea până la sfârșit ca să aibă trecute pe raboj toate viețile pe care le-a distrus împreună cu Florian Coldea.  De ce să preia altcineva mizeria pe care a făcut-o din 2015 încoace? De ce să nu se vadă toată monstruozitatea și prostia acestor sergenți majori mesianici și adulatorilor Binomului?
Reacțiile cititorilor au fost diverse, dar am constat că mulți nu înțeleg exact ce vreau să spun. Pentru că și de această dată românii sunt împărțiți în două tabere, fiecare ar vrea să o vadă sfârtecată pe cealaltă.
Binomul Kovesi-Coldea a reprezentat începând cu 2010-2011 nucleul unei structuri paralele de putere care a folosit forța instituțională a unor organizații spre zona Justiției, reușind reeditarea unui model din perioada comunistă în care administrarea actului de respectare și aplicare a legii era sub un control strict.
Protocolul dintre SRI și Ministerul Public a dezvăluit ceea ce știam cu toții, dar nu văzusem negru pe alb: procurorii dădeau raportul ofițerilor de informații, care-i aprovizionau cu note informative ce erau preluate după metoda copy-paste în rechizitorii. Rechizitorii care ajungeau în fața unor judecători, ce fie erau promovați din rândul procurilor DNA la ICCJ, fie erau ținuți în șah de către DNA cu dosare instrumentate de celebra secție aflată în subordinea Laurei Codruța Kovesi. Judecătorii independenți de Binom deveniseră o excepție, nu o regulă, iar acest "secret" era cunoscut de toată lumea. Numai că frica le fereca gurile!
Completând cu dezvăluirile presei, o parte descrise de-a lungul a zeci de episoade în serialul Operațiunea "Noi suntem Statul", în special cu amănuntele grețoase ale dosarelor "unității de elită" DNA de la Ploiești, am avut imaginea reală a unui sistem de forță care încălcând legea, dădea sentințe după impresii, informații și simpatii.
Iar dezvăluirea făcută recent de Traian Băsescu care a citat dintr-o notă strict secretă a SRI, ne-a demonstrat modul ocult, ilegal, în care erau construite dosarele penale. Vă reamintesc că într-o corespondență dintre SRI și DNA apărea următoarea formulare, la finalul ei:
"Vă adresăm rugamintea ca datele prezentate să fie destinate exclusiv procurorului de caz, potrivit principiului necesității de a cunoaște, fără a fi introduse în dosarul cauzei."
Semnătura aparținea, bănuiesc, prim-adjunctul SRI Florian Coldea. Adresa era către șefa DNA Laura Codruța Kovesi.
Nici nu mă mai interesează ce conține această notă, pentru că această formulare pe care o intuiesc a fi standard, adică prezentă în mii de note destinate procurorilor DNA, consacră un principiu care este propriu muncii de informații, nu realizării unui dosar penal.
Vă dau, rapid, trei articole din Constituție care sunt călcate în picioare:
Justiţia se înfăptuieşte în numele legii.
Justiţia este unică, imparţială şi egală pentru toţi.
Judecătorii sunt independenţi şi se supun numai legii.
