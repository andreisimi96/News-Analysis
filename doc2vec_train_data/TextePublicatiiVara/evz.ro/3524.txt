Mullah Fazlullah, liderul talibanilor pakistanezi şi totodată unul dintre cei mai căutaţi terorişti din lume a fost ucis în estul Afganistanului, într-un atac american cu drona au indicat vineri surse din Afganistan citate de dpa.
Janan Sardar, unul dintre lideri tribali din provincia afgană Kunar, a declarat pentru dpa că "cinci persoane, inclusiv Mullah Fazlullah, au fost ucise la 13 iunie, ora 10 p.m. (17.30 GMT). Alţi patru membri ai Tehrik-i-Taliban Pakistan (TTP) au fost ucişi în atacul realizat cu o dronă", a afirmat acesta. Informaţia a fost confirmată de un purtător de cuvânt al Ministerului afgan al Apărării, care a citat surse americane. Un purtător de cuvânt al forţelor SUA din Afganistan a confirmat, vineri, faptul că "un înalt lider al unei organizaţii considerate drept teroriste" a fost vizat de un atac cu dronă miercuri în provincia afgană Kunar, fără să precizeze despre cine este vorba. Nici din partea armatei pakistaneze zvonul despre asasinarea lui Mullah nu a fost total confirmat, un purtător de cuvânt preferând să afirme că nu poate confirma moartea lui Fazlullah în atacul respectiv. Se ştie că acesta a fost ales lider al TTP în 2013, după moartea predecesorului său Hakimullah Mehsud tot într-un atac cu dronă american. Gruparea a ordonat atacul din 2012 asupra tinerei militante pentru drepturile fetelor la educaţie Malala Yousafzai, ulterior laureată a Premiului Nobel pentru Pace. În martie, Departamentul de stat al SUA a anunţat o recompensă de 5 milioane de dolari pentru informaţii care contribuie la capturarea lui Fazlullah.
Pagina 1 din 1
