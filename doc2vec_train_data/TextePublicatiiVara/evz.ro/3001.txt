A fost ofițer și apoi comandant al navei școală „Mircea” în perioada 1965-1978, fi ind primul căpitan cu care legendarul bric românesc a traversat Oceanul Atlantic, pentru a participa la celebrarea bicentenarului independenţei SUA. Pentru modul spectaculos în care nava școală „Mircea” s-a prezentat la parada velierelor din întreaga lume, în 4 iulie 1976, primarul New York-ului i-a oferit comandantului Eugen Ispas diploma de cetățean de onoare și o șapcă originală New York Yankees pe care bătrânul lup de mare a purtat-o, pentru prima dată, abia în 17 mai 2018.
La sărbătorirea a 79 de ani de când nava școală Mircea a intrat în serviciul Forțelor Navale Române, fostul comandant al bricului, contraamiralul Eugen Ispas, se distingea, din șirul foștilor ofițeri ai navei invitați la eveniment, prin ținuta sa sportivă asortată cu o șapcă „New York Yankees”. Povestește, zâmbind larg, cum în 1976 a efectuat, cu nava școală „Mircea,” prima traversare a Oceanului Atlantic pentru a participa la bicentenarul SUA.
„A fost o perioadă în care totul a fost nou. Am traversat Atlanticul, în exclusivitate cu vele, din Las Palmas până în Marea Caraibe. După care, am participat împreună cu celelalte 50 de nave din toată lumea la celebrarea a 200 de ani de la independența SUA.”
În timpul voiajului a avut numai bucurii, spune el, devenind chiar și cetățean de onoare al orașului New York și apoi al orașului mexican Vera Cruz. „Iar primarul orașului New York, Abraham Beame îl chema, mi-a dat și o caschetă cu New York. (râde-n.r.) Nu am purtat-o niciodată, dar astăzi, nu știu ce mi-a venit, am luat-o. Da, asta este. E din 1976. Tot o scotea soția să o port, dar eu am refuzat, nu voiam să imi aduc aminte”.
Foștii săi camarazi, amuzați, comentează: „Măcar sunteți sigur că șapca nu e made în China, ci e made în SUA.”
Nicio persoană, pe cheu, la întoarcerea navei școală Mircea din SUA
Într-adevăr, fostului comandant al navei „Mircea” nu i-a mai ars, atunci, în 1976, să se mai mândrească, purtând șapca de la primarul New York-ului. „Când am plecat de acasă cu „Mircea” erau sute de oameni pe cheu, în portul Constanța. Când ne-am întors, nu era absolut nimeni. Ne întorsesem fără trei oameni care au rămas în America. Au fost considerați dezertori și condamnați la 5 ani închisoare, în contumacie. Eu am fost dat afară din partid și nu m-au mai avansat în grad”, spune contraamiralul Eugen Ispas. A avut multe de tras din partea Securității care nu l-a lăsat, luni de zile, în pace. Acum, nu mai privește înapoi cu mânie. Vrea ca cele două titluri de cetățean de onoare să le doneze Muzeului Marinei, dar nu și șapca New York Yankees. A rămas doar cu partea frumoasă a amintirilor de pe „Mircea”.
