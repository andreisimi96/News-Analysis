Răzvan Lucescu, fost selecționer al României, consideră că echipa națională de fotbal este victima diverselor interese, iar selecția se face incorect.
Răzvan Lucescu, fost selecționer al primei reprezentative, a declarat că, pentru el, naționala nu mai există. Antrenorul grecilor de la PAOK Salonic este de părere că în fotbalul românesc predomină interesele obscure, iar reprezentativa de fotbal este doar o unealtă pentru impresarii care vor să-și promoveze jucătorii, pentru a le crește cota.
„Pentru mine, ca antrenor și ca profesionist, echipa națională nu există! Am înțeles asta din experiența pe care am avut-o. Naționala e folosită de absolut toți în interesul personal al fiecăruia. E folosită de impresari care vor să-și împingă jucătorii în lot, de conducători de cluburi care caută și ei să aibă fotbaliști convocați pentru ca astfel să le ridice cotele. Media face scandaluri pentru subiecte negative fiindcă astea se caută și așa ceva citesc oamenii cu cea mai mare plăcere. Așa că nu există doza de patriotism, sentimentul curat "suntem cu echipa națională a României!”, a spus Lucescu, într-un interviu acordat pentru „Gazeta Sporturilor”.
Pagina 1 din 1
