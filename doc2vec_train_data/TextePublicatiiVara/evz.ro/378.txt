Înalta Curte de Casaţie şi Justiţie ar putea pronunţa, marţi, sentinţa în dosarul ANRP în care sunt judecaţi fosta şefă a DIICOT Alina Bica, omul de afaceri Dorin Cocoş şi fiul acestuia Alin Cocoş pentru despăgubirea omului de afaceri Stelian Gheorghe cu 60 de milioane de euro.
Procurorul DNA a solicitat, la termenul dosarului ANRP din 16 mai, pentru Alina Bica, Crinuţa Dumitrean, Dragoş Bogdan, Sergiu Diacomatu, Cătălin Teodorescu, Remus Baciu, Emil Nuţiu, Stelian Gheorghe şi Ionuţ Florentin Mihăilescu condamnări cu executare la pedepse orientate spre maximum prevăzut de lege. Pentru Oana Vasilescu şi Lăcrămioara Alexandru, DNA a cerut pedepse cu executare, dar orientate spre minimum prevăzut de lege.
Pentru Dorin Cocoş, procurorul de şedinţă a solicitat închisoare cu executare, dar "în limite reduse", în urma denunţurilor făcute de acesta.
Totodată, pentru Alin Cocoş, anchetatorii au solicitat condamnare cu suspendare. Procurorii anticorupţie au cerut confiscarea terenului din Snagov pe care Alina Bica l-ar fi primit prin intermediul lui Ionuţ Mihăilescu, dar şi a sumei de 10 milioane de euro de la Dorin Cocoş. DNA a mai cerut instanţei obligarea inculpaţilor la plata în solidar a aproximativ 300 de milioane de lei.
La termenul precedent al dosarului ANRP, judecătorii au respins cererea Alinei Bica, aflată în Costa Rica alături de Elena Udrea, de a fi audiată prin videoconferinţă, pe motiv că documentele depuse de avocat nu dovedesc imposibilitatea acesteia de a se prezenta la proces.
Pagina 1 din 1
