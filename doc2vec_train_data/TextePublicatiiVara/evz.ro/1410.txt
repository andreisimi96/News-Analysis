Societe Generale, deținătorul unei  bănci importante din România - BRD, va plăti 1,3 miliarde de dolari pentru a rezolva o serie de anchete în care șefii acesteia sunt acuzaţi că ar fi manipulat dobânzile şi că ar fi mituit oficiali din Libia. Conform informațiilor furnizate de agenția americană de știri Bloomberg, francezii de la SocGen vor plăti 585 de milioane de dolari pentru a scăpa de autorităţile americane şi cele franceze şi 275 de milioane de dolari pentru că ar fi manipulat dobânzile. Alți 475 milioane de dolari vor fi virați către autorităţi, tot în cazul acuzaţiilor cu privire la înşelarea clienţilor cu nivelul Liborului.
Grupul Societe Generale a anunţat că a fost de acord să plătească o serie de amenzi şi penalităţi, a căror valoare nu a fost precizată în spaţiul public, pentru a încheia investigaţiile americanilor. Acuzațiile care le dă bătăi de cap francezilor sunt acuzaţiile prin care SocGen ar fi înregistrat cifre nereale pentru Libor, iar într-un caz separat, banca este acuzată că ar fi mituit oficiali din Libia pentru a câştiga o serie de acorduri de investiţii, transmite Ziarul Financiar.
Penalităţile sunt acoperite integral de provizioanele existente, transmite creditorul, fără a  oferi mai multe detalii. Suma vehiculată pe care banca ar plăti-o pentru rezolvarea acestei dispute legale ar fi de aproximativ 1 miliard de dolari, potrivit unor surse citate de Bloomberg.
Astfel, Societe Generale se alătură Deutsche Bank şi Royal Bank of Scotland pe lista creditorilor care plătesc miliarde de dolari în penalităţi şi amenzi pentru a încheia astfel de acuzaţii.
Pentru CEO-ul SocGen, Frederic Oudea, care e la cârma grupului francez de zece ani, rezolvarea acestor probleme înlătură mare parte din nesiguranţa care plana asupra creditorului și îl va ajuta să îşi atingă ţintele ambiţioase de profitabilitate şi creştere, pentru anul 2020.
Luni la ora 15.30, acţiunile Societe Generale se tranzacţionau la 38,18 euro per acţiune, în creştere cu 1,73% de la deschidere, aceasta fiind una dintre cel mai mari creşteri din această zi, din indexul băncilor Euro Stoxx.
Această creştere vine după ce Financial Times a anunţat că SocGen discută o potenţială fuziune cu italienii de la UniCredit.
CEO-ul UniCredit Jean Pierre Mustier, care este francez şi a lucrat pentru SocGen, a dezvoltat această idee de mai multe luni, iar directorii SocGen au studiat, de asemenea, posibilitatea unei fuziuni.
Însă, discuţiile legate de o asemenea fuziune sunt într-un stadiu incipient, iar climatul politic agitat din Italia s-ar putea dovedi un impediment major. Situaţia politică din Roma a condus la extinderea perioadei de timp pentru o potențială afacere, faţă de 18 luni cât era vehiculat initial.
Pagina 1 din 1
