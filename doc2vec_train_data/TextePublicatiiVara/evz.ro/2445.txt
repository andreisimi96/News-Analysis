Ministerul Justiției, condus de Tudorel Toader, supune dezbaterii un proiect prin care se stabilește o valoare mai mare pentru hrana acordată deținuților.
Ministerul Justiției, condus de Tudorel Toader, supune dezbaterii un proiect prin care se stabilește o valoare mai mare pentru hrana acordată deținuților, care va crește de la 3,76 de lei pe zi, la 5,51 de lei, dar și prin care li se oferă alimente noi, precum carne de vită sau se măresc rațiile de biscuiți, brânză și legume.
„A fost elaborat proiectul de ordin al ministrului Justiției pentru aprobarea valorilor financiare ale normelor de hrană ale persoanelor private de libertate. (...) În vederea elaborării proiectului (...) a fost numită o comisie formată din specialiști din cadrul Administraţiei Naţionale a Penitenciarelor și din unitățile subordonate, aceasta stabilind normele financiare de hrană pentru persoanele condamnate, prin stabilirea unor noi valori financiare a normelor de hrană acordate deținuților. Astfel, de la 3,76 lei/zi/persoană fără TVA, corespunzătoare valorii actuale a normei 17, pentru această normă de hrană noua valoare fiind stabilită la 5,51 lei/zi/persoană, fără TVA”, se arată într-un document publicat pe site-ul Ministerului Justiției, conform Mediafax .
„În consecință, având în vedere modificările preconizate prin proiectul de ordin al ministrului justiției pentru aprobarea normelor de acordare a drepturilor de hrană a devenit necesară reglementarea noilor valori financiare, corespunzătoare modificărilor intervenite. Având în vedere aceste aspecte, cele două demersuri urmează a fi efectuate în același timp, astfel încât să se dea eficiență aplicării practice actelor normative în materia normelor de hrană alocate persoanelor private de libertate”, mai precizează proiectul.
Pagina 1 din 1
