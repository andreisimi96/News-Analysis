Preşedintele României, Klaus Iohannis, a transmis duminică, un mesaj cu prilejul Zilei Românilor de Pretutindeni, zi marcată în ultima duminică a lunii mai.
În mesajul său, șeful statului spune că în această zi „indiferent că trăiesc în ţară sau în afara ei, românii au ocazia să se simtă şi mai aproape unii de alții, legaţi de aceeaşi dragoste de ţară, de aceeași limbă şi de aceleaşi datini”.
În continuare, președintele a enumerat contribuțiile pe care le are diaspora românească și-i îndeamnă pe cei plecați să se întoarcă „pentru a-și pune în slujba comunității toate aptitudinile, mentalitatea înnoită şi experiența dobândită în străinătate, care pot astfel contribui la dezvoltarea unei Românii puternice”.
„Pentru a marca Ziua Românilor de Pretutindeni în acest An Centenar, Klaus Iohannis a primit miercuri, 23 mai, la Palatul Cotroceni, un grup de români care deţin funcţii publice în ţările de reşedinţă, pentru a sublinia importanța implicării lor în comunităţile în care trăiesc şi a face un prim pas spre crearea unor reţele informale de profesionişti în care să fie promovat schimbul de experienţă şi de bune practici”, se arată într-un comunicat al Președinției.
Un raport al Organizaţiei Naţiunilor Unite arăta, la începutul anului, că după Siria, România este a doua ţară din lume în topul celor care au pierdut din cauza migraţiei cei mai mulţi locuitori. Potrivit ONU, în ultimii 10 ani 3 milioane de români s-au stabilit peste hotare
Potrivit datelor neoficiale, în fiecare oră nouă români pleacă din țară.
Pagina 1 din 1
