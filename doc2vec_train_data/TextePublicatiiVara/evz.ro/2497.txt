Președintele organizației județene a PSD Constanța, Felix Stroe, care la mitingul din Capitală împtriva abuzurilor a participat cu peste 6000 de membri și simpatizanți, este încântat de capacitatea de mobilizare a partidului. El transmite că social democrații vor urma îndemnul lui Liviu Dragnea și, dacă va fi nevoie, vor ieși din nou în stradă.
Deși nu este un adept al ieșirilor pe Facebook, liderul organizației județene a PSD Constanța, Felix Stroe, pare mândru de marea manifestare din Piața Victoriei, postând chiar și o fotografie în care apare, pe scenă, alături de Liviu Dragnea, Călin Popescu Tăriceanu, Viorica Dăncilă. "O țară întreagă a putut vedea, ieri, chiar și numai la televizor, capacitatea de mobilizare, disciplina și civilizația membrilor PSD, cel mai important și mai mare partid politic din România. Cu nimic mai prejos - dimpotrivă! - decât cei care, de nenumărate ori au ocupat abuziv, fără autorizație și plini de o ură canalizată aberant tocmai împotriva celor hăituiți de o "justiție" aplicată discreționar și "cu dedicație", scrie Felix Stroe.
Președintele PSD Constanța avertizează că membrii de partid vor lupta în continuare împotriva Securității de tip nou. “Am dovedit în Piața Victoriei că suntem uniți, din toată țara, în număr covârșitor, coerenți, împotriva represiunii continue și constante a Statului paralel. Și, așa cum a spus și președintele PSD, Liviu Dragnea, dacă va fi nevoie, nu ne vom opri aici! Vom ieși din nou în stradă. Vom continua lupta împotriva Securității de tip nou, a Serviciilor Secrete deturnate de la misiunea lor constituțională și de la orice fel de încălcare a libertății individului, a vieții sale private, a prezumției de nevinovăție și a drepturilor sale fundamentale."
Pagina 1 din 1
