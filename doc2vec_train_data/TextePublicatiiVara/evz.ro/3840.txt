România se confruntă cu o problemă demografică severă. Natalitatea este la cel mai scăzut nivel din ultima jumătate de secol, pentru că mulți tineri care vor să își întemeieze o familie aleg să facă acest lucru peste hotare, mai degrabă decât la noi în țară.
Nivelul natalității din România a atins cel mai scăzut nivel din ultimii 50 de ani, iar numai anul trecut au decis să părăsească țara mai mult de 210.000 de români, printre care se numără și multe cupluri tinere, relatează Știrile Pro TV. Părerea specialiștilor este că acest fenomen se datorează și faptului că statul ajunge să nu ofere suficiente măsuri de a susține întemeierea unei familii.
„Statul român îi va convinge pe tineri să aibă copii dacă le va asigura suficiente locuri în creșe și grădinițe și îi va sprijini financiar să se întoarcă la muncă”, spun experții din domeniu, conform sursei citate,
De exemplu, un cuplu tânăr din România a avut surpriza de a avea patrupleți, fapt care i-a determinat să plece din țară, având în vedere nivelul la care se ridicau costurile de întreținere, de înscriere la grădiniță și, ulterior, de menținere în școală.
„Cum suntem noi cu patru, în jur de 100 de euro de copil primeşte soţul meu, la salariu lunar. La creşă noi plătim, la grădiniţă plătim, la școală plătim. Dar plătim în funcţie de salariu. Aşa calculează statul italian şi probabil de asta o să şi rămânem aici”, a spus Anda Ionela Ștefan, am acelor patru copii.
Conform sursei citate, în țara noastră se nasc cam 21 de bebeluși la fiecare oră, un nivel semnificativ mai mic decât imediat după revoluție.
Pagina 1 din 1
