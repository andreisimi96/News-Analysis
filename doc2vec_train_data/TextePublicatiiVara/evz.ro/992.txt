Autoritățile din capitala Keniei, Nairobi, afirmă că trei persoane și-au pierdut viața, după ce o clădire s-a prăbușit din senin, duminică dimineața. Numărul victimelor ar putea să crească, forțele de ordine nereușind încă să epuizeze întreaga zonă în care se efectuează căutările după victime.
Echipele de intervenție au demarat căutări minuțioase în sectorul central Haduma din Nairobi, după prăbușirea imobilului, conform Reuters. Nu s-a putut determina încă o cauză a evenimentului tragic, însă autoritățile spun că aproximativ 30-40.000 de clădiri au fost construite fără aprobare și sunt în situație de risc, iar zeci de persoane și-au pierdut viața în incidente similare în ultimii ani.
„Până acum, trei persoane și-au pierdut viața. Două au fost scoase de sub dărâmături dimineață, iar acum o oră un alt bărbat a fost găsit sub rămășițe. Operațiunea este aproape de final și sperăm că nu mai este nimeni care să fie prins sau rănit în urma tragediei”, a spus șeful adjunct al Poliției din comitatul Mathare, Patrick Mwangi.
Reprezentanții forțelor de ordine au transmis că rezidenții au fost sfătuiți să își părăsească locuințele, dacă acestea funcționează în condiții de risc.
Pagina 1 din 1
