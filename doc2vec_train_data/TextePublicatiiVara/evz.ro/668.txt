Președintele UDMR, Kelemen Hunor, a declarat, joi dimineața, la conferința „Utilizarea limbilor în administraţiile locale şi regionale”, organizată  la Băile Bálványos, cu ocazia întrunirii Comisiei de Guvernanță a Congresului Autorităților Locale și Regionale a Consiliului Europei, că minoritățile naționale au o problemă în România, dar nu atât de gravă ca a celor din Ucraina sau Turcia.
Liderul unional a vorbit și despre Centenar și a reafirmat că pentru maghiari nu este un motiv de sărbătoare. „România își sărbătorește aniversarea a 100 de ani în acest an. Sunt 100 de ani, de când am devenit din majoritate o minoritate, ceea pentru noi nu poate fi un motiv de sărbătoare astăzi, mai ales având în vedere faptul că, promisiunea făcută minorităților naționale cu ocazia Marii Uniri nu a fost nici până în prezent respectată. Prin urmare, am renunțat să asistăm la evenimentele din secolul trecut, considerăm că este mult mai constructiv să privim spre secolul următor, dorința noastră este să construim un viitor sigur, stabil pentru generațiile următoare”, a declarat Kelemen.
În fața reprezentanților locali și regionali ai celor 47 de state membre ale Consiliului Europei, politicianul maghiar a vorbit elogios despre Transilvania și mult mai rezervat despre România. „Transilvania este căminul nostru, România este țara în care trăim. Transilvania este casa noastră, nu vrem să plecăm de aici. Dar nu avem niciun interes ca România să devină o țară fără perspective, cu două viteze, în care Transilvania și comunitatea maghiară se află în cea mai nefavorabilă zonă”, a afirmat liderul UDMR. Kelemen a cerut sprijin autorităților europene pentru atingerea scopurilor pentru care militează de 26 de ani. „Scopul nostru este ca recomandările Consiliului Europei să fie incluse în legislația obligatorie. Vă rugăm să evaluați situația comunităților din Transilvania din perspectiva minorităților europene și, după ce vă întoarceți acasă, să vă amintiți că ceea ce este bun pentru minorități este bun și pentru majoritate. Majoritatea este întotdeauna responsabilă pentru modul în care se simte o comunitate minoritară pe pământul său natal. La fel de adevărat este și faptul că problema minorităților va fi rezolvată atunci când majoritatea va susține acest lucru. În acest moment suntem încă departe de acest aspect. După cum am mai spus, aceasta nu este o simplă luptă, este foarte multă muncă, o călătorie lungă și dificilă.
Europa este viitorul nostru. Nu există nicio îndoială cu privire la adevărul acestei afirmații, mai ales în aceste vremuri dificile, când Uniunea Europeană se confruntă cu o serie de conflicte interne și externe. (...) Vă rugăm să evaluați situația comunităților din Transilvania din perspectiva minorităților europene și, după ce vă întoarceți acasă, să vă amintiți că ceea ce este bun pentru minorități este bun și pentru majoritate.”, a afirmat Kelemen Hunor.
În 1994, Consiliul Europei a înființat Congresul Autorităților Locale și Regionale Europene ca organism consultativ, înlocuind Conferința Permanentă a Autorităților Locale și Regionale din Europa. Acest for prezintă punctele de vedere ale regiunilor și orașelor Europei în cadrul Consiliului Europei, un forum în care reprezentanții aleși locali și regionali pot discuta despre problemele lor și pot compara experiențele întâlnite. Congresul Autorităților Locale și Regionale Europene organizează pentru prima oară o reuniune a comisiei în România. La eveniment este prezent și președintele Congresului autorităților locale și regionale al Consiliului Europei, Gudrun Mosler-Törnström. Nu participă niciun reprezentant al partidelor românești, pentru ca oficialii europeni să poată asculta și o altă variantă a situației pe care o prezintă atât politicienii, cât și organizațiile neguvernamentale maghiare.
Pagina 1 din 1
