Cancelarul german Angela Merkel a respins miercuri ideea unei axe formate din Germania, Austria şi Italia împotriva migraţiei ilegale, propusă de omologul ei austriac, Sebastian Kurz.
Merkel a arătat, potrivit Agerpres, că este nevoie de "multe astfel de forme de cooperare, nu doar de aceasta, dacă dorim să ajungem la o soluţie europeană unanimă pentru migraţia ilegală". Kurz, care a criticat deschis decizia Germaniei de a-şi deschide frontierele pentru imigranţi în 2015, a propus miercuri axa respectivă în cadrul unei întâlniri la Berlin cu ministrul german de interne, Horst Seehofer. "Cred că este important să nu aşteptăm dezastrul, ca în 2015, ci să acţionăm din timp", a declarat cancelarul austriac. Austria va prelua de la Bulgaria preşedinţia Uniunii Europene în semestrul al doilea al acestui an, iar una din priorităţile anunţate este oprirea fluxurilor de migranţi la frontierele externe ale UE.  Seehofer s-a oferit să sprijine eforturile preşedinţiei austriece. DPA reaminteşte că el s-a confruntat de mai multe ori cu Merkel pe tema migraţiei. Ministrul de interne reprezintă Uniunea Creştin Socială, ramura din Bavaria a Uniunii Creştin Democrate conduse de cancelar. Angela Merkel doreşte să evite o decizie unilaterală a Germaniei, care ar submina solidaritatea europeană. Ea susţine adoptarea unui plan european comun, la summitul de luna aceasta al Uniunii Europene. Preşedintele Parlamentului European, Antonio Tajani, a apreciat miercuri, într-un mesaj în reţeaua Twitter preluat de AFP, că criza migraţiei periclitează supravieţuirea Uniunii. El consideră că prioritatea este blocarea imigranţilor înainte ca aceştia să plece din nordul Africii spre Europa.
Pagina 1 din 1
