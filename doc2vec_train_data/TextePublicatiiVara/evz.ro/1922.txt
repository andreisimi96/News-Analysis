În aprilie 2017, Rahmat Akilov a intrat cu camionul în mulțime la o oră de maximă circulație: 5 morți, 10 răniți.
Solicitantul de azil uzbek Rahmat Akilov, care a intrat în mulţime cu un camion furat, ucigând cinci persoane şi rănind zece, în aprilie 2017 la Stockholm, a fost condamnat joi la închisoare pe viaţă de un tribunal suedez, relatează dpa şi Reuters, citate de Agerpres. 'Acuzatul a fost găsit vinovat pentru act terorist (...). Pedeapsa a fost stabilită la închisoare pe viaţă', a afirmat Tribunalul din Stockholm într-un comunicat.  Rahmat Akilov, căruia i s-a respins cererea de azil în 2016, a intrat cu un camion de marfă în mulţimea de pe o stradă pietonală extrem de frecventată din Stockholm, la o oră de maximă circulaţie, la data de 7 aprilie 2017. Trei suedezi, printre care şi o fetiţă de 11 ani, precum şi un britanic de 41 de ani şi o belgiancă de 31 de ani au fost ucişi, iar zece trecători au fost răniţi.  Camionul folosit în atac şi-a încheiat cursa în vitrina unui mare magazin.  Akilov a detonat în cabina vehiculului o încărcătură explozivă care conţinea cinci cilindri de gaz şi cuie, în încercarea de a se sinucide, însă explozia nu a provocat decât pagube materiale. S-a dus apoi într-o staţie de metrou la nord de Stockholm, unde a fost arestat câteva ore mai târziu. El şi-a recunoscut faptele încă de când se afla în arest.  Rahmat Akilov a jurat supunere Statului Islamic (SI) cu o zi înainte de tragedie, însă gruparea jihadistă nu a transmis nicio revendicare.
Pagina 1 din 1
