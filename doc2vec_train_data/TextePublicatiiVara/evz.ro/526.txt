Unul dintre cei mai în vogă cascadori români, Cristian Prisecaru, doctor în istoria antică a României, a spus „La revedere!”, cu mai bine de 6 ani în urmă ţării în care s-a născut, când a preferat tărâmul Republicii Dominicane în locul Bucureştiului „fad şi atât de puţin ospitalier cu cei de-o teapă cu el - actorul cascador dăruit întru totul meseriei”.
Şi pentru că tot a ajuns la o azvârlitură de băţ de teritoriul piraţilor, Caraibe, românul, acum în vârstă de 41 de ani, s-a gândit că nu ar strica să se joace puţin de-a piratul. Nu de unul singur, ci în compania a sute de pasageri pe un vas de croazieră pe care, noapte de noapte, l-a atacat şi prădat. Totul într-un reality show, realizat de o companie americană, în care Cristian a jucat rolul principal, al căpitanului „El Diablo”, conducătorul rău şi nemilos al Piraţilor din Caraibe.
S-a născut în oraşul Roman, în 1976, cu o energie debordantă pe care, odată cu trecerea anilor, nu mai ştia cum să o risipească. Aşa că, încă din clasele primare, s-a apucat de arte marţiale, perspectiva unui Bruce Lee autohton, care împarte pumni în stânga şi-n dreapta, făcându- i cu ochiul.
A făcut tot felul de năzbâtii – de la „smardoială” în toată regula, cum singur obişnuieşte să catalogheze bătăile de cartier în care a fost implicat, deşi nu îi place să se bată, până la cascadorii „nefardate”, de genul catapultării printr-un geam – aşa cum vedea în filmele cu Mărgelatu, după care era înnebunit.
Prima săritură prin geam, după modelul Buză din Mărgelatu, la 12 ani
„Peliculele cu Mărgelatu erau boala mea. Mă dădeam în vânt după ce vedeam acolo. Urmăriri cu cai, pistoale care împroşcau gloanţe în stânga şi-n dreapta, croşee expediate în barba adversarului sau sărituri prin geam de la metri buni înălţime. Ultima ispravă am încercat-o cândva, pe la vreo 12 ani, pe bune fără să ştiu trucurile cascadorilor.
Pe vremea aia, copil fiind, eu credeam că Mărgelatu sau Buză (interpretat de regretatul Szobi Cseh, n.r.) chiar aia făceau: săreau prin geam. De unde naiba era să ştiu atunci că totul era făcătură şi că, puţin înainte de cascadorie, geamul era puţin crestat, tocmai pentru a ceda imediat sub greutatea actorului, sau „înţepat” cu o capsă ce urma să fie detonată cu fracţiuni de secundă înainte de producerea cascadei. Ei şi, îţi imaginezi distracţie după ce am plonjat prin geam.
Mare minune că am scăpat doar cu câteva zgârieturi şi tăieturi”, râde Cristian imediat ce îl întreb, prin telefon de la mii de kilometri distanţă, despre năzbâtiile copilăriei.
Filmul bate viaţa
De-a lungul unei cariere impresionante a jucat în zeci de filme, alături de actori celebri, precum Steven Segall, Armand Assante, Gary Daniels, Alex Meneses sau Chuck Williams. În fiecare peliculă a avut rolul pe care îl stăpâneşte cel mai bine şi care i-a adus faima de unul dintre cei mai buni cascadori români, specializaţi în arta luptelor.
„Pentru asta eram căutat. Eram specialist în mânuirea armelor, de la suliţă, la topor, cuţit şi spadă, la nunceag şi până la artele marţiale. Ca să te baţi în filme e aproape mai greu decât în realitate. Trebuie să ştii exact unde te opreşti cu pumnul să nu-l nenoroceşti pe ăla din faţa ta. Restul e regie. Una care trebuie foarte bine dublată de abilitatea cascadorului de a mima primirea unei lovituri devastatoare sau încasarea unui glonţ sau a vreunei lovituri de sabie. Ei bine, imaginează-ţi că toate aceste cascadorii erau atât de bine gândite încât niciodată, într-o carieră de peste 18 ani, nu am fost rănit”, îmi explică cu o voce în care ghicesc calmitatea celui stăpân pe sine.
„N-a fost să fie!”
Recunoaşterea internaţională a lui Cristian a început odată cu obţinerea, în 2003, a trofeului de al doilea cascador din lume atribuit, la Moscova, cu prilejul Campionatul Mondial de cascadorie. Din acel moment, ofertele au început să curgă pentru tânărul, pe atunci, Cristian. Un tânăr cu un doctorat în istoria antică a României.
Este perioada în care filmează, umăr lângă umărul unor actori de prestigiu, nu doar în ţară, ci şi în Republica Moldova, Bulgaria, Caraibe, Rusia. 4 ani mai târziu, înfiinţează împreună cu idolul şi mentorul său, Szobi Cseh, Asociaţia Cascadorilor din România. După moartea regretatului Szobi, proiectul început cu acesta se duce încet, încet de râpă.
„Trăiam în România”, îmi spune cu un gust amar. „Iar asta înseamnă că, la un moment dat, indiferent cât de grandios este proiectul tău (şi Asociaţia Cascadorilor era de vreme ce reuşisem, alături de Szobi Cseh, să pun bazele unei adevărate şcoli de cascadorie, în care antrenam pe copii străzii, cărora le ofeream un viitor extraordinar!), ţi se vor pune beţe în roate. La fel s-a întâmplat şi cu mine. În cele din urmă, am profitat de prima şansă pentru a părăsi România”, îmi mărturiseşte, nu fără a adăuga cu titlu de nóta béne, că niciodată nu şi-a dorit să trăiască în altă parte decât în propria-i ţară. „Din păcate, n-a fost să fie!”, conchide trist.
Cascador până la moarte
După terminarea în 2015 a show-ului în care întruchipa personajul „Diavolo” şi care îi aducea, lunar, în buzunar 3.500 de dolari, Cristian Prisecaru a continuat să rămână în Republica Dominicană. „Mi-am deschis o firmă de regie filme şi efecte speciale. În continuare lucrez tot în industria filmului şi tot în domeniul care m-a consacrat: cascadoria. Probabil, meseria pe care o voi practica până voi închide ochii pentru totdeauna”, mi se confesează Cristian.
Armand Assante şi-a scrântit degetul la filmările regizate de Cristi Prisecaru
