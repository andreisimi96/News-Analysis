Simona Halep, locul 1 mondial, va debuta în această seară la Roland Garros, al doilea turneu de Mare Șlem al sezonului.
Constănțeanca revine, astfel, pe zgura de la French Open, acolo unde a bifat deja două finale, în 2014 și 2017, ambele pierdute. De această dată, Halep este așteptată să triumfe la Roland Garros și, totodată, să câștige și primul titlul de turneu major din carieră. Înainte de startul oficial pe zgura pariziană, românca a primit câteva sfaturi din partea lui Patrick Mouratoglou (47 de ani), antrenorul Serenei Williams.
„Fiecare campion care se află la un pas de victorie simte presiunea. Atunci te bazezi pe primul serviciu ca să treci peste asta. Din păcate, Simona nu are un serviciu foarte bun. În finala de anul trecut cu Ostapenko, în setul al doilea, la scorul de 3-0 în favoarea ei, Simona a pierdut 77% dintre mingile jucate cu primul serviciu. Apoi, în setul decisiv, Ostapenko a câştigat 79% dintre mingile jucate pe primul serviciu al româncei”, a spus „Coach” Mouratoglou, la Eurosport.
Simona Halep va evolua, astăzi, în primul tur la Roland Garros, împotriva lui Alison Riske, în jurul orei 19:30.
Pagina 1 din 1
