Deputatul PNL Gigel Știrbu a declarat că social-democrații, „prin Guvernul PSDragnea”, au depus o cerere de stopare a dosarului prin care Roșia Montană să poată deveni un sit protejat în patrimoniu UNESCO, fiind astfel „un atac iresponsabil la comorile românești”.
„Ca şi cum nu era suficient că în Parlamentul României era adoptată Legea Fondului NeSuveran De Investiţii prin care s-au  jefuit din buzunarele cetăţenilor români încă  9 miliarde de lei, în aceeaşi zi, tot pesediştii, prin Guvernul PSDragnea a depus o cerere de stopare a dosarului prin care Roșia Montană să poată deveni un  sit protejat în patrimoniu UNESCO.
Atât eu, în calitate de Preşedinte al Comisiei pentru cultură din Camera Deputaţilor şi de Vicepreşedinte PNL, cât şi Partidul Naţional Liberal susţinem păstrarea si acceptarea dosarului Roșia Montană pe agenda Comitetului UNESCO şi ne dorim salvarea patrimoniului de la Roșia Montană pentru generațiile viitoare. Vom face toate demersurile  pentru ca Roșia Montană să fie inclusă în lista  patrimoniului mondial UNESCO.”, a declarat Gigel Știbu, într-un comunicat de presă remis EVZ.
În context, Preşedintele Comisiei pentru cultură din Camera Deputaţilor a precizat că la audierea ministrului Culturii George Ivașcu îi va adresa acestuia mai multe întrebări referitoare la retragerea dosarului prin care localitatea Roșia Montană era inclusă în patrimonial UNESCO.
„Pe data de 12 iunie, este  invitat domnul George Ivaşcu, Ministrul Culturii si Îngroparii Naţionale, la audieri în şedinţa Comisiei de Cultură din Camera Deputaţilor şi suntem curioşi ce va răspunde la întrebările referitoare la instructiunea emisă de ministerul pe care îl conduce şi care- prin intermediul Ministerului de Externe-  a fost transmisă: că România retrage dosarul prin care cerea includerea localităţii Roşia Montană în patrimoniul UNESCO. Menţionez că pe data de  pe 4 ianuarie 2017, Ministerul Culturii a trimis la UNESCO dosarul "Peisajul Cultural Minier Roşia Montană", pentru înscrierea în Patrimoniul Mondial, iar după câteva luni, acelaşi minister  cere retragerea acestui dosar!
Soarta proiectului depinde acum de votul final din Comitetul Patrimoniului Mondial de la sfârșitul lunii iunie,  dar până atunci, reprezentanții guvernului PSDezastru acționează în interesul industriei miniere, şi nu în interesul patrimoniului românesc. Valoarea excepţională a Roşiei Montane este recunoscută şi afirmată de un număr fără precedent de instituţii şi organizaţii ale specialiştilor din ţară şi din străinătate în domeniul cercetării şi protejării patrimoniului, printre care ICOMOS, organismul consultativ al UNESCO pentru evaluarea obiectivelor culturale propuse pentru înscriere în Lista Patrimoniului Mondial. Acţiunile haotice ale actualilor guvernanţi de a retrage de pe lista Patrimoniului Mondial UNESCO a dosarului Roșia Montana este un atac iresponsabil  la comorile românești, iar  faptul ca decizia a fost luată fără nici o consultare sau  dezbatere publică, este la limita penalului!
Nu putem să nu ne întrebăm dacă pentru PSDragnea lobby-ul celor din industria de expoatare a metalelor prețioase e mai puternic decât interesul național, patrimoniul cultural național sau viitorul acestei naţiuni”, a explicat liberalul.
Pagina 1 din 1
