Intrarea României în spațiul Schengen pare un subiect închis pentru cei mai importanți membri. Ultimele declarații au confirmat  că, cel puțin momentan, nu vom face parte din elita Europei.
Premierul Olandei, Mark Rutte, a declarat în Parlamentul European că România și Bulgaria mai au de îndeplinit multe cerințe prevăzute în MCV pentru a intra în Spațiul Schengen, „corupția fiind unul dintre cele mai importante standarde”, în acest sens.
“Vreau să fie foarte clar: salut faptul că atât România cât și Bulgaria vor să adere. Suntem conștienți de tot efortul depus în acest sens, însă munca lor este departe de a se fi terminat.
Cele două state trebuie să îndeplinească mai multe condiții menționate în MCV. Corupția este unul dintre ele. O înțelegere este o înțelegere, și nu putem permite țărilor care nu îndeplinesc aceste cerințe să intre” a declarat șeful Executivului olandez.
În decembrie 2017, ministrul de Interne al României, Carmen Dan, declara că "prin aderarea la spaţiul Schengen, România va consolida securitatea spațiului european de liberă circulație. România sprijină adoptarea, la nivelul UE, a noilor instrumente de securitate, susținând, totodată, necesitatea de a le implementa la toate frontierele externe UE pentru a asigura o abordarea unitară atât la nivelul a statelor Schengen cât și la nivelul statelor care nu fac parte. Vom intra în Schengen. Suntem mai aproape ca oricând de Schengen."
Tot la finalul anului 2017, Consiliul Uniunii Europene a adoptat noi reguli de intrare în Spațiul Schengen. Astfel, s-a modificat sistemul de intrare și ieșire în statele care fac parte din spațiul european de liberă circulație, dar și regulamentul de modificare a Codului frontierelor Schengen în legătură cu sistemul de intrare/ieşire, potrivit unui comunicat al instituției europene.
Din acest sistem vor participa și România și Bulgaria, deși cele două state nu sunt membre ale spațiului Schengen.
Sistemul va înregistra informații cu privire la intrarea, ieșirea, precum și refuzul intrării pentru cetățenii din țări terțe care traversează frontierele externe ale Spațiului Schengen.
Noul sistem de intrare/ieşire va contribui la:
reducerea timpului necesar pentru verificările la frontieră şi îmbunătăţirea calităţii acestor verificări, prin calcularea automată a şederii autorizate pentru fiecare călător;
asigurarea identificării sistematice şi fiabile a persoanelor care depăşesc termenul legal de şedere;
consolidarea securităţii interne şi a luptei împotriva terorismului, permiţând autorităţilor de aplicare a legii accesul la istoricul călătoriilor.
Noile reguli de intrare în Spațiul Schengen au fost adoptate, luni, de Consiliul Uniunii Europene.
„Un control strict al frontierelor noastre externe este esenţial pentru buna funcţionare a spaţiului. Sistemul de intrare/ieşire va contribui la îmbunătăţirea controalelor la frontierele externe, la o mai bună identificare a persoanelor care depăşesc termenul legal de şedere şi la consolidarea luptei împotriva terorismului”, a declarat Andres Anvelt, ministrul de Interne al Estoniei.
Pagina 1 din 1
