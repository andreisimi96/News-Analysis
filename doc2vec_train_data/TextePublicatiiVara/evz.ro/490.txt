UDMR pune cruce planului făcut de cuplul Iohannis-Orban privind debarcarea guvernului Dăncilă. Președintele UDMR, Kelemen Hunor, a declarat ieri, în exclusivitate pentru Evenimentul Zilei, că moțiunea de cenzură „este un joc de glezne” și că, fără propuneri concrete din partea inițiatorilor, uniunea nu se va alătura planurilor liberalilor.
„Pe mine mă interesează ce se întâmplă după moțiune. Cine va fi premier, cine vor fi miniștri. Când ne-au dat jos pe noi, Guvernul Ungureanu, se știa cine urmează. Dacă cineva ia în serios acest instrument politic, nu spune <>. Țara nu-i un birt să o închidem o săptămână până vedem ce facem”, a declarat liderul UDMR.
Kelemen a adăugat că „nu e o mare afacere să o schimbăm pe Viorica Dăncilă cu Orban”.
Întrebat dacă o consideră pe Dăncilă un bun premier, liderul UDMR a spus că „din punct de vedere al exprimării, greșește impardonabil, dar asta nu înseamnă că nu poate fi un premier bun. Să nu greșești este imposibil, cu toții greșim”.
Președintele UDMR a deplâns faptul că în politica românească lucrurile s-au degradat foarte mult și că se pierde mult timp în certuri și discuții sterile în loc să se caute soluții pentru dezvoltarea economică a țării.
Liderului uniunii nu-i este teamă de trădări și dezertări din formațiune și consideră UDMR ca cea mai stabilă formațiune politică.
Președintele PNL, Ludovic Orban, le-a cerut parlamentarilor partidului ca între 10-30 iunie să nu plece din țară pentru că este posibil ca în această perioadă să depună moțiunea de cenzură împotriva Guvernului Dăncilă. Liderul liberalilor ține, deocamdată, secretă tema moțiunii. Și până acum nu a prezentat nici un plan despre ce va face PNL dacă moțiunea va fi adoptată.
Pagina 1 din 1
