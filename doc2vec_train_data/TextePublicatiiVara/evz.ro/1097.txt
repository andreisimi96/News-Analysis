În Parlament există, din luna decembrie 2017, un proiect de lege care stabilește reguli clare în ceea ce privește poluarea aerului cu mirosuri care provin de la marii poluatori industriali, dar și din alte surse, cum ar fi gropile de gunoi, precum și alte surse care provoacă disconfort olfactiv la nivelul comunităților.
Parlamentarii USR sunt cei care au avut această inițiativă, dar demersul lor este susținut de ministrul Mediului, Graţiela Gavrilescu. Ministrul a declarat azi la Ploiești că ar vrea ca proiectul legii mirosurilor să fie votat în această sesiune legislativă. „Săptămâna aceasta ne vom întâlni cu Ministerul Sănătăţii, astfel încât, împreună cu reprezentanţii Ministerului Sănătăţii, să putem să îmbunătăţim aceste amendamente aduse la legea mirosurilor, care este depusă ca iniţiativă legislativă la care şi eu sunt semnatar printre cei fruntaşi, astfel încât această problemă să fie rezolvată. (...) Eu sper să fie votată în această sesiune, deci în săptămânile următoare", a declarat Gavrilescu. Se va constitui un grup de lucru din care vor face parte reprezentanţi ai Ministerului Mediului, ai Agenţiei Naţionale de Protecţie a Mediului, ai rafinăriilor din Ploieşti, ai Universităţii de Petrol şi Gaze Ploieşti, ai Administraţiei Naţionale de Meteorologie ''astfel încât tot ceea ce urmează să fie implementat pe monitorizarea mirosurilor să aibă o singură procedură care să fie implementată şi de celelalte rafinării''.
Inițiatorii au propus să se facă un Plan de gestionare a disconfortului olfactiv, care va cuprinde măsuri pentru prevenirea și diminuarea disconfortului și care va face parte din autorizația de mediu. Nerespectarea Planului va putea atrage inclusiv suspendarea temporară sau definitivă a activității generatoare de disconfort olfactiv.
Autoritățile locale vor avea obligația să reglementeze, inclusiv prin interzicerea permanentă sau temporară, desfășurarea activităților generatoare de mirosuri în zonele de locuit, recreere, odihnă, tratament și agrement și să controleze preventiv și la sesizarea publicului activitățile care nu se supun reglementării din punct de vedere al protecției mediului. Potrivit Gărzii de Mediu, în România nu există legislație în privința aerului poluat cu diverse substanțe care provoacă mirosuri. Nici la nivel european nu există o Directivă care să se adreseze statelor membre și să le oblige să rezolve problema poluării cu mirosuri.
Pagina 1 din 1
