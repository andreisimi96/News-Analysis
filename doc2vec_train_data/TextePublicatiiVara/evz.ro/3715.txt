Primul zbor direct între Estonia și România a fost inaugurat, vineri seara, după ce Viorica Dăncilă și omologul ei estonian, Iuri Ratas, au decolat cu avionul de la Tallin, aterizând la Mihail Kogălniceanu. Pe durata sezonului estival vor fi două zboruri pe săptămână.
Avionul companiei estoniene Nordica a aterizat la Mihail Kogălniceanu, Constanța, cu 80 de pasageri. Cursa va avea două zboruri, pe săptămână, pe durata sezonului estival. Aparatul de zbor a trecut printre tunurile de apă, oprindu-se în fața unui covor roșu flancat de garda de onoare. Cei doi prim-miniștri, Viorica Dăncilă și Iuri Ratas, au fost întâmpinați cu ceremonial militar, fiind așteptați de ministrul de Interne, Carmen Dan, primarul Constanței, Decebal Făgădău, prefectul Ioan Albu, președintele CJ, Horia Țuțuianu, senatorul Nicolae Moga și alți oficiali militari.
În declarația sa, premierul Vorica Dăncilă a spus: “Am avut onoarea să am lângă mine prim ministrul Estoniei, Iuri..., uitând, preț de câteva secunde, numele omologului său. “Vreau să vă spun că zborul a durat două ore și jumătate, serviciile au fost foarte bune, iar echipajul, deosebit de amabil. Sper ca prin acest zbor direct să impulsionăm schimburile comerciale, schimburile economice, educaționale și culturale. Această conexiune directă între România si Estonia sper să impulsioneze cetățenii români să viziteze frumosul oraș Tallin, castelele medievale, extrem de bine păstrate, și insulele pitorești ale Estoniei”, a continuat  Viorica Dăncilă.
Premierul român speră ca și “cetățenii din Estonia să se relaxeze pe litoralul frumos al Marii Negre și să viziteze frumoasa Delta a Dunării.” A pomenit de “îmbunătățirea relațiilor bilaterale și economice dintre Estonia și România”, prin primii pași făcuți, a mulțumit companiei Nordica pentru această inițiativă și “sper ca acest zbor, de data aceasta între Tallin si Constanța să devină, pe viitor, și între Tallin si București”. Iar premierul Iuri Ratas a spus că cele două țări sunt legate de istoria faptului că ambele țări, și România și Estonia, celebrează, în aceste an,  centenarul existenței lor. El a explicat că schimburile comerciale între România și Estonia au crescut cu peste 75% în ultimii trei ani.
Pagina 1 din 1
