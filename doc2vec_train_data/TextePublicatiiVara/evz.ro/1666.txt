Nemulțumiți de scăderea salariilor, dar și de sistarea sporurilor pentru condiții de muncă, cei 72 de angajați ai Complexului Muzeal de Științe ale Naturii, Constanța, au intrat în grevă japoneză, activitatea Delfinariului și a Microrezervației din incintă nefiind afectată. Desi sunt in subordinea CJ Constanta, salariile lor nu sunt stabilite de autoritatea județeană.
Protestatarii s-au adunat, astăzi, în fața Delfinariului, cu pancarte pe care au scris “Vrem salarii decente!”, „Nu mai putem trăi cu salarii nete între 955 și 1300 de lei”. Salariații au tras un semnal de alarmă asupra situației disperate în care se află, urmare a faptului că, începând din luna ianuarie 2018 au înregistrat diminuări ale veniturilor salariale, față de luna decembrie 2017, din cauza sistării plății sporului pentru condiții de muncă. În acest moment cei 72 de salariați au venituri lunare și de 950 de lei pe lună, un antrenor de delfini ajungând să primească puțin peste 1300 de lei.
Deși sporurile au fost sistate, condițiile de muncă, lucrul cu animale vii, cu dejecții de animale, cu substanțe toxice, activitate intensă cu publicul, au rămas aceleași. Complexul Muzeal de Științe ale Naturii, Constanța, este, datorită Delfinariului, cel mai vizitat muzeu din România, realizând în urma spectacolelor venituri uriașe.
Numai în minivacanța de 1 iunie au fost peste 5000 de spectatori. Banii nu se duc însă la salarii. Potrivit liderului Cartel Alfa Constanța, Ion Caraignat, singura soluție pentru obținerea unor salarii mai bune este modificarea, printr-o ordonanță de urgență, a articolului 11 din legea 153 a salarizării, prin care Consiliul Județean Constanța să devină ordonatorul principal de credite.
Mâine, la ora 15, angajații Delfinariului vor picheta Prefectura Constanța, urmând să înmâneze prefectului Ioan Albu, revendicările. Directorul Complexului Muzeal de Științe ale Naturii, Adrian Bîlbă, iși susține angajații. Iar vicepremierul Paul Stănescu aflat la Constanța, și fiind informat de președintele CJ Horia Țuțuianu, a dat asigurări că trebuie găsită o soluție:"O să analizăm. Oamenii ăia nu au cum să trăiască cu salariul minim. Nu știu să vă spun astăzi dar eu, la nivelul guvernului, voi spune acest lucru pentru că trebuie să găsim o soluție. Automat. Și, sigur, avem majoritate în parlamaent, nu avem scuze. Coaliția PSD-Alde are guvern și trebuie să găsim o soluții pentru toate categoriile sociale care sunt nedreptățite la ora asta”.
Pagina 1 din 1
