Dosarul fostului vicepreședinte al Autorității de Supraveghere Financiară (ASF), aflat pe rolul Tribunalului București, a ajuns la final. Acesta a fost achitat, împreună cu fosta sa soție, Doina Tudor, ex-senator liberal, după ce fuseseră acuzați de procurorii DNA de luare de mită și, respectiv, complicitate la această faptă.
Dosarul a atras atenția opiniei publice din țara noastră, după ce, în interceptările făcute la dosarul vicelui din ASF, a apărut numele  fostului lider liberal, Crin Antonescu.
„În baza art. 396 al. 1 și 5 C.pr.p. rap la art. 16 al. 1 lit. a C.pr.p., achită pe inculpatul TUDOR DANIEL GEORGE sub aspectul săvârșirii infracțiunii de luare de mită.
În baza art. 396 al. 1 și 5 din C.pr.p. raportat la art. 16 al. 1 lit. a din C.pr.p., achită pe inculpata TUDOR DOINA ANCA, sub aspectul săvarșirii infracțiunii de complicitate la luare de mită.
Ridică sechestrul asupra sumelor de bani in lei si valută, pană la concurența sumei de 300 000 euro din conturile deschise pe numele inculpatului Tudor Daniel George.
Cu apel.”, se menționează în minuta ședinței. Decizia poate fi atacată de DNA în apel.
Potrivit DNA, în perioada martie - mai 2013, în contextul efectuării unui control la o societate de asigurări, Ovidiu Marian, secretar general al Senatului la acea vreme, a pretins de la acţionarul majoritar al firmei respective (denunţător în cauză), pentru Daniel Tudor, suma de 3.000.000 de euro, conform AGERPRES.
„Ovidiu Marian a susţinut că are influenţă asupra preşedintelui Comisiei de Supraveghere a Asigurărilor şi că-l va determina pe acesta să nu îndeplinească acte ce intrau în atribuţiile sale de serviciu. Concret, Daniel Tudor trebuia să depună diligenţele necesare pentru ca rezultatul controlului să fie unul favorabil omului de afaceri. Din suma de bani iniţial pretinsă, inculpatul Marian a primit efectiv 500.000 euro, din care şi-a însuşit 200.000 de euro", susţineau procurorii.
DNA preciza că restul de 300.000 euro au fost remişi lui Daniel Tudor în trei tranşe de câte 100.000 euro, o primă tranşă, în mod direct, iar următoarele două, în mod indirect, prin intermediul soţiei sale Doina Tudor, care cunoştea, la momentul intermedierii sumelor de bani, atât provenienţa, cât şi scopul pentru care erau remise.
„În urma sumelor remise cu titlu de mită, la 26 aprilie 2013, inculpatul Tudor a emis o decizie prin care s-au ignorat în totalitate constatările controlului respectiv (care atenţiona asupra gradului de risc ridicat al societăţii) şi a impus remedierea unor deficienţe minore şi nesemnificative în raport cu situaţia financiară precară a societăţii”, mai spuneau procurorii.
În 2014, apar stenograme care arată o discuție dintre senatorul PNL și soțul ei, despre intervențiile pe care liberala le-ar fi făcut la Crin Antonescu, pe atunci liderul formațiunii, pentru ca acesta din urmă să blocheze în Senat ordonanța de urgență care schimba conducerea ASF.
