Prințul Cambodgiei și soția sa au fost implicați într-un accident rutier în provincial Preah Sihanouk, eveniment soldat cu moartea soției prințului.
UPDATE 16:10 - Soţia prinţului Norodom Ranariddh al Cambodgiei, Ouk Phalla, a murit după accidentul în care cuplul princiar a fost implicat duminică în oraşul Sihanoukville din provincia Preah Sihanouk.
Ouk Phalla, în vârstă de 39 de ani, reprezentantă a dansului tradiţional, a murit din cauza rănilor într-un spital din Preah Sihanouk, unde cei doi au fost transportaţi după accident, a declarat Chuon Narin, şeful poliţiei din provincie.
Acesta a mai spus că prinţul, în vârstă de 74 de ani, a fost mutat într-un spital din capitala Phnom Penh duminică după amiază.
Prinţul Norodom Ranariddh al Cambodgiei, preşedintele Partidului Funcinpec, şi soţia sa, Ouk Phalla, au fost răniţi duminică într-un accident rutier din provincia Preah Sihanouk din sud-vestul ţării, a anunţat un oficial al poliţiei.
"Atât prinţul, cât şi soţia sa au fost răniţi în accident. Prinţul a fost rănit pe cap şi picioare, dar nu grav", a declarat pentru Xinhua generalul Chuon Narin, şeful poliţiei din provincia Preah Sihanouk.
În schimb, soţia prinţului, Ouk Phalla, a fost rănită grav în accident, a spus ofiţerul. Cuplul a fost transportat de urgenţă la spital, potrivit Agerpres.
Accidentul a avut loc la ora locală 09:00, când SUV-ul lor a lovit frontal o altă maşină care circula din direcţia opusă, a detaliat generalul care s-a deplasat la locul accidentului.
Ranariddh este unul dintre fiii regelui defunct Norodom Sihanouk.
Pagina 1 din 1
