Un polițist din Timișoara a fost reținut, marți, de procurorii DIICOT, fiind acuzat de luare de mită și trafic de influență.  acesta ar fi încasat aproximativ 5.000 de euro.
UPDATE. Procurorii D.I.I.C.O.T. – Serviciul Teritorial Timișoara au dispus reținerea pentru o perioada de 24 de ore a polițistului Adrian Sav pentru  favorizarea făptuitorului, divulgarea de informații nepublice și luare de mită,
Anchatatorii au dezvăluit că agentul de la I.P.J. Timiș – Serviciul de Investigații Criminale (până în toamna anului 2017), în prezent la I.P.J. Timiș – Serviciul de Investigare a Criminalității Economice, era „cârtița” infractorilor.
DIICOT precizează că Adrian Sav este afiliat unor grupări infracționale ce acționează pe raza Municipiului Timișoara, rolul acestuia fiind acela de a sprijini activitatea infracțională a respectivelor grupări, prin oferirea de informații legate de eventualele anchete care îi vizează sau de date nepublice, care pot constitui veritabile „ponturi” pentru derularea cu succes a activităților infracționale.
Ancheta, derulată cu sprijinul Direcției Generale Anticorupție, a scos la iveală faptul că polițistu avertiza infractorii cu privire la eventualele anchete care îi vizau. Una dintre grupările avertizate că membrii acesteia sunt monitorizați de D.I.I.C.O.T. a fost gruparea cercetată într-un dosar penal privind cea mai amplă grupare infracțională de spărgători de lux, ce opera atât la nivelul județelor Timiș, Arad și Caraș-Severin, cât și la nivelul altor județe din țară, specializată în comiterea de furturi la „pont” din locuințe și spații comerciale.
De asemenea, în luna iunie 2017, Sav i-a avertizat pe membrii grupării că la data de 21 iunie urmau să aibă loc percheziții domiciliare, informație care le-a permis membrilor grupului să fugă, cu consecința îngreunării tragerii acestora la răspundere penală.
Polițistul hoților se ocupa și de furnizarea de informații din dosarele instrumentate, cu referire la existența unor sume de bani sau bunuri valorificabile de către diferite persoane sau în anumite locații, care puteau constitui veritabile „ponturi” pentru gruparea infracțională, în vederea organizării unor spargeri ulterioare.
În calitate de polițist în cadrul I.P.J. Timiș, agentul avea acces la majoritatea dosarelor instrumentate la nivelul serviciilor unde a activat (S.I.C., respectiv S.I.C.E.), poziție din care obținea diferite informații din respectivele dosare, cu referire la existența în anumite locații a unor sume de bani sau bunuri valorificabile, informații pe care le divulga către hoți. În schimbul acestor informații, polițistul cerea un procent de până la 30% din sumele obținute în urma derulării unor spargeri în locațiile indicate. Mai mult, el verifica în bazele de date ale poliției, la solicitarea infractorilor, diferite date legate de domiciliul unor persoane, proprietarii unor autoturisme etc., informațiile astfel furnizate facilitându-le membrilor grupării stabilirea cu precizie a locațiilor unde intenționau să dea anumite spargeri.
