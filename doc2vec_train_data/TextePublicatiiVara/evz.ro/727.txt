Război al declarațiilor între Șeful comisiei de control al SRI, Claudiu Manda, și purtătorul de cuvânt al instituției, Ovidiu Marincea. În timp ce senatorul PSD susține că, în perioada 2004-2016, șase milioane de români au fost ascultați prin mandate de interceptare ale SRI, Marincea vorbește de doar 20.000 de persoane.
Într-un raport elaborat de Comisia de control al SRI se menționează faptul că, în perioada 2005-2016, nu mai puțin de șase milioane de persoane au fost interceptate de Serviciu.
„Una dintre concluziile raportului comisiei este că restrângerea drepturilor şi libertăţilor cetăţenilor, garantate de Constituţie, a fost făcută la scară largă, folosind în mod abuziv aceste instrumente legale, respectiv mandatele de securitate naţională, mandatele de supraveghere tehnică sau autorizaţiile de supraveghere tehnică pe care le stabilesc procurorii. Avem la comisie o serie de date care arată că avem o creştere a mandatelor de securitate naţională, de la 1.395 în anul 2005 până la 3.701 mandate în anul 2013, adică aproape de trei ori faţă de anul 2005.
La nivelul mandatelor, per total de acte de autorizare şi de supraveghere avem creşteri de la 5.000 în 2005, 8.000 în 2006, până la cifre de peste 44.000 în anul 2014, respectiv peste 51.000 în anul 2015, iar în 2016, odată cu apariţia deciziei CCR, vorbim de un număr total de 12.000 pentru că se referă doar la primele două luni. Totalul acestor acte de autorizare şi supraveghere în perioada 2005 - 2016 înseamnă peste 311.000 de mandate. În contextul în care pe un mandat de supraveghere, aşa cum am văzut şi am auzit la comisie, putem să ne gândim că vorbim de o medie de 20 de persoane sau de posturi interceptate, putem să gândim că au fost mai mult de 6 milioane de persoane care au fost interceptate în toată această perioadă”, a menționat Manda.
Purtătorul de cuvânt al SRI, Ovidiu Marincea, a făcut precizări ulterioare pentru Evenimentul zilei. Acesta susține că statisticile Serviciului au ajuns la Comisie de anul trecut, iar Manda minte.
„Nu e adevărat ce zice Manda. Judecatorii au dat mandate de siguranță națională la solicitarea procurorilor pentru 20.907 persoane. Datele sunt trimise la comisie din noiembrie anult trecut”, a precizat reprezentantul instituției.
Într-un comunicat transmis EvZ, SRI precizează că numărul persoanelor interceptate în perioada citată de Manda este mult mai mic decât cifra de șase milioane prezentată de șeful Comisiei de control.
„SRI precizează: 20.907 persoane în perioada 2004-2016.
Având în vedere discuțiile din spațiul public referitoare la numărul de mandate de securitate națională solicitate de Serviciul Român de Informații în perioada 2004 - 2016, Biroul de presă comunică următoarele:
În perioada 11.12.2004 (dată la care a intrat în vigoare Legea 535/2004 ) și 16.02.2016 (până la decizia CCR) numărul total de mandate de securitate națională (inițiale, prelungiri și completări) solicitate de Serviciul Român de Informații a fost de 28.784, din care 9.292 inițiale.
Numărul de persoane a căror drepturi și libertăți au fost restrânse, în condițiile legii, în baza autorizației eliberate de judecătorii Înaltei Curți de Casație și Justiție a fost de 20.907.
Pentru un număr de 17.182 persoane aceste măsuri au fost prelungite câte 3 luni, în condițiile legii.
De asemenea, SRI a solicitat pentru 16.175 de persoane, dintre cele 20.907 vizate de mandatele inițiale, completări ale măsurilor tehnice dispuse inițial de instanța de judecată.
Precizăm că aceste date au fost puse la dispoziția Comisiei de Control a SRI, la solicitarea acesteia din noiembrie anul trecut”, transmite SRI.
Pagina 1 din 1
