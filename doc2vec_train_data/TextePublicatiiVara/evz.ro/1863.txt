Oficial, cadeţii marinei germane, navighează cu NS Mircea pentru că nava lor şcoală este în reparaţie capitală. Adevărul este, însă, cu totul altul şi a fost muşamalizat de autorităţile navale din Germania
Nava Şcoală Mircea, simbolul Marinei Militare Române, care tocmai a împlinit 79 de ani de când a intrat în serviciu, a plecat, la începutul acestei săptămâni, în voiajul său de practică anual, având la bord, pe lângă elevii Şcolii de Maiştri Militari „Amiral Ioan Murgescu” români şi 51 de cadeţi nemţi alături de 14 instructori germani.
Şi anul trecut, la sfârşitul voiajului de instrucţie, bricul Mircea a avut îmbarcaţi 55 de cadeţi germani. La toamnă, alţi 51 de cadeţi din Germania vor pleca, tot cu bricul Mircea, în alt voiaj internaţional de practică, de data aceasta, alături de studenţii Academiei Navale „Mircea cel Bătrân”.
Gorch Fock II
Astfel, este pentru prima oară când în Jurnalul de Bord al N.S. Mircea se va consemna un al doilea marş de instrucţie efectuat în acelaşi an. Motivul oficial al faptului că viitorii ofiţeri de marină nemţi se instruiesc la bordul navei noastre este acela că propria lor navă şcoală, Gorch Fock II, o corabie identică cu Mircea, dar mai tânără cu 19 ani, a intrat în reparaţie capitală. Parţial adevărat, numai că povestea este cu totul alta şi, pe alocuri, scandaloasă.
Două cadete nemțoaice moarte în doi ani, la bord
Originea acestei spectacluoase alegeri a Academiei Navale germane are în spate nişte evenimente petrecute în urmă cu zece ani. Lucruri relatate pe larg în presa germană. Astfel, în septembrie 2008, o cadetă de 18 ani, a căzut peste bord în timp ce făcea de cart, într-un marş de instrucţie din Marea Nordului. Se mai întâmplă, au zis unii, şi nu s-a făcut mare tam-tam.
Lucrurile au explodat, însă, doi ani mai târziu, în 2010, când o altă cadetă, de 25 de ani, Sarah Lena Seele, a murit, după ce a căzut de pe catargul unde îşi avea postul, în rada portului brazlian Salvador de Bahia. Reacţia comandantului german Norbert Schatz a fost una cinică, la modul că „Decesul a fost un accident, la fel de normal ca prăbuşirea unui avion ”.
Cadeți români spălând puntea
Imediat după aceasta, la bord s-a organizat un carnaval în toată regula. Carnavalul este documentat cu poze din 11 noiembrie 2010, iar cadeţii au povestit, la întoarcerea in Germania, că unii dintre ofiţeri au facut chiar o chetă, pentru cel care „i-o trage celei mai urâte aspirante”. Evident, evenimentul a ajuns şi în presă.
Autorităţile navale germane nu mai putea muşamaliza nimic. Şi, dintr-o dată,  au început să apară noi şi noi dezvăluiri despre condiţiile inumane de instrucţie şi abuzurile la care erau supuşi viitorii ofiţei de marină nemţi. Beţii, ameninţări cu moartea, agresiuni sexuale şi alte umilinţe au reclamat ofiţerii-aspiranţi de marină, într-un raport ajuns pe masa de lucru a comisarului pentru probleme de armată din Bundestag.
