Fostul dictator român Nicolae Ceaușescu a vrut să ajungă un fel de bancher mondial: să împrumute statele în curs de dezvoltare din Asia, Africa și America Latină și să devină un jucător politic de talie mondială. Așa că a pompat banii românilor la mii de kilometri depărtare, în statele „pretine”. A exportat mărfuri pe datorie, a făcut investiții, a dat împrumuturi. A construit în alte țări spitale, șosele, fabrici. Însă după ce l-au împușcat, românii au descoperit că au de recuperat din toată lumea datorii uriașe. În presă s-a consemnat o declarație a lui Ioan Pârgaru, fost șef al comerțului exterior, care a avansat cifra banilor pe care România trebuie să-i încaseze: „În totalitate, după calculele pe care noi leam făcut la vremea respectivă, imediat după decembrie 1989, erau 8,6 miliarde de dolari SUA”. Cu trecerea timpului scad și șansele ca România să mai vadă vreodată acești bani, după cum reiese dintr-un raport oficial guvernamental.
Evenimentul zilei” a descoperit într-un Raport prezentat în data de 16 mai 2018 în Guvernul Viorica Dăncilă că unele datorii au fost șterse, alte țări au dat înapoi o parte din bani dar acum nu mai vor să plătească niciun dolar. Cel mai grav este că unele state nici măcar nu vor să discute cu România pe tema datoriei, în timp ce în alte cazuri chiar statul român recunoaște că banii s-au pierdut pentru totdeauna.
„Raportul privind creanțele României la 31 decembrie 2017 provenite din activitatea de export, cooperare economică internațională și alte acțiuni externe, derulate înainte de 31 decembrie 1989”, elaborat de Ministerul Finanțelor Publice, a fost prezentat în ședința Guvernului din 16 mai 2018. Potrivit raportului (facsimil dreapta), România are de recuperat 775.800.737,21 de dolari SUA și 1.488.797.459,06 ruble transferabile (la vremea datoriei, o rublă transferabilă era apropiată de un dolar).
Anul trecut, România a reușit să recupereze doar 61 de milioane de dolari SUA.
Majoritatea statelor din care România are bani de recuperat fie sunt afectate de conflicte armate și războie civile, fie trec prin crize economice majore.
Cum l-am iertat pe Hussein de 80% din datorie
Ceaușeșcu a avut o relație excelentă cu fostul dictator Saddam Hussein și a pompat banii românilor în investiții în fabrici, drumuri sau căi ferate din Irak. La schimb, Ceaușescu aștepta și mai mulți bani, petrol, dar mai ales influență și renume.
Rezultatul: după 1989 România a calculat că are de recuperat din Irak o datorie de aproximativ 2,6 miliarde de dolari. Ce-a făcut statul român? A șters 80% din datoriile pe care le avea de primit de la Irak.
Decizia a fost influențată de politicile Clubului de la Roma, o organizație înființată în 1956 de țările de pe mapamond care au de recuperat bani din alte state. În 2004, în Clubul de la Roma s-a agreat practica ștergerii unei mari părți din datorii, așa că România a semnat, în 2005, cu Guvernul irakian, un acord de rambursare doar a unei felii din datorie, în decursul a 23 de ani: 977,1 milioane de dolari. Din fericire pentru România, Irakul a fost un bun platnic și a respectat acordul. Azi, România mai are de recuperat din Irak o datorie totală în valoare de peste 520 de milioane de dolari.
Misiune imposibilă în Cuba
Timp de 17 ani, „El Lider Maximo“ Fidel Castro și Nicolae Ceaușescu și-au întreținut relația strânsă de prietenie. Atât de mult s-au plăcut cei doi, încât România a deschis chiar o linie de credit pentru susţinerea financiară a Cubei comuniste. Mai mult, România a continuat să dea Cubei, după 31 decembrie 1989, credite pentru un combinat de produse cu conținut de nichel plus cobalt, intitulat „Las Camariocas”.
În urma relației speciale dintre cei doi foști șefi de stat, România a rămas cu o investiție nerecuperată în valoare estimată de 1,5 miliarde de dolari. Cubanezii nu vor să ne mai dea acum nimic înapoi.
Guvernul de la Havana a recunoscut încă din 1997 că are bani de dat României, dar a respins toate propunerile Bucureștiului.
Cuba s-a plâns că după destrămarea CAER, interesele Cubei au fost „prejudiciate sensibil, producând pierderi uriașe economiei”, și că datoria externă a Cubei este în rublă transferabilă, o monedă desființată fără a se stabili o rată de conversie în dolari.
În mai 2014, Cuba a transmis României că „nu promovează schimbul datoriei în investiții”, că „politica guvernului cubanez pentru datoriile către fostele țări membre CAER este de anulare 100%” și că „stabilirea unei rate de conversie între rubla transferabilă și dolarul SUA este imposibilă”. Cu alte cuvinte, a anunțat România că-și poate lua adio de la miliardul de dolari.
Totuși, Franța a reușit să semneze cu Cuba un acord pentru conversia unei părți din datorie într-un fond franco-cubanez de 212 milioane de euro, destinat pentru lucrări de infrastructură, turism, transporturi. Cuba a semnat protocoale de rambursare a datoriei cu 14 țări, prin anularea a 90% din datoria cubaneză și o rambursare pe o perioadă de 18 ani la o dobândă foarte scăzută.
La fel vrea acum și în cazul României și a cerut Bucureștiului să-i facă o ofertă. Cel mai recent contact dintre oficialii români și cei cubanezi a rămas în coadă de pește: în octombrie 2017 cubanezii au spus că problema datoriei către România va fi abordată „la momentul oportun”. Adică nimic concret.
România spune că la momentul efectuării exporturilor, rata de conversie era de aproximativ 1 dolar = 1 rublă transferabilă. În prezent, datoria Cubei către România este de 1.488.797.459,06 ruble transferabile.
„Eu nu am datorii la România, datoriile mele sunt la Ceauşescu. L-aţi omorât...”
Un alt „pretin” al lui Ceaușescu a fost Muammar al-Gaddafi, colonelul care a condus Libia cu o mână de fier din 1969 și până în 2011. România are de recuperat de la urmașii acestuia peste 45 de milioane de dolari și după cum arată lucrurile, s-ar putea să nu-i mai primească niciodată.
Primele negocieri oficiale din România și Libia, pentru plata datoriilor, au început în 1997, dar ele s-au amânat până în 2005 și toate discuțiile „s-au caracterizat prin poziții divergente”, iar libienii nu au respectat documente bilaterale, potrivit Guvernului de la București. Datorită „poziției rigide abordate de partea libiană”, recuperarea datoriilor „a înregistrat, practic, o stagnare”, se mai arată în raportul adoptat în Guvern.
Tupeu dus la extrem
„Singura propunere avansată de partea libiană, în luna martie 2010, a fost de reglementare a datoriei sale către România prin plata a 7 milioane de dolari”, propunere respinsă de România, potrivit Raportul Guvernului. Mai mult, Libia a încercat chiar să facă în așa fel încât din datornic să primească ea bani din România. „La ultimele negocieri, partea libiană a ridicat unele pretenții nereale, care ar fi condus la diminuarea creanțelor statului român sau chiar la transformarea acestuia din creditor în debitor”, spun oficialii români.
Situația banilor pe care România îi are de recuperat din Libia este cu atât mai problematică cu cât după eliminarea lui Gaddafi în 2011, Libia a parcurs o continuă schismă politică.
