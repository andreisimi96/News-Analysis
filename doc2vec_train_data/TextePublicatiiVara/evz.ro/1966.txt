Procurorii  DIICOT au dispus reţinerea pentru o perioadă de 24 de ore a 33 de membri ai grupării conduse de Clanul Ștoacă. Pe lângă lideri ai infractorilor, anchetatorii au reținut un fiu de fost senator, o vedetă și doi polițiști.
Procurorii  Direcţiei de Investigare a Infracţiunilor de Criminalitate Organizată şi Terorism – Structura Centrală  au anunțat că au dispus reţinerea pentru o perioadă de 24 de ore a 33 de membrii ai grupării conduse de Clanul Ștoacă. Pe lista anchetatorilor se află nume grele ale interlopilor care au coordonat rețele de trafic de droguri, trafic de persoane și prostituție.  Lideri de necontestat ai grupării „Ștoacă” au devenit, începând cu anul 2017,  Marius Voinea - zis „Marius Ștoacă”,  Petre Șaim  - zis „Petrică Ștoacă”, Bogdan Gabriel Niculae – zis „Bogdan Ștoacă” și Lucian Florin Cimpoeru. Aceștia au preluat rețeaua infracțională dezvoltată de predecesorii lor, au perfecționat-o în funcție de oportunitățile de a obține venituri consistente care să asigure nivelul de trai al membrilor. Pe lista celor reținuți se numără Cosmin Mihai, fiul fostului senator de Brăila Cristian Dănuţ Mihai, o vedetă, Pollak Bohus, cunoscut drept „Ben”, fost concurent în emisiunea „Insula Iubirii”, dar și doi polițiști.
Cei 33 care au fost reținuți, joi, de procurorii DIICOT sunt:
Marius Voinea, Petre Saim, Bogdan-Gabriel Niculae, Lucian Florin Cimpoeru, Constantin Gabriel Cioarcă, Daniel Ionuț Bamburic, Ion Stan, Nicolae Fieraru, Dan Mandache, Alberto Florin Iliescu, Florian Dumitru, Constantin Marius Ionescu,  Cristian Mihai, Vicențio Giovanni Vasile, Ion Stoian, Romeo Piteșteanu, Marius Niculae, Petre Daniel Șaim, Elena Cristina Andrei, Antonela Țoghină,  Livia Pîrvulescu, Dragoș Chihăescu, Ana Maria Georgescu, Diana Stănescu, Alexandra Ionete, Bohus Pollak, Nicoleta Pavel, Constantin Bazavan, Vasilica Martac, Anghel Chelu, Aurelia Vlad, Nicolae Mincă şi Mircea Florian Mihai.
Aceștia sunt acuzați de constituire a unui grup infracțional organizat, trafic de droguri de mare risc, trafic de persoane, trafic de minori, proxenetism,trafic de influență,tentativă la înșelăciune, fals în declarații, dare de mită, conducerea unui vehicul fără permis de conducere, instigare la favorizarea infractorului,cumpărare de influență și influențarea declarațiilor.
Marius Voinea a fugit din țară, la începutul anului 2017, sustrâgându-se unei anchete în curs, iar pe numele său a fost emis un mandat european de arestare pentru săvârșirea de infracțiuni de criminalitate organizată. Din acest motiv, „Marius Ștoacă” nu s-a mai implicat în comiterea infracțiunilor ce intrau în scopul grupului, limitându-se la „îndrumări” și „intervenții” punctuale față de ceilalți membrii atunci când între aceștia apăreau conflicte de orice natură, uzând de renumele și autoritatea sa.
