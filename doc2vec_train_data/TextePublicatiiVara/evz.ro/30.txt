Vizita lui Macron la Sankt Petersburg, anunţată cu surle şi trâmbiţe de presa franceză, s-a dovedit un fiasco. Liderul francez a făcut figuraţie în Rusia.
Nici un cuvinţel despre afacerea Skripal, care a provocat un val mondial de expulzări. Nici o vorbă despre atacurile aeriene asupra Siriei, după presupusa utilizare de către Damasc a armelor chimice.
Emmanuel Macron şi-a dorit cu tot dinadinsul să nu se întoarcă cu traista goală din vizita în Rusia, la Vladimir Putin, şi de aceea a deschis doar subiecte care aveau şansa să ofere un teren comun.
Divergenţele („neînţelegerile”, cum le-a numit Macron) au fost lăsate deoparte.
Aflat la Sankt Petersburg joi, 24 mai, liderul francez a scos în evidenţă „discuţiile mai lungi decât fusese prevăzut, dar fructuoase pe care le-a avut cu Vladimir Putin şi, ca de obicei, nu s-a ferit de vorbele mari: „Ţările noastre au vocaţia de a defini, pentru a relua o frază a lui Dostoievski, ‘o adevărată pârghie de conciliere pentru toate contradicţiile europene’”.
Trei ore au durat discuţiile pe care Putin şi Macron le-au purtat în Palatul Constantin. „În problema Siriei, apropierea dintre poziţiile noastre a fost cea mai evidentă”, declara un diplomat francez, citat de Le Monde. Macron a propus „coordonarea” celor două iniţiative de pace paralele, de la Astana (aparţinând Rusiei, Turciei şi Iranului) şi de la Geneva (aparţinând Franţei, Statelor Unite, Marii Britanii, Germaniei, Iordaniei şi Arabiei Saudite). Scopul ar fi „o nouă Constituţie” pentru Siria şi pregătirea alegerilor „la care trebuie să participe toţi sirienii”, inclusiv milioanele de refugiaţi, după cum a subliniat Macron. Dar şi Bashar Al-Assad, după cum reiese din formula „toţi sirienii”, folosită de mulţi ani de Putin, lucru pe care Macron s-a ferit să-l recunoască în faţa presei.
Absolut de înţeles, de vreme ce Franţa, alături de Statele Unite şi celelalte ţări occidentale au susţinut ideea că înlăturarea de la putere a lui Assad este o condiţie sine qua non pentru o soluţie politică din Siria. Or, este evident că, dacă i se permite să participe la alegeri, Assad este marel favorit să le câştige. Adică exact ce îşi doreşte Rusia.
Putin – Macron: 1 – 0
Şi în ceea ce priveşte Iranul, cei doi lideri spun că s-au înţeles. Ei vor să păstreze cu orice preţ acordul nuclear, pus în pericol de retragerea Statelor Unite. Două sunt mizele: una, ca Teheranul să nu îşi relanseze programul nuclear (Trump susţine că Iranul o face deja) şi, doi, ca firmele să evite sancţiunile americane, continuând contractele substanţiale antamate deja cu regimul ayatollahului.
Macron recunoaşte că acordul este imperfect şi susţine completarea lui prin noi negocieri cu Iranul asupra programului nuclear, dar şi a programului balistic şi a influenţei din ce în ce mai mari a Teheranului în Orientul Mijlociu. Ultimele puncte reprezintă explicit pretenţiile lui Trump, aşa cum i le-a prezentat şi lui Macron, cu ocazia vizitei francezului de acum o lună de la Washington.
