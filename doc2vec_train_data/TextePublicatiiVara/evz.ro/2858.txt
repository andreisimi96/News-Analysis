Reprezentanții Statului Major al Forțelor Aeriene, de care aparține Poligonu Capu Midia, unde un militar aflat la instruire a dispărut, duminică, la Corbu, fiind în învoire, confirmă absența acestuia de la unitate. După ce, la împlinirea a 24 de ore de la învoire, acesta nu a apărut în unitate, a fost raportată absența nejustificată a militarului și a fost sesizat Parchetul Militar.
Într-un comunicat trimis în urmă cu câteva minute se arată că “un militar din cadrul Batalionului 55 Apărare Antiaeriană „Someş” din Dej, aflat la un exercițiu de instruire la Centrul Național de Instruire pentru Apărare Antiaeriană de la Capu Midia, a fost declarat luni, 11 iunie, în jurul orei 19.00, absent nejustificat de la unitate.
Caporalul clasa a III-a Petru Cosma face parte dintr-un detașament dislocat de Batalionul 55 Apărare Antiaeriană din Dej la Centrul Național de Instruire pentru Apărare Antiaeriană, unde desfășoară, în perioada 4-15 iunie,  activități de instruire cu trageri de luptă. Militarul s-a aflat în învoire legală duminică, 10 iunie, între orele 13.00 și 19.30, și nu s-a prezentat la unitate la expirarea perioadei de învoire.
Conducerea batalionului a luat de urgență măsurile prevăzute de proceduri în astfel de situații. Toate încercările de contactare și de căutare a militarului au fost fără succes. Conform procedurilor legale, la împlinirea a 24 de ore de la ora prevăzută pentru întoarcerea la unitate, a fost raportată absența nejustificată a militarului și a fost sesizat Parchetul Militar.”
Comandantul militarului dispărut, locotenent colonel Mircea Leș a declarat pentru EVZ că  detașamentul său a dislocat la Capu Midia 98 de militari ai Batalionul 55 Apărare Antiaeriană din Dej. Militarul dispărut este din Dej. Imediat după dispariția lui Petru Cosma, comandantul a luat legătura cu familia și au fost efectuate acțiuni de căutare pe uscat. Deși nimeni nu l-ar fi văzut intrând în apă, scafandrii de la ISU, care îl căutau pe copilul de 14 ani, dispărut în mare, au fost solicitați să îl caute și pe militar, atât duminică seara cât și în timpul zilei de luni, potrivit lui Mircea Leș.
Pagina 1 din 1
