Copacul milenar, supranumit emblema savanei din Africa, se află pe moarte, în circumstanțe misterioase. Trei cercetători români și colegii lor din SUA și Africa de Sud și-au propus să găsească sursa problemei, pentru că, din păcate, nu este singurul eveniment de acest gen. În ultimii 12 ani, cei mai mulți dintre baobabii milenari și imenși ai continentului au murit, într-un lanț de evenimente greu de explicat.
Cercetătorii din Africa de Sud, România și Statele Unite suspectează că dispariția specimenelor unice din biosfera africană ar putea fi rezultatul încălzirii globale, deși acest lucru, după cum spun și ei în abstractul lucrării publicate în jurnalul academic Nature Plants, rămâne doar o suspiciune.În realitate, cei trei români și colegii lor nu au o explicație exactă pentru dispariția copacilor, scrie BBC.
În orice caz, pierderea copacilor este un „eveniment de o magnitudine fără precedent”. În articolul publicat, cercetătorii susțin că nu este vorba despre un soi de epidemie care să afecteze cele mai mari și mai vechi specimene de copaci de pe continent.
„Suspectăm că dispariția baobabilor monumentali ar putea fi asociată, cel puțin parțial, cu modificările semnificative ale condițiilor climaterice care afectează partea sudică a Afiricii în mod particular. Totuși, este nevoie de o cercetare ulterioară pentru a susține sau a respinge această supoziție”, spune prof. dr. Adrian Pătruț, de la Facultatea de Chimie și Inginerie Chimică, Universitatea Babeș-Bolyai din Cluj, cel care a conceput cercetarea.
Ceilalți doi români care au contribuit la cercetare și redactarea manuscrisului sunt doctoranda Roxana T. Patrut și prof. dr. Laszlo Rakosy, de la Facultatea de Geografie a UBB.
Cercetătorii au vizitat copacii antici din partea de sud a Africii încă din anul 2005, folosindu-se de datarea cu carbon pentru a investiga structura și vârsta lor. În mod neașteptat, și-au dat seama că opt dintre cei 13 cei mai bătrâni copaci și, respectiv, cinci din cei șase cei mai mari baobabi au morit complet sau au suferit de pe urma colapsului celor mai bătrâne părți ale lor.
„Suspectăm că acest lucru este asociat cu temperaturile în creștere și seceta. Este șocant și foarte trist să îi vedem murind”, a mai comentat dr. Pătruț pentru BBC.
Pagina 1 din 1
