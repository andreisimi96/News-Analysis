Comentarii | 16984 Vizualizari
Românii sunt ținta unei escrocherii care se folosește de brandul McDonalds. Prin aplicația de mesagerie WhatsApp a fost lansată un nou tip de înșelătorie prin care s-ar acorda cupoane promoționale de 75 de lei pentru a cumpăra produse în lanțul de restaurante McDonalds.
Specialiștii avertizează că nu trebuie accesat site-ul din mesaj oferit prin WhatsApp pentru a nu cădea în capcana infractorilor cibernetici.
Specialiştii Centrului de Răspuns la Incidente de Securitate Cibernetică (CERT-RO) au avertizat asupra unei escrocherii şi au recomandat celor care primesc mesajul prin aplicația WhatsApp să nu completeze chestionarul din site-ul indicat în mesaj şi nici să dea mai departe mesajul.
„O nouă campanie de tip #scam, aceeași metodă folosită de infractorii cibernetici. Aceștia au copiat elemente din identitatea vizuală a McDonald’s Romania și oferă ‘vouchere’ de 75 de RON clienților. Pentru a primi ‘premiul’ trebuie să distribui mesajul ‘promoțional’ prin aplicația WhatsApp către 30 de prieteni. REȚINEȚI faptul că astfel de concursuri/promoții trebuie să se regăsească inclusiv pe canalele oficiale ale companiei (site, social media), ceea ce nu se întâmplă nici în acest caz! #CERT #cybersecurity”, au avertizat specialiştii CERT-RO.
Astfel de campanii puse la cale de escroci au ca scop colectarea de date personale sau retragerea unor sume de bani de pe cardurile celor păcăliți.
Pagina 1 din 1
