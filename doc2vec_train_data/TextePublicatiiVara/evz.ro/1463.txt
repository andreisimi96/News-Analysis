Trei bărbați din Lugoj au atacat benzinăria Petrom de pe Calea Caransebeșului, după ce au plănuit jaful în cele mai mici detalii, dar au uitat că locul era împânzit de camere video. Au fost prinși imediat.
Polițiștii din Lugoj au fost sesizați cu privire la faptul că, în noaptea de 3 spre 4 iunie, persoane necunoscute au sustras suma de 157.000 lei din incinta unei societăți comerciale.
În urma cercetărilor efectuate au fost identificați trei bărbați cu vârste cuprinse între 20 și 24 de ani, bănuiți de furt calificat. „Persoanele în cauză au fost reținute pentru 24 de ore”, ne-a declarat Aurora Voicilă, purtătorul de cuvânt al Poliției Timiș.
Sursele EVZ arată că unul dintre hoți, un tânăr de 21 de ani, era angajat al benzinăriei respective, din vara anului trecut, ca platformist – casier. El avea cheia de la intrare, astfel că jaful a fost dat în cele mai pașnice condiții, hoții pătrunzând în incintă fără să forțeze intrarea. Așa cum au văzut în filme, cei trei și-au pus cagulele și au acționat.
În timp ce unul păzea incinta, iar altul aștepta în mașina cu care au venit, al treilea a intrat în încăperea seifului, de unde a luat toți banii: 157.000 de lei.
Alarma a fost dată în jurul orei 2.00. Primul lucru pe care l-a făcut poliția a fost să vadă imaginile surprinse de camerele video. După ce au văzut cum intră hoțul în camera cu seif și-au dat seama că acesta avea un complice, din benzinărie. Au urmat audierile și recunoașterea faptei.
Complicii au fost săltați din Lugoj, iar hoțul propriu-zis a fost prins la Oradea. Era la volanul unui BMW X5 pe care și-l cumpărase imediat duipă ce a dat jaful, cu 5.000 de lei. A fost singurul dintre hoți care a apucat să cheltuiască mai consistente cu partea sa din pradă.
Pagina 1 din 1
