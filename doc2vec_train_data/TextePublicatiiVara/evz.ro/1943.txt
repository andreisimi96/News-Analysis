Un bărbat  a fost arestat, în Coreea de Sud, după ce a izbit puternic cu mașina sa porțiile Ambasadei SUA de la Seul. Primele surse de la fața locului sugerează că șoferul ar fi fost un locuitor din Nord care căuta azil politic.
Totuși, informațiile oferite despre motivele din spatele incidentului de la Ambasada SUA nu au fost confirmate oficial, deocamdată, scrie Daily Mail. Imaginile de la fața locului arată, însă, o mulțime de polițiști aflați în jurul mașinii gri care a suferit pagube importante după lovirea porților.
Polițiștii inspectează pagubele și circumstanțele producerii accidentului din fața Ambasadei SUA. Sursa FOTO: EPA
Forțele de ordine au confirmat că au arestat un bărbat, despre care se crede că ar avea aproape 50 de ani, în urma ciocnirii petrecute miercuri, la ora locală 19.15. Polițiștii aflați la fața locului au confirmat pentru ABC News că bărbatul nu se afla sub influența băuturilor alcoolice la momentul ciocnirii, dar nu au oferit mai multe detalii.
Martorii susțin că o femeie aflată în dreapta șoferului a fost transportată la un spital din apropiere.
Deocamdată, informațiile neoficiale sugerează că bărbatul a căzut din vehicul, după ciocnire, strigând în repetate rânduri „Ajutați-mă!”. Nu există informații care să sugereze că incidentul este de natură teroristă, conform presei locale.
Pagina 1 din 1
