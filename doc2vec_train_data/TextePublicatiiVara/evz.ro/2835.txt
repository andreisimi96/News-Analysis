Liberalii și-au pregătit pașii în Parlament, astfel încât moțiunea de cenzură, a cărei adoptare ar produce demiterea Guvernului, să fi e votată în Parlament după pronunțarea ÎCCJ în dosarul liderului social-democrat, Liviu Dragnea. Liberalii recunosc că o condamnare a liderului PSD i-ar ajuta să-și ducă planul până la capăt.
Încă din 12 martie, președintele PNL, Ludovic Orban, a anunțat că liberalii vor depune în Parlament o moțiune de cenzură atunci când vor avea „cele mai mari șanse” să răstoarne Guvernul.
În săptămânile care au urmat și până ieri, jurnaliștii i-au întrebat aproape zilnic pe cei din conducerea PNL, în frunte cu Orban, când depun acea moțiunea de cenzură. De fiecare dată, răspunsul a fost la indigo: „La momentul oportun”.
Sincronizare cu ÎCCJ
Conducerea PNL a decis ieri, în cele din urmă, că va depune moțiunea de cenzură săptămâna viitoare. Tot săptămâna viitoare, pe 21 iunie, Înalta Curte de Casaţie şi Justiţie este așteptată să pronunţe verdictul în dosarul în care liderul PSD este acuzat de fapte de corupție. DNA a cerut pedeapsă cu închisoarea, iar Dragnea a pledat nevinovat.
Liderul PSD este acuzat de procurori că a intervenit, în calitate de președinte al Consiliului Județean Teleorman, pentru menţinerea în funcţie şi plata drepturilor salariale pentru două angajate de la DGASPC Teleorman, deşi ştia că acestea lucrau de fapt în cadrul organizației județene PSD Teleorman.
Secretarul general al PNL, Robert Sighiartău, a declarat, ieri, în exclusivitate pentru EVZ, că decizia instanței va influența soarta moțiunii de cenzură. Întrebat de EVZ cum decurg negocierile în Parlament pentru demiterea Guvernului, Sighiartău a răspuns: „În multele discuții pe care leam purtat cu parlamentari din PSD, foarte mulți au spus că decizia, în primă instanță, cu privire la dosarul domnului Dragnea este, într-un anumit fel decisivă pentru felul în care ei vor aborda în continuare acest Guvern, care, recunosc și ei, pe la colțuri, că nu aduce nimic bun României, dimpotrivă, decredibilizează pe plan extern, iar în plan intern creează instabilitate politică”.
Chestionat cu privire la data depunerii în Parlament a moțiunii de cenzură, Robert Sighiartău a spus pentru EVZ că „va fi depusă după data de 18 iunie”. Surse liberale susțin că data precisă este 20 iunie, cu o zi înainte de pronunțarea ÎCCJ.
Iar cum legea prevede că „dezbaterea moţiunii de cenzură are loc după 3 zile de la data când a fost prezentată în şedinţa comună a celor două Camere”, votul final va avea loc după ce Dragnea află dacă este achitat sau condamnat.
Cum s-au aliniat planetele în cazul lui Victor Ponta
În ziua de 5 iunie 2015, când DNA a anunțat urmărirea penală a premierului de la acea vreme, Victor Ponta, PNL a depus o moțiune de cenzură. Președintele Klaus Iohannis a catalogat în acea zi întrega situația ca fiind „o coincidență”. Tot șeful statului a spus atunci că problema penală a premierului „va influența” votul parlamentarilor la moțiunea de cenzură.
Pagina 1 din 1
