Carne congelată, expirată din 2016, şi mâncare gătită în bucătării al căror aspect lasă mult de dorit. Asta au găsit la finele săptămânii trecute inspectorii OPC din Constanţa în cazul mai multor unităţi de alimentaţie (restaurante, terase şi fast-food-uri) din Eforie. Mai scandalos e faptul că unii dintre patronii restaurantelor cu probleme au fost sancţionaţi, potrivit OPC, şi în anii trecuţi. Reprezentanţii Comisariatului Judeţean pentru Protecţia Consumatorilor Constanţa au decis închiderea temporară a unui număr de opt unităţi de alimentaţie publică de pe litoral şi amendarea acestora cu suma totală de 70.000 de lei. Echipele de control ale OPC au retras de la comercializare şi au distrus peste 100 de kilograme de produse preparate.
Nici nu a început bine sezonul estival că au şi apărut problemele pentru comercianţi. La sfârşitul săptămânii trecute, inspectorii OPC au descoperit, în mai multe restaurante din Eforie, carne congelată a cărei etichetă demonstra că este expirată încă din 2016. Mai grav, potrivit reprezentanţilor OPC, e faptul că o parte dintre patronii restaurantelor identificate ca având acest gen de probleme au fost sancţionaţi şi în anii trecuţi. “A nu spăla şi a te gândi că dai copiilor, oamenilor care vin pe litoral mâncare pregătită în aşa ceva ... Nu ştiu... Dacă nu de bun simţ vorbim, nu ştiu despre ce vorbim. Inconştienţă! Ăsta-i bocnă, dar nici măcar nu ştim din... ceva cu 2015!”, a declarat un inspector OPC, citat de Digi24.ro.
Opt unităţi de alimentaţie publică din Eforie au fost închise temporar în urma inspecţiei OPC, reprezentanţii Comisariatului Judeţean pentru Protecţia Consumatorilor aplicând amenzi al căror cuantum se ridică la peste 70.000 de lei. 100 de kilograme de produse preparate au fost retrase de la comercializare şi distruse tocmai pentru că erau expirate. “Echipele de control au descoperit la un restaurant mai multe ciorbe preparate cu o zi înaintea efectuării verificării, fiind socotite produse nesigure pentru consumatori de către comisarii CJPC în condiţiile în care legislaţia în domeniu prevede ca mâncarea în unităţile de alimentaţie publică să fie preparată în aceeaşi zi”, a declarat pentru sursa citată, şeful Comisariatului Judeţean pentru Protecţia Consumatorilor (CJPC) Constanţa, Horia Constantinescu. El a adăugat că la un alt restaurant echipele de control au descoperit că legumele erau procesate în aer liber, lucru considerat periculos pentru consumatori, iar vasele folosite nu erau potrivite pentru alimentaţie publică, având adâncituri în care se poate dezvolta câmp bacteriologic.
Comisarii CJPC au mai descoperit că la mai multe unităţii de tip fast food mâncarea preparată era ţinută în condiţii improprii, fiind neacoperită  şi la temperaturi nepotrivite. Horia Constantinescu a mai afirmat că în urma controlului au fost găsite ustensile murdare şi produse care erau depozitate în spaţii neiginizate.
Pagina 1 din 1
