Preşedintele american Donald Trump a calificat marţi drept „foarte bun” ultimul summit al G7 care a avut loc în Canada, în pofida disputelor pe care le-a avut cu aliaţii Washingtonului, însă a atenţionat că criticile premierului canadian Justin Trudeau „vor costa scump” Canada
„Am avut un summit foarte bun cu G7”, a declarat Trump, înainte de a-l critica la rândul său pe premierul canadian, informează AGERPRES ..
Tonul dintre Donald Trump şi Canada a urcat brusc sâmbăta trecută, imediat după încheierea summitului G7 şi adoptarea anevoioasă a unei declaraţii comune.
Din avionul prezidenţial în drum spre Singapore şi spre summitul istoric cu Kim Jong Un, Trump l-a acuzat pe Justin Trudeau că este „necinstit”, a denunţat taxele vamale canadiene asupra produselor lactate şi totodată a retras aprobarea americană pentru declaraţia G7.
„Avem un foarte mare deficit comercial cu Canada... 295% la produsele lactate, este foarte nedrept pentru fermierii noştri”, a insistat marţi Donald Trump la Singapore.
Trudeau a reiterat la sfârşitul summitului că noile taxe vamale impuse de SUA Canadei la oţel şi aluminiu sunt „insultătoare” dat fiind istoria între cele două ţări şi, la fel ca Uniunea Europeană, a confirmat contramăsuri în iulie.
Revenind asupra atmosferei generale a G7 şi fotografiei cu el în faţa cancelarului federal german Angela Merkel alături de alţi lideri aliaţi, Trump a răspuns: „Aceasta era o reuniune amicală. Ştiu că nu par amabil” în fotografie, a mai spus liderul american.
O fotografie în care preşedintele american Donald Trump pare să se opună restului liderilor mondiali în cadrul summitului G7 din Canada a ajuns virală pe internet, rezumând singură noile fracturi occidentale şi generând interpretări diverse. Această fotografie, a cărei compoziţie aminteşte de un tablou, pare să rezume, mai bine decât orice fel de discurs, starea lumii după eşecul summitului G7 din weekend din Canada. Ea a fost realizată de către fotograful german Jesco Denzel, premiat de World Press Photo, specializat în fotografii oficiale şi portrete.
Pagina 1 din 1
