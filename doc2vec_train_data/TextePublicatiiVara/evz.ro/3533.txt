Comentarii | 5 Vizualizari
Sute de localnici au întâmpinat Trenul Regal, la Cernavodă, Medgidia și la Constanța, reprezentanții Casei Regale fiind întâmpinați cu pâine și sare. Trenul Regal parcurge simbolic drumul spre Dobrogea în cinstea împlinirii a 140 de ani de la alipirea Dobrogei la țara mamă, precum și a aniversării a 160 de ani de la inaugurarea lucrărilor liniei de cale ferată Cernavodă-Constanța.
În Anul Centenar al Marii Uniri și al sfârșitului Primului Război Mondial, Majestatea Sa Margareta, Custodele Coroanei române, Alteța Sa Regală Principele Radu și Alteța Sa Regală Principesa Maria călătoresc spre Dobrogea cu Trenul Regal, ultima oprire fiind în gara Constanța. Prima oprire a avut loc la Fetești, în jurul orei 13, 23.
Trenul Regal s-a oprit, apoi, în gara Cernavodă unde reprezentanții Casei Regale au fost întâmpinați de cântăreața cernavodeancă, Aneta Stan, cu pâine și sare, în prezența autorităților locale și a locuitorilor orașului.
Ceremonia de primire s-a desfășurat, în mod simbolic, pe platoul de la capătul podului dinspre Cernavodă, pentru a onora memoria Regelui Carol I, în timpul căruia a avut loc construcția podului realizat de inginerul Anghel Saligny.
A treia oprire a Trenului Regal a avut loc în Gara Medgidia, la ora 14.30, unde oaspeții regali au fost întâmpinați de primarul Valentin Vrabie, în prezența a sute de localnici. Fix la ora 15,21, trenul a intrat în gara Constanța, cei trei oaspeți regali fiind întâmpinați de priomarul Decebal Făgădău, președintele CJC Horia Țuțuianu și prefectul Ioan Albu.
După imnul României, în gara Constanța, în prezența a sute de localnici, s-a auzit imnul regal. Oaspeții regali vor merge, apoi, în portul militar Constanța unde se vor întâlni cu marinarii militari și vor vizita fregata „Regele Ferdinand”.
Pagina 1 din 1
