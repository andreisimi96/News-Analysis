Echipa britanică Liverpool își dorește cu orice preț să îl înlocuiască pe germanul Loris Karius, care a greşit grav în finala Ligii Campionilor, cu goalkeeperul celor de la AC Milan, Gianluigi Donnarumma.
Englezii profită de probleme clubul italian cu respectarea fair-play-ului financiar și sunt nevoiți să vândă jucători. AC Milan  cere 70 de milioane de euro pentru portarul lor de 19 ani, însă La Repubblica scrie că Liverpool ar putea să obţină transferul acestuia în schimbul a numai 40 de milioane de euro plus cinci milioane bonus.
Totodată presa engleză scrie că Liverpool nu ar avea concurenţă din partea altor cluburi pentru portarul italian. Formaţia Real Madrid a câştigat, sâmbătă, pentru a 13-a oară Liga Campionilor, a treia oară consecutiv, învingând în finala disputată la Kiev echipa Liverpool, scor 3-1. Karius a greşit grav la două dintre reuşitele spaniolilor, scrie News.ro
Germanul în vârstă de 24 de ani și familia lui au primit zeci de amenințări cu moartea, iar poliția a deschis o anchetă în acest caz. În lacrimi după eșecul în fața lui Real Madrid, Karius și-a cerut iertare de la suporterii lui Liverpool.
„Dacă m-aș putea întoarce în timp, aș face-o. Știu că i-am dezamăgit pe fanii echipei. Este foarte greu pentru mine, dar asta e viața de portar. Golurile astea ne-au costat victoria. Îmi pare infinit de rău”, a declarat Karius, adăugând că nu a putut să doarmă după înfrângerea cu Real Madrid.
Pe rețelele de socializare, mesajele dure la adresa portarului au curs două zile la rând. Iar printre acestea s-au numărat zeci de mesaje în care germanul este numit „nazist” și este amenințat cu moartea.
„Luăm în serios toate postările de pe rețelele de socializare care transmit astfel de mesaje de amenințare”, a declarat poliția din Merseyside.
Întreaga echipă a lui Liverpool i-a luat apărarea lui Loris Karius. „Dacă vrea să stea de vorbă cu mine, cu siguranță îi voi fi alături. Fiecare portar înțelege prin ce trece el. Și eu am fost în astfel de situații. Singurul lucru pe care i l-am spus este că există un motiv pentru care am ajuns în finală și că ar trebui să se gândească la asta. Dar bineînțeles că este foarte greu pentru el”, a declarat Simon Mignolet, portarul lui Liverpool care a fost ținut rezervă în finala Champions League disputată la Kiev.
Fundașul Dejan Lovren l-a apărat și el pe Karius și a declarat că nu trebuie învinuită o singură persoană: „Este ușor să dai vina pe cineva, dar noi suntem o echipă. Cu toții i-am spus câte o vorbă de bine, de încurajare. O să revină mai puternic. Orice om greșește”.
Pagina 1 din 1
