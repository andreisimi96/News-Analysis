Foto: Digi 24
La două zile după ce Curtea de Justiţie a Uniunii Europene (CJUE) a decis că statele membre nu pot împiedica libertatea de şedere a unui cetăţean al UE prin refuzul de a acorda soţului său de acelaşi sex, cetăţean al unei ţări non-UE, un drept de şedere derivat pe teritoriul lor, CCR se pronunță azi în legătură cu sesizarea referitoare la articolul privind nerecunoaşterea căsătoriilor dintre persoane de acelaşi sex.
Curtea de Justiție a Uniunii Europene i-a dat câștig de cauză lui Relu Adrian Coman, care a reclamat Inspectoratul General pentru Imigrări după ce i-a fost refuzat soțului lui, americanul Robert Clabourn Hamilton, dreptul de a locui în România pe o perioadă mai mare de 3 luni.
În urmă cu 6 ani, Relu Adrian Coman și soțul său au solicitat autorităților române să le fie comunicate procedura și condițiile în care Hamilton putea, în calitatea sa de membru al familiei lui Coman, să obțină dreptul de a locui în mod legal în România pe o perioadă mai mare de trei luni.
Această cerere se întemeia pe directiva privind exercitarea libertății de circulație, care permite soțului unui cetățean al Uniunii care și-a exercitat această libertate să se alăture soțului său în statul membru în care acesta din urmă locuiește. Căsătoria lor a fost oficiată în 2010 la Bruxelles.
Fiind sesizată cu o excepţie de neconstituţionalitate ridicată în cadrul acestui litigiu, Curtea Constituţională a României a întrebat Curtea de Justiţie dacă Hamilton intră în sfera noţiunii de "soţ". CJUE a comunicat că noţiunea de "soţ", care desemnează o persoană legată de o altă persoană prin căsătorie, este neutră din punctul de vedere al genului şi este, aşadar, susceptibilă să înglobeze soţul de acelaşi sex al unui cetăţean al Uniunii.
CJUE a decis să nu oblige statele membre să recunoască căsătoriile între persoane de același sex încheiate în alt stat-membru, dar a hotărât că statele care nu recunosc mariajele gay nu pot invoca acest lucru pentru a bloca dreptul de ședere și alte drepturi conexe.
Pagina 1 din 1
