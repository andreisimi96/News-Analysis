Reprezentativa „tricoloră” susține, astăzi, un test de verificare, în compania chilienilor. Sud-americanii nu și-au mobilizat vedetele pentru jocul găzduit de orașul austriac Graz.
În timp ce lumea bună a fotbalului a intrat în linie dreaptă pentru pregătirea Campionatului Mondial din Rusia, reprezentativa României se antrenează în perspectiva participării în Liga Națiunilor.
I-am bătut în 2017, la Cluj-Napoca
Astăzi, de la ora 17.00 (în direct la Pro TV), „tricolorii” dau un test de verificare contra reprezentativei din Chile. Anul trecut, la Cluj-Napoca, România a câștigat amicalul cu sud-americanii, scor 3-2, după ce oaspeții au avut 2-0. Acum, adversarii echipei pregătite de Cosmin Contra se prezintă la meciul găzduit de Graz (Austria) fără piesele de bază: Arturo Vidal (Bayern) este nerefăcut, iar Claudio Bravo (Manchester City), Alexis Sanchez (Manchester United), Mauricio Isla (Fenerbahce) și Charles Aranguiz (Bayer Leverkusen) au intrat în vacanță . Chile a ratat calificarea la CM, din cauza unui paradox.
Oficialii au contestat dreptul de joc al unui adversar, la finalul partidei cu Bolivia (0-0) și au câștigat la „masa verde”. Însă, chilienii au fost depășiți de Peru, națională care pierduse în fața Boliviei, dar s-a impus la „masa verde.
Pagina 1 din 1
