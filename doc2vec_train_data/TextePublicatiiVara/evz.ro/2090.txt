Ipoteze „absolut jenante” au emis Ludovic Orban şi Dacian Cioloș cu privire la decizia Curţii Constituţionale pentru revocarea șefei DNA a spus preşedintele PSD Dâmboviţa, senatorul Adrian Ţuţuianu,  într-o conferinţă de presă, la Târgovişte.
Ţuţuianu a mai spus că preşedintele Klaus Iohannis va respecta decizia CCR privind-o pe şefa DNA, Laura Codruţa Kovesi „fiincă nu mai are altă cale de ieșire”.
„Preşedintele României va respecta decizia Curţii Constituţionale, pentru că e atât de limpede încât nu are altă cale de ieşire. Este regretabil că oameni politici precum Ludovic Orban sau Dacian Cioloş au emis nişte ipoteze absolut jenante cu privire la modul cum trebuie soluţionat acest conflict. Să spui, în România zilei de astăzi, ţară membră a UE, că e nevoie de un referendum în cadrul căruia să întrebăm populaţia dacă respectăm sau nu deciziile CCR, ne arată grave carenţe şi în ceea ce priveşte pregătirea juridică elementară, dar şi grave carenţe de natură politică. Nu poţi să fii lider al unui partid politic pretins democratic şi să spui că deciziile CCR sau hotărârile judecătoreşti trebuie aprobate sau nu prin referendum'', a afirmat Adrian Ţuţuianu, potrivit Agerpres.
Reamintim că liderul PNL, Ludovic Orban, a spus, recent, că nu exclude un referendum pe Justiţie, ca urmare a deciziei CCR în cazul Iohannis-Kovesi.
„Evaluăm toate posibilităţile şi vom fi alături de preşedinte şi vom susţine toate demersurile preşedintelui. Preşedintele va lua deciziile pe care le va considera necesare. PNL va fi alături de el. (...) Este posibil şi un referendum, e posibil orice. Nu vindem pielea ursului din pădure, aşteptăm motivaţia. (...) Evident ne vom consulta cu partenerii noştri, cu opoziţia reală, vom apela la toate formele de protest, inclusiv la proteste de stradă, vom utiliza toate pârghiile pe care le avem la dispoziţie", a subliniat preşedintele PNL
Pagina 1 din 1
