OPRIȘAN CONFIRMĂ DEZVĂLUIRILE lui DRAGNEA despre întâlnirea cu Gabriel Oprea și Valeriu Zgonea
Vicepreședintele PSD, Marian Oprișan, confirmă dezvăluirile lui Liviu Dragnea cu privire la întâlnirea din 2015 cu Gabriel Oprea și Valeriu Zgonea.
Oprișan povestește că, la un moment dat, i s-a părut amuzant să întrebe ce număr îi va reveni și lui, în viitoarea ierarhie a PSD post-Ponta, ceea ce a degajat din plin atmosfera.
„Relatarea lui Liviu Dragnea referitoare la întâlnirea din 2015 de la restaurantul din zona Pieței Amzei este 100% reală. V-o confirm în integralitate. Într-adevăr, am ajuns ultimul la acea întrevedere. Într-un separeu erau domnii Liviu Dragnea, Gabriel Oprea și Valeriu Zgonea. Din momentul în care eu am ajuns acolo, vă confirm că discuțiile purtate au fost cele relatate de Liviu Dragnea. Când am auzit că se discuta despre viitoarele numere unu și doi din PSD, mi s-a părut amuzant să întreb: «Dar eu ce număr voi fi?». Vă dați seama că a fost vorba despre o simplă glumă care a fost gustată ca atare”, a explicat Marian Oprișan, conform PSNews .
Întrebat dacă, dincolo de această întâlnire care viza președinția interimară a PSD, deține informații și despre celelalte acuzații proferate de Liviu Dragnea – care a susținut că George Maior (pe atunci director al SRI) i-a dat lui Victor Ponta lista primului Guvern USL, dar și lista privitoare la procurorii-șefi –, Marian Oprișan a răspuns: „Tot ce vă pot confirma este că Liviu Dragnea a spus 100% adevărul despre ce s-a discutat la întâlnirea cu Gabriel Oprea și Valeriu Zgonea. Nu fac alte comentarii”.
Liviu Dragnea, referitor la întâlnirea de la restaurant cu Gabriel Oprea, Valeriu Zgonea și Marian Oprișan: „Am fost sunat insistent de domnul Oprea să mă întâlnesc cu dumnealui la un restaurant prin Piaţa Amzei. În separeu, erau domnii Oprea şi Zgonea. Ulterior, a avenit şi domnul Oprişan. Mi-a spus Oprea: «Am vorbit la statul de drept şi se acceptă: tu o să fii numărul unu, iar Vali Zgonea va fi numărul doi». Eu am zis:«Nu ştiu cu cine ai vorbit şi de ce ai vorbit, nu ştiu de ce se bagă Zgonea în asta. Partidul va hotărî miercuri». Asta a fost discuţia. Nu ştiu dacă la capătul celălalt al firului era domnul Coldea. Aşa mi-a spus Oprea”.
Pagina 1 din 1
