În contextul prilejuit de ceea ce agenția de presă AFP numește „victoria zdrobitoare a guvernului social-democrat” și al dezbaterii organizate ieri de liberalii clujeni la sărbătorirea celor 143 de ani ai Partidului Național Liberal (PNL), le-am transmis, verde-n față, câteva adevăruri.
Primul. PNL este singurul partid din Europa care are o asemenea frumoasă vârstă și așa îndelungată activitate.
2. În existența sa PNL a avut mereu „o stea polară”, care i-a ghidat strategia, programul și acțiunea. Acea stea polară a fost MODERNIZAREA ROMÂNIEI. În primul rând prin forțele sale și în baza intereselor naționale. Acest scop fundamental i-a fost și Crez și misiune politică.
3. PNL a fost reprezentantul și protectorul politic al capitalului, forței de muncă și resurselor naturale românești. Toate actele politice, măsurile economice, legislația socială au fost adoptate în acest scop. Istoria modernă și contemporană a României depune mărturie în acest sens.
4. PNL a fost până în 1948 - când a fost desființat de bolșevici - un partid predictibil tocmai datorită Crezului său și Misiunii sale. De aceea, VENEA LA PUTERE CÂND DOREA și mai ales CÂND ERA NEVOIE pentru țară și cetățenii săi. Fiindcă atât marea masă a populației românești, cât și elita știau precis ce vor face liberalii la guvernare: vor îndrepta finanțele țării și le vor trece pe excedent, vor administra eficient, vor genera prosperitate și vor susține cultura.
5. Din păcate, astăzi, PNL este un partid care transmite mesaje greșite și confuze societății românești, semnale care-i conturează o imagine publică proastă și care, la rândul său, are un impact electoral negativ.
6. Cel mai îngrijorător mesaj și cel mai generator de consecințe negative asupra stării și acțiunii partidului este acela că decizia în PNL se ia în alt centru de putere decât în forurile sale statutare. De aceea PNL este receptat a fi un „partid-remorcă” sau un „partid-unealtă”.
7. În ordinea gravității, PNL transmite că este un partid fără direcție și fără scop,  fiindcă nu are o concepție clară și un leadership politic eficient. În ultima perioadă, PNL s-a rezumat să valseze politic pe ritmuri de mandolină, într-un ritm și cu niște mișcări cam bezmetice.
8. Apoi, PNL nu are identitate doctrinară, nu are Crez și nu are misiune. Liberalii nu sunt astăzi reprezentanții politici ai niciunei categorii sociale sau a vreunui interes larg din cadrul societății românești. Concentrarea obsesivă a partidului pe  acțiunea politică de  apărare unei instituții coercitive – DNA – care i-a încătușat și le-a distrus afacerile doar capitaliștilor români, fără a-i atinge cu o floare pe cei străini este o eroare politică majoră. Apoi este un nonsens și o contradicție logică între a fi liberal și a fi protectorul politic al unei instituții coercitive, cu câteva manifestări de represiune politică. Una dintre acestea fiind chiar contra președintelui său în funcțiune.
9. În același sens, recenta încrâncenare a liberalilor pe chestiunea Pilonului II de pensii transmite electoratului mesajul că PNL este un partid protector al unei minorități înstărite și a unor interese economice administrate din afara țării. Evident, în această sumară enumerare putem menționa și tembelul mesaj de dispreț la adresa decrețeilor, cea mai consistentă și activă „clasă socială” românească.
Opiniile exprimate de invitații EVZ aparțin autorilor și nu reprezintă punctul de vedere al publicației
