În România secolului XXI avem aproape 200 de morți din cauza rujeolei și a gripei, boli prevenibile prin vaccinare. Pentru că, la noi, rata de imunizare a populației a scăzut alarmant de mult. „Vina” pentru această situație se împarte în autoritățile care de ani de zile nu reușesc să distribuie la timp vaccinurile din Programul Național de Imunizare și curentul antivaccinist, care nu are argumente științifi ce, dar în plasa căruia cad mulți părinți. În spatele acestei crize, însă, se ascunde una și mai profundă. Pentru că nevaccinarea copiilor pune în pericol întreaga societate, arată specialiștii.
Consecințele dramatice ale imbecilității antivacciniste: am văzut o mamă a cărei fetiță de 11 luni a murit după ce a contactat rujeolă în spital. Unde au mai fost trei bebeluși morți de rujeolă. Opriți aceste crime! Vaccinațivă copiii!” este strigătul disperat al medicului Liana Pleș (foto) care nu poate înțelege de ce în ziua de azi se moare din cauza unei boli prevenibilă prin vaccinare. Reacțiile la comentariul ei au apărut imediat.
„Mamele moderne care citesc pe internet tot felul de prostii or să aducă România la nivel de Ev Mediu. Mai e foarte puțin până la ciumă”, scrie o mămică. „Regretabilă alegere a mamelor „moderne”. Foarte multă manipulare și prostie în țara asta. Din păcate, manipularea are și mai mare succes atunci când lideri de opinie sunt așa-zisele vedete care știu tot. Cred ca soluția este ca vaccinarea să devină obligatorie”, spunea o alta.
Ca să împiedice propaganda antivaccinare, medicii, atât cei de familie cât și cei de la secțiile de Boli Infecțioase de la mai multe spitale din țară, s-au apucat să facă grupuri pe Facebook și pagini pe internet pentru a veni în întâmpinarea părinților care au întrebări. Vă dau două exemple de astfel de inițiative: Grupul de pe Facebook „Vaccinuri și Vaccinare - clarificări și sprijin pentru părinți” și pagina www.proimunizare.ro.
Epopeea mult așteptatei legi a vaccinării
Vaccinarea obligatorie a copiilor poate fi introdusă, însă, doar printr-o lege. În România, însă, Legea vaccinării, la care se lucrează din toamna lui 2015 și era gata la jumătatea anului următor, zace din noiembrie 2017 în sertarele unor comisii de la Camera Deputaților.
Asta pentru că de la „nașterea” ei și până acum am schimbat 4 miniștri ai Sănătății (începută pe vremea lui Nicolae Bănicioiu, pasată apoi de Patriciu Achimaș- Cadariu lui Vlad Voiculescu, iar de la el la Florian Bodog) și tot atâtea Guverne, niciunul nu și-a asumat-o direct, prin Ordonanță de urgență.
Ci au tot amânat-o, până când Florian Bodog, la finalul celui de-al doilea mandat al său, a trimis-o în sfârșit la Parlament. Senatorii au votat-o într-o lună. Dar deputații, mai precis, cei de la Comisiile de Bugetfinanțe, la cea Juridică, de Disciplină și imunități și cea pentru Egalitatea de șanse pentru femei și bărbați, o amână și o țin în sertare de aproape 8 luni. În atari condiții, legea nu prea mai are șanse să fie dezbătută în plen și aprobată în actuala sesiune parlamentară. Poate la toamnă. De ce nu se grăbesc deputații? Pentru că se țin de „comitete și comiții”, vorba lui Caragiale.
De 8 luni, în sertarele deputaților
„Am avut o lege pe care am avut numeroase dezbateri. Am avut întâlniri cu ONG-urile care constestau anumite prevederi legate de obligativitate. În urma multiplelor întâlniri, au rezultat amendamente, care au venit din tot spectrul politic. Aceste amendamente, care au fost depuse de către parlamentari sau de către grupuri parlamentare au trebuit, la rândul lor, să fie dezbătute cu ONG-urile şi cu specialiştii”, a arătat deputatul doctor Florin Buicu, șef al Comisiei de Sănătate din Cameră, la Conferinţa Naţională RoVaccin 2018.
El susține că legea nu e de fapt blocată, ci că deputații o „îmbunătățesc” . Deja se pare că din „obligativitatea vaccinării” a mai rămas „obligativitatea informării”, ceea ce medicii fac deja, fără să le-o impună vreo lege.
„Faptul că nu a trecut legea, nu înseamnă că legea este blocată. Au existat multiple formulări şi multiple variante de la obligativitatea vaccinării, la obligativitatea informării, consimţământ informat sau consimţământ prezumat, lucruri care ţin şi de etica medicală. Nu vrem o lege doar de dragul de a avea o lege. Trebuie să avem o lege care să fie, în primul rând, acceptată, apoi, implementată. Ce ştiu este că avem consens pe obligativitatea informării. Atât medicul va fi obligat să informeze pacienţii despre tot ceea ce reprezintă produsul, cât şi la nivelul părinţilor. În ceea ce priveşte sancţiunile, nu am trecut de acest punct, probabil că vor exista sancţiuni legate de lipsa informării. Încă nu avem un consens legat de obligativitatea vaccinării”, mai spunea, la același for de la sfârșitul lunii martie, Florin Buicu. De atunci, niciun cuvânt în plus și nici vreo mișcare pe la comisii.
Medicii de familie: „E criză de vaccinuri!”
De legea vaccinării nu e nevoie doar pentru ca părinții să fie obligați să-și vaccineze copiii, ci și pentru că ea prevede că statul este obligat să distribuie la timp vaccinurile din Programul Național de Imunizare și că rebuie să aibă și stocuri pentru respectivele vaccinuri, care să ne asigure liniștea măcar pentru un an.
Asta ar fi salvarea în condițiile în care, de vreo cinci ani încoace, suntem copleșiți de o veșnică criză a vaccinurilor, în care statul și medicii care fac imunizarea sunt, ciudat și incorect, în război, nu de aceeași parte.
Deunăzi, medicii de familie, prin vocea președintei Asociației de București-Ilfov, dr. Sandra Alexiu, au făcut publică o listă în care arată că în aproape jumătate din județele țării nu mai sunt vaccinuri ROR, în unele chiar de luni bune. La fel și pe alte vaccinuri. Ministerul Sănătății, de cealaltă parte, susține că situația nu este reală și că, dacă există sincope, nu e vina lor.
„Din păcate, a început să lipsească și vaccinul nou, cel mai nou introdus în schemă, Prevenarul, pentru pneumococ (...) Asta este situația. Marea majoritate a județelor României, după cum vedeți, nu au la ora asta în stocuri și mai e de spus, așa cum am menționat (...) că niciun județ din țara asta n-a primit în ultimii 2 ani HPV, deși este în programul de vaccinare, pentru că nu s-au alocat fonduri pentru asta. Că Tetraximul care se face la vârsta de 6 ani expiră în septembrie, deci aceste stocuri trebuie obligatoriu înnoite, și că nu există vaccin contra plăgii tetanice pe care să-l putem folosi măcar în rural, de 6 sau 7 ani. Pacienții nu-și pot face acest vaccin decât dacă- și cumpără, dar nu prea se găsește, sau dacă se duc la camera de gardă a unui spital cu chirurgie sau infecțioase, dacă aceștia își procură”, spunea, la TVR, dr. Sandra Alexiu.
Ministerul Sănătății: „Nu e criză!”
De partea cealaltă a baricadei, Ministerul Sănătății spune - culmea - că nu e criză. Că stăm destul de bine cu aprovizionarea și că, oricum, dacă sunt dificultăți temporare de distribuire a vaccinurilor e și din vina producătorilor, importatorilor sau distribuitorilor, după caz, care nu respectă programul de livrare pe care singuri și l-au stabilit.
„Începând cu data de 31 mai 2018, a început livrarea către direcțiile de sănătate publică a 410.000 de doze de vaccin ROR pentru imunizarea copiilor eligibili la vaccinare, dar şi a celor restanţi, conform calendarului transmis de către furnizorul de vaccin la Ministerul Sănătății. De asemenea, joi (ieri, n.r.) se va încheia procesul de livrare a celor 198.000 de doze de vaccin hepatitic B, care se utilizează în maternități pentru imunizarea nou-născuților. Până la sfârșitul lunii iunie, direcțiile de sănătate publică vor primi 225.000 de doze de vaccin hexavalent pentru a fi distribuite medicilor de familie. De asemenea, următoarea tranșă de livrare a vaccinului DTPa este preconizată în a doua parte a acestui an, astfel încât să asigure continuitate în aprovizionare cu acest tip de vaccin la nivel național”, arată reprezentanții Ministerului Sănătății, într-un punct de vedere oficial transmis EVZ.
