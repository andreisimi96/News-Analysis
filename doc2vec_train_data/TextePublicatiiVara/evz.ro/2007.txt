Comisia specială pentru legile Justiţiei a adoptat, ieri, o serie de amendamente la codul de procedură penală. Cel mai importat este cel referitor la timpul de interogare al unei persoane care prevede că audierea unei persoane nu poate dura mai mult de 6 ore din 24 de ore.
Totodată parlamentarii au decis că „declaraţiile suspectului sau inculpatului vor fi obligatoriu înregistrate cu mijloace tehnice audio şi puse integral la dispoziţia apărării sub sancţiunea excluderii acestei probe”.
Imaginile de pe camere sunt probe
De asemenea înregistrările efectuate de părţi şi de subiecţii procesuali principali constituie mijloace de probă când privesc propriile convorbiri sau comunicări pe care le-au purtat cu terţii, iar înregistrările de pe camerele de supraveghere aşezate în locurile publice pot constitui mijloace de probă, a mai stabilit comisia.
„Pentru a putea servi la pronunţarea unei soluţii de trimitere în judecată, de renunţare la aplicarea pedepsei sau de amânare a aplicării pedepsei, înregistrările audio şi video şi fotografiile furnizate de părţi, de subiecţii procesuali principali ori de alte persoane trebuie să poată fi verificate din punct de vedere al legalităţii obţinerii lor şi expertizate, în vederea stabilirii realităţii ori veridicităţii acestora’’, a stabilit comisia.
Probele ilegale sunt nule
Parlamentarii au mai stabilit că, în cursul urmăririi penale sau al judecăţii, organele de urmărire penală sau instanţele de judecată pot comunica public date despre procedurile penale care se desfăşoară doar atunci când informaţiile furnizate justifică un interes public. Totodată, probele obţinute în mod nelegal nu pot fi folosite în proces, fiind lovite de nulitate absolută, iar probele şi mijloacele de probă excluse se păstrează sigilate la sediul Parchetului.
Pagina 1 din 1
