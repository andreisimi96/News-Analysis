Duhovnicul Mina Dobzeu, unul dintre cei care au avut curajul să înfrunte sistemul comunist și cel care l-a botezat pe marele cărturar Nicolae Steinhardt în timp ce se afla în închisoare, a murit, joi după-amiază, în chilia sa din cadrul Mănăstirii ”Sfinții Apostoli Petru și Pavel” a Catedralei Episcopale Huși.
În toamna anului trecut, de Sfânta Cuvioasă Parascheva, arhimandritul Dobzeu a primit ”Crucea Moldavă”, cea mai înaltă distincție a Mitropoliei Moldovei și Bucovinei.
Doliu în lumea monahală a Bisericii Ortodoxe Române. Părintele Mina Dobzeu, unul dintre cei mai iubiți duhovnici români, a murit la vârsta de 96 de ani în chilia în care și-a petrecut ultimii ani din viață. Trecerea în neființă a celui care l-a trecut la creștinism pe marele cărturar Nicolae Steinhardt a fost anunțată de către reprezentanții Episcopiei Hușilor în îngrijirea cărora se afla: ”Episcopia Hușilor anunță cu durere și nădejdea Învierii trecerea la cele veșnice a venerabilului părinte arhimandrit Mina Dobzeu, statornicul mărturisitor al credinței în perioada comunistă”, notează Libertatea.ro.
Părintele Mina Dobzeu s-a născut pe 5 noiembrie 1921, în satul Grozeşti, judeţul Lapuşna, din Republica Moldova. La vârsta de 13 ani, a intrat ca frate de mănăstire la Mănăstirea Hâncu. În 1948, a fost tuns în monahism la Schitul Brădiceşti, aflat atunci în cadrul Episcopiei Huşilor, fiind hirotonit ierodiacon în acelaşi an. Șapte ani mai târziu, Mina Dobzeu a primit ”Taina preoţiei”.
În perioada 1948-1949, a fost arestat, timp de 11 luni, pentru proteste împotriva scoaterii învățământului religios din școală. În 1959, a fost exmatriculat din anul al II-lea de studii de la Facultatea de Teologie din București, scos din monahism și condamnat la închisoare pentru atitudinea sa contra Decretului 410/1959, privind desființarea mănăstirilor și reducerea personalului monahal. Mina Dobzeu a fost închis la Galați, Jilava, Gherla și în colonia de muncă din Delta Dunării.
Aflat la închisoarea Jilava, pe 15 martie 1960, Mina Dobzeu l-a botezat în credința ortodoxă pe marele cărturar Nicolae Steinhardt, cunoscut ulterior ca monahul Nicolae Delarohia, autorul celebrului „Jurnal al fericirii”. Mina Dobzeu a ieșit din închisoare în 1964.
Din anul 1969 a fost chemat să slujească la biserica Mănăstirii ”Sfinții Apostoli Petru și Pavel” Huși, al cărei stareț a fost între anii 1978-1988, până când a fost arestat din nou, timp de 8 luni, pentru „răzvrătire” și „uneltire împotriva siguranței statului”, în fapt pentru protestele sale materializate în șapte scrisori adresate direct lui Nicolae Ceaușescu, cu privire la morala poporului român și la ateismul adus de comunism.
După reînființarea Episcopiei Hușilor, respectiv 1996, timp de șase ani, a îndeplinit funcția de consilier cultural-misionar la Centrul Eparhial Huși.
În toamna anului trecut, Mina Dobzeu a primit, la Iași, ”Crucea Moldavă”, cea mai înaltă distincție a Mitropoliei Moldovei”.
Pagina 1 din 1
