Societatea Națională Nuclearelectrica (SNN) informează că Unitatea 1 a Centralei Nucleare Cernavodă a fost sincronizată la Sistemul Energetic Naţional după ce lucrările aferente opririi planificate a Reactorului au fost, astăzi, finalizate.
Unitatea 1 a intrat în programul de oprire planificată în vederea efectuării lucrărilor de mentenanţă planificate, realizate o dată la doi ani pentru fiecare unitate, potrivit directorului general al SNN, Cosmin Ghiță. În perioada opririi planificate s-au efectuat peste 10.500 de activități din programele de mentenanță preventivă și corectivă, de inspecţii și de testare obligatorie pe perioada opririlor planificate, conform cerințelor Comisiei Naționale pentru Controlul Activităților Nucleare, care se poate efectua numai cu centrala oprită.
S-a verificat și programul de implementare a modificărilor pe proiect pe anumite sisteme/ echipamente/ componente. Toate obiectivele opririi planificate au fost realizate în condiţii de siguranţă pentru personalul centralei, public şi mediul înconjurător, conform procedurilor aprobate utilizate la CNE Cernavodă. Reactorul 1 al CNE Cernavodă a fost oprit, planificat, în data de 2 iunie când, la ora 11,00 a fost deconectat de la Sistemul Energetic Național.
Pagina 1 din 1
