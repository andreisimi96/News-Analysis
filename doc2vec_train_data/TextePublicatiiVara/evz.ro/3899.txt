Să mori strivit de un tractor
Comentarii | 102 Vizualizari
Un bihorean a fost condamnat de Curtea de Apel Oradea, după ce, în urma unui accident, şi-a lăsat prinşi sub tractor doi prieteni împreună cu care se întorcea de la băut. Speriat, bărbatul a fugit acasă
„În timp ce rula pe DC63, la un moment dat tractorul a început să aibă o direcţie haotică şi s-a răsturnat cu toţi cei trei pasageri în şanţul din partea stângă a direcţiei de deplasare spre localitatea Lazuri. În urma accidentului, numiţii R. A. şi R. C. au fost prinşi sub tractor, suferind multiple leziuni traumatice, ultimul fiind în stare de inconştienţă. Deşi a văzut starea gravă în care se aflau cei doi, numitul M. J. nu le-a acordat de urgenţă ajutor şi nu a anunţat imediat autorităţile pentru a interveni, fugind de la locul accidentului la domiciliu, fără a anunţa pe nimeni nici aici despre accident. Acesta a fost identificat şi audiat de organele de Poliţie, la locul de muncă”, scriu colegii de la ziarul Bihoreanul, citând documente din dosar.
În urma accidentului, unul dintre bărbaţii prinşi sub tractor şi-a pierdut viaţa pe loc. Cea de-a doua victimă, grav rănită, a murit trei zile mai târziu, la spital. „Audiat în cauză în calitate de inculpat, numitul M. J. arată că nu îşi aminteşte cu exactitate ce s-a întâmplat pentru că după accident s-a speriat şi a plecat acasă, iar din cauza şocului provocat de această situaţie, nu a reacţionat şi nu a spus nimănui ce s-a întâmplat deşi cu siguranţă a încercat să ridice tractorul răsturnat peste cele două victime şi să le ajute”, au arătat magistraţii. Pentru fapta sa, bihoreanul a fost condamnat de Curtea de Apel Oradea la 8 luni de închisoare cu suspendare, în baza unui articol nou al Codului Penal care prevede la articolul 203 infracţiunea privind lăsarea fără ajutor a unei persoane aflate în dificultate.
Pagina 1 din 1
