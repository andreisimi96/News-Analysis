Hans-Ulrich Rudel a fost, fără îndoială, cel mai mare pilot de vânătoare german din toate timpurile. A fost doborât de treizeci de ori în timpul celor 2.530 de misiuni de luptă, însă nu a fost ucis.
În schimb, el a doborât și distrus o navă de aprovizionare, un crucișător, un distrugător, 70 de vase de debarcat, 800 de vehicule militare, 150 de tunuri, 519 tancuri și 9 avioane de vânătoare. Povestea vieții sale este pe alocuri incredibilă, dar cât se poate de adevărată. Să ne convingem!
Un copil mediocru?
Temutul pilot german s-a născut în anul 1916 în Silezia, Germania. Era fiul unui preot de țară. Nu a strălucit niciodată la școală, prin urmare a avut parte de o educație precară. Părea imaginea încarnată a mediocrului clasic. Nimic nu dădea de înțeles că va ajunge una dintre cele mai redutabile figuri ale celui de-al Doilea Război Mondial.
Când era adolescent, s-a înscris în NSDAP, organizația de tineret a naziștilor unde a fost îndoctrinat ca la manual. Din copilărie, Rudel s-a arătat interesat de diverse sporturi, iar în anul 1936 a reușit totuși să intre în Luftwaffe - Aviația Militară Germană, pe post de cadet. Acolo, s-a dovedit neașteptat de capabil și eficient.
După ce a trecut cu brio un curs în urma căruia a obținut brevetul de pilot militar cu punctaj maxim, Hans-Rudel a aplicat pentru a deveni în final pilot pe avioanele de bombardament. A perseverat, și astfel a reușit să ajungă și pilot de vânătoare, interceptare și recunoaștere.
A trecut botezul focului în timpul Invaziei Poloniei, în luna septembrie a anului 1939, când a fost promovat la rangul de locotenent.
În luna următoare a aceluiași an, Rudel a fost decorat cu Crucea de Fier, clasa a doua. Din acel moment, pilotul a devenit un as al avionului de tip Ju-87 Stuka (Sturzkampfflugzeug). În luna mai a anului 1941, Rudel deja participa la invazia aeriană a Insulei Creta. Devenise deja un nume respectat atât de camarazi, cât mai ales de inamicii cărora începuse să le facă probleme serioase.
Pe baza calităților sale, pilotul de vânătoare și bombardament avea să fie transferat pe Frontul de Est, în cadrul Operațiunii Barbarossa. Pe 23 iunie 1941, la ora 3.00 dimineața, Rudel pornea în prima sa misiune de bombardament contra pozițiilor militare și civile sovietice.
Enigma celor 42 de tablouri cumpărate de Regele Carol I și dispărute din România, de la Nicolae Ceaușescu la Ion Iliescu
În următoarele 18 ore a îndeplinit patru misiuni de luptă. În luna următoare, grupul lui Rudel primește ordinul să atace vasele Flotei Sovietice de la Baltica, acostate în portul Kronstadt de lângă Leningrad. În timpul bătăliei aeriene, Rudel a reușit să scufunde crucișătorul sovietic Marat, cu o bombă de o tonă cu care a lovit compartimentul de muniții al navei.
Între decorații și moarte
În ajunul zilei de Crăciun a anului 1941, pilotul german îndeplinea misiunea de zbor cu numărul 500, primind la finele ei decorația Crucii Germane în aur, din mâinile generalului Feriherr Wolfram von Richthoffen, nimeni altul decât vărul celebrului Baron Roșu din Primul Război Mondial, Manfred von Richthofen.
Cum războiul era în plină desfășurare, Rudel a fost trimis la Graz pentru a se antrena cu o nouă echipă de piloți pe aeronave de tip Stuka. În luna ianuarie a anului următor, Hans-Rudel a fost decorat cu Crucea în grad de Cavaler și trimis la cererea sa, înapoi pe Frontul de Est. Acolo a primit comanda Flotei de Luptă Stukageschwader 2 (1StG2), care opera în zona Stalingradului.
Echipa sa primise ordinul să atace și să elimine unitățile de tancuri sovietice care scăpaseră duelurilor cu unitățile similare germane. Rudel a excelat și în aceste misiuni, fapt pentru care în ziua de 10 februarie 1943, încheia cu succes misiunea cu numărul 1.000 și devenea totodată, erou național în Germania natală.
Însă războiul îl cerea înapoi pe front. Acolo a fost numit la comanda unei noi unități formată la Briansk și intitulată „Panzerjagdkommando Weiss”. Unitatea era echipată cu o nouă versiune a aparatului de vânătoare și bombardament Ju-87 D-3, echipată special pentru distrugerea tancurilor.
