Preşedintele PMP, Traian Băsescu, vrea să-i aducă pe liberalii nemulțumiți de prestația lui Ludovic Orban în partidul pe care îl conduce. Oferta îi vizează în special pe foștii democrat-liberali, pe care-i socotește jumătate din PNL.
„Eu zic să ne batem doar cu jumătate din PNL, pentru că eu am spus PDL-iştilor <<adio>>, dar ăştia nu au dat pe filmare, am spus <<adio, dar rămân cu tine>>, aşa că îi aşteptăm pe cei care se uită la Sică Mandolină cu neîncredere pentru trăsnăile pe care le face”, a declarat, sâmbătă, Traian Băsescu la Baia Mare.
Nici social-democrații nu au scăpat de criticile fostului președinte. Băsescu îi acuză că sunt interesați doar să fure. „I-a interesat doar mărirea pensiilor, despre asta e interesul politic al PSD, pentru propriul electorat, nu dezvoltarea generală a ţării, nu banii europeni. Vin ca nişte retarzi şi ne arată ce autostrăzi vor face din bani în parteneriat public-privat şi nu spun ce fac cu banii primiţi gratis de la Uniunea Europeană”,  a afirmat liderul Mișcării Populare.
Traia Băsescu a prezentat planul formațiunii pentru perioada imediat următoare în contextul în care PMP pregătește congresul. Politicianul a explicat că cei care au fost inactivi în conducere vor fi înlocuiți. "Ne apropiem de congres, congres la care vom face un bilanţ la nivelul conducerii partidului şi în care vom reaşeza conducerea partidului la nivel naţional. Ştiţi probabil că, în urma fuziunii (cu UNPR - n.r.), un mare număr de foşti membri ai PDL au fost desemnaţi, nominalizaţi în conducerea naţională. Din păcate, foarte mulţi dintre ei nu mai activează, va trebui să împrospătăm structura naţională de conducere, pentru că între timp au apărut şi rezultatele alegerilor ce legitimează cel mai mult prezenţa în conducerea naţională, în funcţie de rezultatele obţinute în alegerile legislative", a precizat Băsescu citat de Agerpres.
De asemenea, liderul PMP a vorbit despre pregătirile pentru alegerile europarlamentare şi prezidenţiale care vor avea loc anul viitor. Fostul șef al statului a jubilat și a amintit despre posibila scindare a PSD prin plecarea unor parlamentari la partidul Pro România, al fostului premier Victor Ponta
Pagina 1 din 1
