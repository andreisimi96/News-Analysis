Nouă membri ai familiei preşedintelui Senatului din Afganistan au fost ucişi şi alţi opt au fost răniţi într-o operaţiune a forţelor speciale afgane în provincia Nangarhar (est). Violențele continuă.
Incidentul s-a produs în cursul nopţii de luni spre marţi, în timpul unei operaţiuni terestre în provincia aflată la graniţa cu Pakistanul, în partea din Afganistan în care s-au instalat numeroşi talibani şi din 2015 şi combatanţi ai grupării Statul Islamic.
Un purtător de cuvânt al guvernatorului provinciei a precizat că toate victimele făceau parte din familia preşedintelui Senatului, Fazel Hadi Muslimyaar, şi că a fost trimisă o delegaţie de la Kabul pentru a ancheta cele întâmplate.
La rândul său, responsabilul cu sănătatea din Nangarhar, dr. Najubullah Kamawala, a confirmat acest bilanţ şi a menţionat că toate victimele au fost transportate la spitalul din Jalalabad, capitala provinciei.
Civilii cad frecvent victimă operaţiunilor forţelor afgane şi ale coaliţiei NATO, mai ales în urma loviturilor aeriene asupra unor obiective ale talibanilor sau SI. La 2 aprilie, cel puţin 36 de oameni au murit, între care 30 de copii, într-un raid aerian asupra unei şcoli coranice din provincia Kunduz (nord-est). Ministerul Apărării afgan a afirmat atunci că a fost vizată o reuniune a liderilor talibani de rang înalt şi a fost nevoie de o anchetă a ONU - ale cărei concluzii au fost publicate la 7 mai - pentru ca preşedintele Ashraf Ghani să admită cele întâmplate şi să prezinte scuze, fără a a anunţa însă şi sancţiuni împotriva responsabililor.
Aproape 800 de civili au murit şi 1500 au fost răniţi în violenţele din Afganistan în primele trei luni ale anului în curs, conform cifrelor misiunii ONU din această ţară.
Pagina 1 din 1
