O adolescentă de 15 ani din România a fost ucisă luni într-un parc din localitatea germană Viersen, aproape de graniţa cu Olanda. Principalul suspect este un turc de 25 de ani, care s-a predat ulterior.
Adolescenta se plimba cu bicicleta la ora prânzului în parcul Casinogarten, când a fost ucisă cu mai multe lovituri de cuţit. Un om fără adăpost a auzit ţipetele fetei şi a încercat să o ajute, însă aceasta a murit ulterior în spital, din cauza rănilor, scrie publicaţia germană Bild.
Principalul suspect, un turc de 25 de ani, a reuşit să scape iniţial de poliţie, însă seara s-a predat, susţinând că este nevinovat. Suspectul este cunoscut poliţiei, având antecedente penale.
Nu se ştie deocamdată dacă fata îl cunoştea pe agresor sau nu. Devastaţi de durere, părinţii victimei nu au putut oferi deocamdată niciun detaliu în acest sens.
„Este înfiorător ce s-a întâmplat astăzi în Viersen. Faptul că o tânără femeie a fost înjunghiată fatal într-un parc public mă afectează profund", a declarat ministrul de Interne al regiunii Nordrhein-Westfalen, Herbert Reul (CDU).
Pagina 1 din 1
