Curtea de Apel Oradea a decis în 7 iunie 2018 achitarea a trei inculpați trimiși în judecată de DNA pentru abuz în serviciu și fals în declarații, astfel că parchetul anticorupție a ajuns la 115 de persoane declarate nevinovate în primele șase luni ale acestui an.
Curtea de Apel Oradea a dispus achitarea executorului judecătoresc Ioan Michiș pentru comiterea infracțiunii de abuz în serviciu, dacă funcționarul public a obținut pentru sine sau pentru altul un folos necuvenit pe motiv că “fapta nu este prevazută de legea penală”. În cazul lui Vasile Soponar, acuzat de instigare la abuz în serviciu magistrații au stabilit că “fapta nu exista”. În ceea ce îl privește pe colonelul Gheorghe Sefer din cadrul Inspectoratului de Jandarmi Satu Mare, acuzat pentru fals în declarații, judecătorii au dispus aplicarea unei amenzi administrative de 1.000 lei.
Cei trei inculpați au fost trimiși în judecată printr-un rechizitoriu semnat de capitan magistrat Tiberiu Cozma, procuror DNA în cadrul Serviciului pentru efectuarea urmăririi penale în cauze privind infracțiunile de corupție săvârșite de militari. Concret, Vasile Soponar a fost acuzat de DNA că i-ar fi înmânat executorului judecătoresc Ioan Michiș o copie de pe cartea de identitate a unei alte persoane, determinându-l pe acesta să-și încalce atribuțiile de serviciu privind desfășurarea în condiții de legalitate a unei executări silite imobiliare, în condițiile în care ar fi avut cunoștință că respectiva persoana nu va participa la licitația "în urma căreia inculpatul Sefer Gheorghe, colonel în cadrul Inspectoratului Județean de Jandarmi Satu Mare, a obținut un folos necuvenit în cuantum de 52.875 lei, iar părțile civile au fost prejudiciate cu suma de 129.239 lei”.
DNA a reținut în rechizitoriu faptul că Gheorghe Sefer „a făcut afirmații contrare realitații cu ocazia completării declarațiilor de avere, omițând cu știință să insereze în conținutul acestora faptul că la data de 07.09.2010 a dobândit prin adjudecare un imobil în Satu Mare, după care, la data de 22.06.2011 acesta l-a înstrăinat”.
Pagina 1 din 1
