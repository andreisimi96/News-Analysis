Câștigătoarea trofeului de anul trecut de la Roland Garros, Jalena Ostapenko (Letonia/5 WTA), a părăsit ediția 2018 a French Open încă din runda inaugurală.
Surprinzător, deținătoarea titlului de la Paris a cedat, ieri, în primul tur al turneului de Mare Șlem în fața Katerynei Kozlova (Ucraina/67 WTA), în două seturi, scor 7-5, 6-3. Din cauza acestei înfrângeri premature, Ostapenko va ieși din Top 10 WTA pentru prima dată după zece luni.
„A fost o zi îngrozitoare pentru mine. Am jucat cam la 20% capacitate din cât pot eu să joc. Am făcut cam 50 de erori neforțate, multe duble greșeli. Nu am putut să servesc astăzi. Toate la un loc au adus acest rezultat prost. Cred că la începutul meciului am fost OK, însă apoi jocul meu s-a înrăutățit. Nu m-am simțit eu însămi pe teren.
După Roma m-am accidentat și nu am putut să mă pregătesc bine în aceste ultime zile. M-am antrenat antrenat foarte puțin înainte să joc în această duminică. Aș fi preferat să joc luni sau marți. Azi nu a fost destul, asta este. Voi încerca să uit acest meci, să revin mai puternică anul viitor”, a declarat Ostapenko, potrivit WTA Tennis.
Pagina 1 din 1
