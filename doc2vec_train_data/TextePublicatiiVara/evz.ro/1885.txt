Un caz şocant, petrecut ieri în cartierul sucevean Bujoreni, a stârnit revoltă în rândul localnicilor. Facturile emise, cu mai bine de o lună în urmă, de compania de energie E.ON, cu care sucevenii din respectivul cartier au contract, au fost recuperate de către oameni direct din pubela de gunoi. Nici unul dintre ei nu apucase să vadă până atunci factura din simplul motiv că nu le fusese livrată la domiciliu, ci abandonată, alături de sute de alte facturi, într-un buncăr de gunoi. Oamenii spun că nu este prima oară când au probleme cu facturile la energie electrică, de cele mai multe ori acestea venind cu întârziere sau deloc, potrivit monitorulsv.ro.
Un maldăr de facturi, eliberate de compania E.ON pentru beneficiarii dintr-un cartier întreg din Suceava, a fost descoperit miercuri într-un buncăr de gunoi, scrie monitorulsv.ro.
Locuitorii unor blocuri din cartierul sucevean Burdujeni s-au trezit că facturile le sunt aduse, în loc de reprezentanţii firmei private AC POST, responsabilă de livrarea către populaţie a facturilor de energie electrică E.ON, de către vecini de-ai lor, care le-au recuperate dintr-un buncăr de gunoi unde erau aruncate.
Unul dintre cei care au găsit mormanul de facturi E.ON, recent emise, alături de sacii de gunoi aruncați în buncăr, în zona din spatele Bisericii "Sf. Andrei", este Vlad Lucaciuc, care a și semnalat anomalia, postând pe Facebook câteva fotografii, însoțite de comentariul: “Așa se emit facturile EON...la gunoi”, a declarat el, potrivit sursei citate.
Oamenii sunt revoltaţi şi spun că nu este pentru prima oară când sunt nevoiţi să treacă printr-o astfel de situaţie. “Probleme cu livrarea facturilor au fost și în alte luni, încât, neavându-le, am ajuns să fiu  atenționată că risc să fiu deconectată pentru neplată. Dar fără factură, nu aveam cum să știm cât am de plătit și nici cum plăti! Cum este posibil să le arunce la gunoi, când oamenii așteaptă acele facturi, au nevoie de ele? Este grosolan ce s-a întâmplat!”, a spus Vasilica Axintoaie.
Pe factura ei de energie electrică, adusă acasă de un vecin care i-a văzut numele pe plicurile aruncate în buncărul de gunoi, scrie că a fost emisă în data de 24 mai 2018 și livrată pe 31 mai.
Responsabilă de livrarea facturilor E.ON este  firma privată AC POST, plicurile găsite la gunoi fiind inscripţionate cu antetul respectivei firme.
Pagina 1 din 1
