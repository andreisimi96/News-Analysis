Cotiturile politice și de alianțe, îndepărtarea aparentă de Occident, divergențele cu SUA și cu Uniunea Europeană au adus Turcia într-o situație dificilă financiară, economică, dar mai ales la nivelul prăbușirii lirei turcești, în prag de alegeri generale și prezidențiale anticipate, de la 24 iunie. Cu o lună înainte de scrutinul provocat exact pentru a întări forța de decizie a Președintelui, lira turcească a pierdut 16% din valoarea sa, de la 4,7 lire per dolar la 4,92 numai o lună.
Deprecierea vine din cauza reacției piețelor la intervenționismul în economie al Președintelui Erdogan, dar mai ales combină neliniști mai vechi privind mediul investițional, impredictibilitatea politică, divergențele cu diferiți aliați tradiționali occidentali și multe alte elemente ce țin de însăși profunzimea evoluției economice prin problemele structurale care au nevoie de o reformă profundă și, evident, impopulară.
Președintele Turciei știe acest lucru și se aștepta la nevoia de a interveni imediat ce va depăși această etapă electorală pe care a devansat-o de la alegerile la termen tocmai pentru că reformele structurale nu mai așteaptă. Însă el nu se aștepta ca semnalele economiei să vină atât de devreme și atât de abrupt, chiar în campania electorală. Este motivul pentru care Preşedintele Recep Tayyip Erdogan a fost nevoit să ceară concetățenilor săi măsuri excepționale de solidaritate, și asta chiar la un miting electoral la Erzurum.
Președintele Erdogan a cerut tururor concetățenilor săi, nici mai mult, nici mai puțin, decât să schimbe valuta pe care o dețin în monede forte, cu precădere dolari și euro, în lire turceşti, pentru a ajuta moneda naţională ce s-a depreciat puternic în ultimele săptămâni. Guvernul de la Ankara pune devalorizarea lirei pe seama unui presupus “complot” pus la cale de puteri străine care doresc să slăbească Turcia. „Auzi, sectorule financiar! Dacă apelaţi la astfel de jocuri, manipulări împotriva investitorilor şi întreprinderilor noastre, să ştiţi că veţi plăti scump!”, a mai spus Erdogan în intervenţia sa de sâmbătă.
Problema structurală importantă rămâne. Inflația atinge deja două cifre în Turcia, rata dobânzii nu mai poate fi îmblânzită și antrenează și ea inflația, în tentativa de a menține lira, iar orice acțiune contrară secătuiește rezervele Băncii Centrale a Turciei și devalorizează lira. Totuși problema majoră sunt investițiile străine afectate de multiplele acțiuni dure ale administrației care au eliminat din piață, pe motiv de conlucrare cu rețeaua Hizmet a lui Fetullah Gulen, o parte importantă dintre companiile media și alte numeroase afaceri, avocați, juriști și forțe de ordine și militari, fiind vizați numeroși occidentali sau cetățeni turci cu dublă cetățenie pentru diferite grade de vinovăție, de la accesul la rețeaua de comunicații criptate a lui Gulen la implicarea în stradă în timpul tentativei de lovituri de stat din 15 iulie 2016. Rezultatul a fost neîncrederea investitorilor în perspectivele lor din afaceri dar și a sustenabilității propriilor investiții și impactului eventual al divergențelor țărilor pe care le reprezintă cu regimul Erdogan, de unde o stopare, dacă nu chiar o retragere a acestor investiții de pe piață.
