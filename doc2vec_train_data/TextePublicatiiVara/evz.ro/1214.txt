Medicul specialist în nutriție, diabet și boli metabolice spune că de vină pentru kilogramele în plus sunt apucăturile proaste pe care le avem, stilul de viață total haotic și faptul că mâncăm compulsiv și cedăm cu ușurință tentațiilor. „Nu e ușor să-ți menții greutatea, dacă nu privești asta ca pe un stil de viață”, spune ea.
Rar vezi un medic nutriționist care să nu aibă siluetă la fel ca aceea a unui manechin. Așa că, atunci când îi asculți, ai senzația că îți vorbesc doar din experiența pacienților lor, că toată viața n-au văzut în farfurie mai puțin de o foaie de salată și-un fir de pătrunjel.
Dr. Laura Ene spune însă că în adolescență se apuca „de câte o dietă în fiecare dimineață, rezistam eroic fără hrană până seara, când mă răzbea foamea și mâncam tot ce prindeam prin frigider”. Ulterior, în facultate, evita să iasă din campus sau să socializeze pentru că nu se simțea bine în propria piele și-și cumpăra haine mai largi ca să-și ascundă kilogramele în plus.
Astăzi însă are silueta unui manechin.„Îmi permit să mănânc orice și asta vreau să vă îndrum și pe voi. Asta este, de fapt, cheia: să faci alegerile inteligente și potrivite, pentru că puteți mânca orice, ca și mine, fără să se cunoască pe cântar. Și spun asta din perspectiva unei femei care a avut o oscilație de greutate de 20 de kilograme în viața ei. (...) Am căzut în toate capcanele dietelor, le-am încercat pe toate, de la supa de varză la apa cu lămâie, care mi-a dat gastrită”.
Îi place mâncarea
„Vorba poetului – nimic din ceea ce este omenesc nu-mi este străin. Nici pofta, nici foamea, nici mâncatul emoțional, nici mâncatul compulsiv, nici mâncatul noaptea. (...). Vă spun că alimentele mele preferate sunt pastele carbonara și că-mi face o deosebită plăcere să mănânc un mușchi de vită cu sos gorgonzola și să beau un pahar de vin și că cele mai bune prăjituri sunt cele care înoată în ciocolată”.
Când vine vorba de diete însă, imediat îți taie elanul: „Le urăsc din tot sufletul! Nu-mi place să lucrez cu diete, deși aparent asta este ce fac în fiecare zi. Eu nu militez pentru diete. Sunt o prostie. Sunt capcane. Am jurat că nu mai țin una niciodată. Militez pentru un stil de viață sănătos. Dietele nu fac altceva decât să vină cu frustrare multă la pachet și, când se termină, se întorc toate kilogramele pierdute cu atâta chin, eventual cu suplimente”.
De ce ne îngrășăm
Dr. Laura Ene spune că „ne îngrășăm pentru că mâncăm, în perioadele stresante, alimente hipercalorice în cantități nepotrivite”. „Înmagazinăm calorii de care organismul nu are nevoie și pe care, de obicei, nu le înregistrează ca fiind hrană adevărată”. Există soluții la îndemână, dar parcă e mai simplu să cedezi tentației. „Putem alunga stresul cu un masaj relaxant, citind cartea preferată, îmbrățișând pe cineva drag, uitându-ne la un film, dar uneori pare că nimic nu se compară cu o ciocolată, cu o cupă de înghețată sau cu o porție de cartofi prăjiți”.
Ciugulitul, extrem de periculos
„Ciugulitul continuu și mâncatul pe apucate ne îngrașă fără să ne dăm seama. (...) Organismul nu tratează caloriile din ronțăieli și ciuguleli la fel ca pe cele obținute din alimente sănătoase, pline de nutrienți de calitate, depunându-le rapid. În general, aceste gustări luate în grabă nu conțin fibre, astfel încât nu ne simțim sătui după ce le consumăm, ba chiar crește probabilitatea de a mânca mai mult la mesele următoare. (...) Senzația de sațietate este strâns legată de statul la masă. Dacă te așezi pe scaun și mănânci o porție de carne, pește, cartofi, orez, salată, legume sau o ciorbă – alimente nutritive care compun o masă cu adevărat sănătoasă și sațioasă – te costă mai puține calorii decât ronțăielile din timpul zilei”, spune dr. Laura Ene (foto).
