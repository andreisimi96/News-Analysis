Un turist care a fost scos cu forța din valurile mării, în condițiile în care se arborase steagul roșu, a chemat în judecată salvamarii și un polițist local. Omul este un avocat din București și le cere salvatorilor daune de 40.000 de euro
Un turist care a fost scos cu forța din valurile mării, în condițiile în care se arborase steagul roșu, a chemat în judecată salvamarii și un polițist local. Omul este un avocat din București și le cere salvatorilor daune de 40.000 de euro. O oră s-a certat avocatul cu salvamarii, în august 2016, timp în care un băiat de 15 ani s-a înecat și nu a putut fi găsit.
Scandalul cu avocatul și salvamarii s-a produs pe 22 august 2016, pe o plajă din staţiunea Mangalia. Șase persoane s-au înecat atunci numai în Mangalia, marea fiind agitată. Avocatul a spus că își „face baia zilnică de două ore în mare“ și nu a fost sub nici un chip convins să iasă, argumentând că nu depășește geamandura și este ”un înotător experimentat”, arată adevarul.ro .
După mai bine de o oră de tratative, mai mulţi turişti au intrat şi l-au scos forţa pe avocat, pe plajă fiind încătuşat de un poliţist local şi dus la poliţia municipală pentru identificare. În acea oră, un copil de 15 ani se înecase și a fost găsit a doua zi, mort, iar un al turist era resuscitat de un echipaj SMURD, pe plajă.
Avocatul Silviu Radu Luncan, în vârstă de 60 de ani, a considerat că a fost bruscat iar salvamarii și polițistul local au făcut un abuz, așa că le-a făcut plângere la Parchet pentru mai multe infracțiuni. Procurorul a clasat dosarul iar avocatul a făcut contestație, care va fi analizată de Judecătoria Mangalia. Mai mult, avocatul le cere daune de câte 10.000 de euro fiecăruia.
”Dacă aş putea să-i vorbesc în faţă domnului avocat, i-aş spune că în ora aia pe care au pierdut-o salvamarii cu el se putea găsi copilul. Vă daţi seama că cinci minute contează în astfel de situaţii, dar o oră. A murit un copil de 15 ani” a spus polițistul local Manuela Dogaru, una din persoanele chemate în judecată. Ceilalți trei salvamari susțin că asta nu le schimbă cu nimic modul de a acționa, dar că nu vor mai insista să scoată din apă persoanele recalcitrante.
Pagina 1 din 1
