Un juriu din Manhattan a decis miercuri punerea sub acuzare a lui Harvey Weinstein, acuzat de viol și alte infracțiuni sexuale. Este vorba de încă un pas în eforturile procurorilor de a-l aduce în fața legii pe mogulul de la Hollywood căzut în dizgrație pentru presupuse infracțiuni de natură sexuală.
În vârstă de 66 de ani, acesta a fost trimis inițial în judecată săptămâna trecută. Evenimentul este considerat un punct de reper pentru mișcarea #MeToo, la aproape opt luni după ce cariera acestuia s-a năruit ca urmare a numărului foarte mare de acuzații ce i-au fost aduse. "Rechizitoriul îl aduce pe pârât cu un nou pas mai aproape de a-și asuma responsabilitatea pentru infracțiunile violente de care este acuzat acum", a declarat miercuri procurorul districtual din Manhattan, Cyrus Vance. "Această anchetă rămâne activă și în curs de desfășurare. Continuăm să îndemnăm persoanele care mai trăiesc, dar și pe alții care dețin informații relevante, să ne contacteze", a adăugat acesta. Weinstein intenționează să pledeze nevinovat și "neagă categoric" "afirmațiile fără fond", a confirmat miercuri avocatul său, Ben Brafman. "În curând, vom depune o cerere de respingere a acuzației și, dacă se va ajunge la proces, ne așteptăm ca dl. Weinstein să fie achitat", a declarat Brafman. Tatăl a cinci copii, Weinstein a fost căsătorit de două ori. Acesta este acuzat de viol de gradul unu și trei, ca urmare a unui atac asupra unei femei în 2013 și a unui act sexual forțat cu o altă femeie, în 2004. Niciuna dintre victime nu a fost numită. Avocatul său a declarat că acuzația de viol a fost făcută de o femeie cu care Weinstein "a avut o relație sexuală consensuală timp de 10 ani, și care a continuat ani de zile" după presupusul incident din 2013. Fostul mogul al industriei filmului a depus o cauțiune în valoare de un milion de dolari în numerar, a predat pașaportul și a fost echipat cu un dispozitiv de monitorizare GPS.
Pagina 1 din 1
