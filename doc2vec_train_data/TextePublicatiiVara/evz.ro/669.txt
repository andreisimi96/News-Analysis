Vicepreședintele PNL Florin Roman a apreciat că judecătorii Curții Constituționale sunt „politruci” și că prin decizia care-l obligă „împotriva oricărei logici” pe președintele României să-l revoce din funcție pe procurorul-șef al DNA, CCR „scoate România din Uniunea Europeană”.
„Decizia politică a CCR întoarce România în epoca Ceaușescu, care dicta cu mână forte tot ce se întâmpla în așa-zisele instituții ale statului. Ceaușescu conducea România, ținând-o în teroare și folosind brațul armat al Securității. Decizia politrucilor din CCR întoarce România și în vremurile odioase ale regimului Adrian Năstase-Rodica Stănoiu, când se stabilea în ședințele de partid cine trebuia arestat sau nu. Practic, decizia politică a CCR scoate România din Uniunea Europeană. E împotriva oricărei logici sa subordoneze președintele României, votat de 6,3 milioane de români, unui ministru al justiției, numit politic de o majoritate toxică PSD-ALDE-UDMR, care adună jumătate din aceste voturi (...) PSD devine un Soviet Suprem, iar CCR noua armă politică a unui regim odios”, a spus vicepreședintele PNL, într-un comunicat de presă.
22 februarie 2018: Ministrul Justiției, Tudorel Toader, a cerut revocarea Laurei Codruța Kovesi din funcția de procuror-șef DNA. Potrivit legii, revocarea procurorului-şef al DNA se face de către preşedintele României, la propunerea ministrului Justiţiei.
16 aprilie 2018: Președintele Klaus Iohannis a anunțat că nu va da curs cererii de revocare.
23 aprilie 2018: Guvernul depune la CCR o sesizare cu privire la un conflict juridic de natură constituțională între Președintele României și Guvern.
31 mai 2018: Judecătorii CCR au constatat existenţa unui conflict juridic de natură constituţională între ministrul Justiţiei şi preşedintele României, generat de refuzul preşedintelui României de a da curs propunerii de revocare din funcţie a procurorului şef al Direcţiei Naţionale Anticorupţie. „Preşedintele României urmează să emită decretul de revocare din funcţie a procurorului şef al Direcţiei Naţionale Anticorupţie, doamna Laura Codruţa Kovesi", se precizează în comunicatul CCR.
Pagina 1 din 1
