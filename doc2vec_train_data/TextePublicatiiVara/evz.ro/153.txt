Doua nave de război aparținând forțelor maritime ale SUA au navigat, duminică, în apropiere de insulele din Marea Chinei de Sud, revendicate de Beijing, conform unor oficiali americani care au vorbit sub protecția anonimatului. Mișcarea are toate șansele să creeze tensiuni între președintele chinez Xi Jinping și omologul său american, Donald Trump, în timp ce acesta din urmă încearcă să medieze relațiile cu Coreea de Nord.
Operațiunea este doar ultima dintr-o serie de acțiuni care au ca scop contraatacarea a ceea ce Washingtonul percepe ca fiind eforturile Beijingului de a limita libertatea de navigare în apele strategice, conform Reuters.
Chiar dacă operațiunea a fost planificată cu luni în avans, iar alte astfel de acțiuni au devenit deja de rutină, aceasta vine într-un moment incredibil de tensionat și la doar câteva zile după ce Pentagonul a retras invitația Chinei de a participa la un exercițiu naval al SUA.
Cei doi oficiali ai SUA, vorbind sub protecția anonimatului, au spus că distrugătorul Higgins, înarmat cu proiectile teleghidate, și crucișătorul Antietam, cu aceleași capabilități armate, au ajuns la doar 23 mile nautice de Insulele Paracel, care fac parte din amalgamul de mici teritorii disputate de China și vecinii ei.
Ambarcațiunile americane au întreprins operațiuni de manevrare lângă insulele Tree, Lincoln, Triton și Woody, din arhipelagul Paracels, conform unei dintre surse.
Tensiunile, din acest punct de vedere, sunt foarte mari. În timp ce SUA ia astfel de măsuri pentru promovarea „libertății de navigare”, criticii susțin că această mișcare nu face decât să provoace și mai mult Beijingul, susține Reuters. Pe de altă parte, armata chineză a construit insule artificiale în zonă unde a desfășurat trupe și și-a amplasat baze militare, crescând îngrijorările cu privire la militarizarea zonei.
China are pretenții asupra întregii zone a Mării Chinei de Sud. Și Vietnam, Filipine, Malaezia, Brunei, respectiv Taiwan au pretenții asupra unor părți din mare.
În 2016, Curtea Permanentă de Arbitraj decidea că Filipinele au drept teritorial asupra unor insule din marea Chinei de SSud, dar Beijingul a refuzat să țină cont de această hotărâre, neexistând metode coercitive care să poată fi impuse sau administrate de tribunalul de la Haga.
Pagina 1 din 1
