Fostul judecător CCR, Augustin Zegrean, a precizat, miercuri, că nu Curtea Constituțională este în măsură să spună cum se rezolvă conflictul constituțional dintre Guvern și președintele României.
Zegrean a precizat că CCR se limitează doar la a constata un conflict.
„Nu am mai văzut aşa ceva (ca judecătorii CCR să dea indicaţii - n.red.). Eu am participat la soluţionarea unor conflicte juridice de natură constituţională, dar de fiecare dată, Curtea s-a limitat să constate existenţa conflictului. Nu Curtea este cea care spune cum se rezolvă conflictul pentru că lucrurle sunt simple: dacă ar fi spus că este conflict, partea care a intrat în conflict trebuie să iasă cumva din conflict, nu Curtea trebuie să găsească şi soluţia. Este o practică nouă, probabil că de acum înainte aşa vor merge. Vorbim totuşi de preşedintele României. Este persoana aleasă cu cea mai mare legitimare electorală, nu poţi să îi dai dispoziţii preşedintelui. Dispoziţiile preşedintelui sunt scrise în Constituţie, el nu are altă fişă a postului decât Constituţia. Nu se poate merge chiar atât de departe, toate au o limită. Preşedintele poate să respecte sau să nu respecte decizia Curţii Constituţionale, cea de-a doua variantă şi-o asumă. În Constituţie se spune că deciziile Curţii sunt general obligatorii de la data publicării în Monitorul Oficial. În cel mult o lună, decizia trebuie motivată şi publicată în Monitorul Oficial, din momentul acela opţiunea este una singură, constituţională, cealaltă este pe riscul fiecăruia", a declarat Augustin Zegrean, la Digi 24.
Augustin Zegrean a mai declarat că, prin decizia luată, judecătorii CCR nu au încălcat principiul separaţiei puterilor în stat.
„Nu putem spune că prin decizie s-a încălcat principiul separaţiei puterilor în stat, Curtea este abilitată să soluţioneze conflicte de natură constituţională dintre autorităţile statului. Deci trebuia să facă asta, pentru că îi intră în atribuţii. Cum a decis să o facă este un alt aspect. (...) Ne putem aştepta ca orice ministru care vine să schimbe procurorii, procurorii-şefi, că dacă poate schimba procurorii şefi, de ce nu ar putea să schimbe procurorii efectiv? Nimic nu îl mai opreşte. Eu cred totuşi că nu asta a dorit Curtea Constituţională se se întâmple. Ce s-a transmis e minuta şedinţei. Ce s-a scris acolo nu se mai poate schimba, rămâne scris. Prin motivare, sigur că vor motiva de ce au făcut asta. Dar minuta rămâne bătută în cuie. Dar minuta aşa rămâne. Să nu vă aşteptaţi să se schimbe ceva prin motivarea deciziei", a mai spus Zegrean.
Pagina 1 din 1
