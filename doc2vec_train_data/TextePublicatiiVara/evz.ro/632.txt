Comentarii | 1235 Vizualizari
Spiridoane, haide! Constantine, sunt aici! I-ai chemat şi pe ceilalţi? Sunt gata toţi. Grupul se adunase precum apele din mai multe sălaşuri, la baza dealului Seciu, departe de ultimul acoperiş. De aici zărești crucea de pe căpătâiul bisericii cum mângâie cerul, a îngrijorare.
Oamenii au cărarea lor, ştiută dintotdeauna, prin pădurea deasă, peste izvorul Stârcului. Se vorbiseră din timp care, ce să aducă. Unii frânghii din tei şi cânepă, alţii pânză cu sabac, în dublă cusătură.
„Doamne, ajută-ne!”, se închină colindătorii miezului de noapte odată ajunşi în poarta sfinţeniei. Trece fiecare la treaba lui, cum se învoiseră mai înainte.
Câţiva se urcă până în vârful clopotniţei. Mai înaltă pe atunci chiar faţă de turla principală. Să se audă peste dealuri chemarea din dangăt către satele tupilate. Ajunşi la datorie, alpiniştii îmbracă vocile masive în haine, ca un fel de căluş legat în special peste limbi, să nu cumva să ţipe din greşeală. Braţe vânjoase prind zdravăn moţul fiecărui clopot şi în cele din urmă coboară greutatea încetul cu încetul. După metoda scripetelui.
Alţii, între timp, săpaseră două gropi largi în cimitirul care înconjoară Casa Domnului. Umbrele se mişcă în preciza ceasornicului, rostogolind greoi sfintele odoare până în locurile ce le-au fost vremelnic hărăzite. În taina supravieţuirii li se pune la sfârşit câte o cruce, să se ştie că somnul lor se va termina în vremuri mai bune.
De la o scurtă însemnare
Am încercat să redau filmul unei întâmplări petrecută cu mai bine de un secol în urmă în Şoimari, comună prahoveană, pe drumul Vălenilor. Aşa cum mi-a fost spusă de profesorul Grigore Dobrescu, un veteran al literelor comunităţii, făuritor de şcoală, dar şi modelator de caractere în rândul a zeci de generaţii.
Omul acesta s-a ostenit şi pentru a reda satului, în care a văzut lumina zilei cu 89 de ani în urmă, Cartea de Identitate, scriindu-i monografia. „Oameni şi locuri în clepsidra timpului”. În posesia căreia intrasem şi eu.
Descoperisem astfel un pasaj demn de toată atenţia. Anume că în iarna lui , 916 spre , 917, după ce trupele româneşti se retrăseseră, învinse, în Moldova, doi şoimăreni, Spiridon Badea şi Constantin Dobrescu, se pun de-a curmezişul ordinului dat de ocupantul german şi îngroapă cele două clopote ale bisericii, salvându-le de la topire. Duşmanul plănuia să le tranforme în tunuri.
Confiscări ale obiectelor din cupru, alamă şi tot felul de aliaje au loc în întreaga ţara. Văzusem şi la Muzeul Bucureştiului, într-o recentă expoziţie dedicată Centenarului, o poză înfăţişând uriaşe pere metalice înşirate pe caldarâm, în Capitala biciuită de Mackensen.
Întoarcerea în timp
Dacă i-aș fi prins în viață pe eroii de atunci, așa ar fi decurs interviul: Domnule Spiridon Badea, cine erai dumneata în anii Mareului Război? Consilier parohial. Dar dumneata, domnule Constantin Dobrescu? Să trăiţi, gardist la Primărie. Amândoi, în esenţă, agricultori. Eraţi în puterea vârstei, în jur de 50 de ani. Exact! Ce s-a întâmplat când au venit nemţii? Nenorocire! Că puseseră mai întâi ochii pe clopote, era una. Dar nu numai atât. La noi, pe Valea Lopatnei, pomii fructiferi îmbracă dealurile şi grădinile. Se face ţuică. Erau 160 de cazane în sat pentru prepararea licorii. Până şi ustensilele astea ajunseseră pe lista germanilor. Metal bun pentru puşcoacele lor. Au mai vrut cai de povară, haine groase, pleduri, mâncare. După eliberare au curs cererile oamenilor la autorităţi, să fie despăgubiţi.
