Da, ALDE pleacă de la guvernare, dar sigur nu va face acest lucru în 2018, ci în 2019, în vederea alegerilor prezidențiale și pornind de la ambiția lui Tăriceanu de a-i lua locul lui Iohannis la Cotroceni. În ultimele săptămâni asistăm la o creștere a tensiunilor dintre cele două partide pe teme din ce în ce mai importante. Cea mai recentă a fost disputa pe Pilonul II de pensii, iar intenția PSD de a suspenda contribuțiile nu a fost văzută deloc favorabil de către ALDE, care pretinde că este un partid liberal. La aceasta se adaugă alte nemulțumiri venite dinspre ambele partide: PSD s-a supărat pe sondajele ALDE realizate în teritoriu care îl arătau pe Tăriceanu deasupra lui Dragnea în privința intenției de vot, în timp ce ALDE a fost iritat pe harababura cu declarația 600 sau pe faptul că nu este consultat în momente cheie privind guvernarea, printre care și numirea recentă a agentului guvernamental al României la Curtea de Justiție a Uniunii Europene.
Inclusiv oameni din PSD alimentează aceste tensiuni cu ALDE, interesul lor fiind determinat de dorința de a scăpa de Dragnea. Unul dintre acești oameni este Nicolae Bădălău, fostul președinte executiv al partidului, îndepărtat de Dragnea și care spunea, recent: “Pentru mine şi cred că şi pentru colegii mei este din ce în ce mai greu să avem o administrare judeţeană împreună, cred că şi o guvernare. E foarte greu de lucrat în acest moment”. Ce-i drept, o eventuală plecare a ALDE din Executiv ar genera mari probleme pentru PSD în Parlament și ar putea determina chiar o pierdere a guvernării, mai ales pe fondul plecărilor de la partidul lui Dragnea înspre Ponta.
Pe de altă parte, o ieșire de la guvernare a ALDE nu ar însemna nici pe departe că am asista la formarea unei majorități PNL-USR-ALDE- partidul lui Ponta-UDMR-minorități. Cum poate să stea ALDE aproape de PNL, având în vedere că pe tema majoră a justiției au puncte de vedere diametral opuse? Alături de partidul președintelui Iohannis, viitorul competitor al lui Tăriceanu? În condițiile în care Iohannis nu ratează nicio ocazie pentru a-și arăta susținerea față de Kovesi, iar Tăriceanu nu ratează nicio ocazie să vorbească despre statul paralel?
Pe mai toate sondajele interne realizate de partide, ALDE se află în creștere. Chiar dacă nu ar fi ambiția sa personală, Tăriceanu nu are de ales și va trebui să candideze la prezidențiale pentru a-și crește propriul partid, în vederea alegerilor parlamentare. Nu cred sub nicio formă în scenariul unei susțineri a lui Tăriceanu la prezidențiale din partea PSD: cel mai mare partid din România nu ar accepta niciodată să aibă un candidat din afară, mai ales președintele altui partid.
Pe de altă parte, o candidatură a lui Tăriceanu nu aduce niciun beneficiu PSD deși, susținând că ALDE e adevăratul partid liberal, Tăriceanu ar putea, teoretic, să ia din voturile PNL- Iohannis. Numai că tot candidatul PSD va fi cel care se va trezi cu mai puține voturi din cauza candidaturii lui Tăriceanu: de prea multă vreme ALDE girează absolut toate acțiunile PSD, în ciuda unor insignifiante acte de rebeliune.
Pagina 1 din 1
