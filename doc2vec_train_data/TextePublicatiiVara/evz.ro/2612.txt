Un deputat din coaliția de guvernământ a publicat, în premieră, „date și studii” despre Pilonul 2 de pensii, pe care le atribuie Guvernului: pentru un român ar fi mai convenabil să nu mai contribuie la Pilonul 2 de pensii.
Ministrul Muncii, Lia Olguța Vasilescu, a anunțat recent că în Guvern s-a „bătut în cuie” ca Pilonul 2 de pensii să devină opțional: toți angajații din România vor alege dacă mai cotizează la Pilonul 2 de pensii sau dacă își varsă toate economiile pentru pensie în bugetul de stat.
Pilonul II de pensii administrate privat reprezintă o contribuție lunară pe care fiecare angajat cu vârsta de până la 35 de ani este obligat să o plătească din salariu, în plus față de contribuția obligatorie lunară care merge la Pilonul I de pensii (sistemul pensiei de stat). Astfel, atunci când iese la pensie, un angajat va încasa pensia de la stat și va primi în plus suma economisită în Pilonul II de pensii private. De la 1 ianuarie 2018, contribuția la Pilonul 2 de pensii este de 3,75% pe lună.
Primul pas va fi realizat în luna iulie, când Guvernul intenționează să publice o analiză comparativă în care românii vor afla ce variantă le va aduce o pensie mai mare: dacă virează bani în Pilonul 2 sau dacă virează toate economiile pentru pensii în sistemul public.
Analiza guvernamentală nu a fost făcută publică.
Într-un comunicat de presă publicat pe site-ul Camerei Deputaților, deputatul Vasile Cîtea (PSD) a prezentat săptămâna trecută date pe care le atribuie Guvernului.
firmele care administrează Pilonul 2 de pensii fac un profit de 5 ori mai mare decât profitul unui român care își ține economiile în Pilonul 2
Randamentul Pilonului II de pensii este sub 4%, sub randamentul de 5,5%al titlurilor de stat la 10 ani
După 10 ani de cotizare la Pilonul 2 de pensii, un român acumulează, în medie, 5.000 de lei
„PILONUL II de pensii nu se va desfiinţa (...) Nu se va întampla altceva decât faptul, absolut normal, ca românii să fie proprii lor decidenţi în materie de contribuţii proprii, dacă acestea se vor duce către Pilonul I sau către Pilonul II de pensii. Şi pentru ca alegerea să fie în deplină cunoştiinţă de cauză Guvernul României a venit cu nişte date şi studii despre rentabilitatea Pilonului II, astfel încât, fiecare contribuabil să cunoască exact ce se întâmplă cu banii lui şi câţi îi vor reveni înapoi după stagiul de cotizare. Astfel, suntem în măsură să informăm românii că randamentul Pilonului II este undeva sub 4%, cu doar 1% peste inflaţia din ultimii 10 ani şi este cu mult sub randamentul de 5,5 % al titlurilor de stat la 10 ani, ceea ce înseamnă că pentru români ar fi mult mai avantajos, de exemplu, să împrumute statul şi, până la urmă, de ce nu ar face-o?
În aceeaşi ordine de idei, cifrele oficiale arată faptul că suma acumulată, în medie, de la Pilonul II de pensie după 10 ani de cotizare, este de doar 5000 de lei care se vor plăti pe toată perioada, aşadar beneficiul românilor după 10 ani de cotizare ar fi, în medie, de puţin peste 1000 de euro.
