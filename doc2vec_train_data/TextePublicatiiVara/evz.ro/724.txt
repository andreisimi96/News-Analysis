Un accident aviatic tragic a lovit Ungaria, joi seara. Un avion de mici dimensiuni s-a prăbușit, după ce a luat foc, omorând doi oameni care se aflau la bordul aeronavei.
Doi bărbaţi au murit în urma prăbuşirii unui avion ultrauşor în apropierea aeroportului Pecs-Pogany din sud-vestul Ungariei, a anunţat joi poliţia comitatului Baranya după accident, informează AGERPRES. Potrivit unui comunicat postat pe site-ul poliţiei, avionul de mici dimensiuni s-a prăbuşit din motive încă necunoscute la câteva sute de metri de aeroport înainte de a lua foc. Doi mecanici, de 61 şi respectiv 42 de ani, au fost ucişi în prăbuşirea aparatului. Secţiunea principală a drumului dintre Pogany şi Szalanta spre sud a fost închisă pentru investigaţii.   Un purtător de cuvânt al Direcţiei de protecţie în caz de dezastre din Baranya a precizat că avionul a fost identificat ca fiind de tip eFusion, fabricat de Magnus Aircraft. Potrivit unor surse neconfirmate oficial, mai mulţi angajaţi Magnus Aircraft se aflau la faţa locului când a avut loc accidentul şi unul dintre aceştia a fost chestionat de poliţie.
Deocamdată, nu se știe dacă este vorba de o eroare umanp sau de vreo defecțiune tehnică de neevitat. Doar cei doi mecanici se aflau la bordul avionului de mici dimensiuni în momentul în care aeronava a izbucnit în flăcări, cauzând prăbușirea fatală.
Pagina 1 din 1
