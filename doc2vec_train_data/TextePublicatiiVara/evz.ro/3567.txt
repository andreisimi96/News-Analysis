Un bărbat a vrut să intre înarmat în sediul Judecătoriei Iași spunând că intenționează să omoare un polițist sau un jandarm pentru a-și face dreptate singur.
Bărbatul, care a refuzat să se supună jandarmilor a fost oprit și amendat.
Bărbatul a vrut să intre în sediul instanţei cu un cuţit şi o bară metalică, spunând că vrea să îşi facă dreptate, a declarat purtătorul de cuvânt al Judecătoriei Iași, Cristina Vâlcu.
„Persoana în cauză era înarmată cu un cuţit cu lungimea de 24 cm şi o bară metalică, transformată într-un baston cu lungimea de 40 cm. Aceasta a refuzat să se supună controlului antiterorist efectuat de jandarmi şi a devenit recalcitrantă, începând să ameninţe că vrea să îşi facă dreptate şi să omoare un poliţist sau un jandarm”, a declarat judecătorul Cristina Vîlcu.
Bărbatul a fost imobilizat şi dus la sediul Secţiei III de Poliţie din Iaşi, unde a fost amendat.
„Atragem atenţia că regulile de acces în instanţă sunt restrictive, fiind interzis accesul persoanelor care au asupra lor arme, muniţii, materiale explozibile sau inflamabile, substanţe toxice ori alte asemenea materiale sau mijloace periculoase care pot fi folosite ca arme”, a mai spus judecătorul Cristina Vîlcu.
Pagina 1 din 1
