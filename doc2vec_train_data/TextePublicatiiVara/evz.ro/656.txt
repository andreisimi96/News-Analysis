Ministrul Culturii și Identității Naționale, George Ivașcu, a participat miercuri, 31.05.2018, alături de Președintele Klaus Iohannis și de ambasadorul SUA Hans Klemm, la ceremonia de deschidere a celei de-a XIII-a ediții a Salonul Internațional de Carte Bookfest, al cărei invitat de onoare sunt Statele Unite ale Americii.
”La Bookfest, avem de ales din cataloage de edituri tot mai bogate de la an la an, avem traduceri tot mai îngrijite și tipărituri de calitate. Avem autori și titluri noi și mă bucur că avem atâția tineri, pentru că înseamnă că avem și cititori noi. Îi felicit pe organizatori și participanți și îi asigur de toată recunoștința și curiozitatea mea de cititor și de responsabil public. Ne-au oferit din nou mai mult decât putem lua cu noi acasă”, a declarat ministrul George Ivașcu.
De asemenea, în alocuțiunea pe care a susținut-o, ministrul culturii și identității naționale a îndemnat la lectură, afirmând că ”așa cum ne facem timp să mâncăm, să ne spălăm sau să facem mișcare pentru întreținerea sănătății, la fel trebuie să ne facem timp și pentru minte și suflet. Nu trebuie mult: câteva pagini seara, înainte de culcare, ca o doctorie după toxinele și hărțuiala zilei”.
Ediția din acest an a Bookfest, ce se desfășoară în perioada 30 mai – 3 iunie, se anunță a fi cea mai mare de până acum și va avea loc pe o suprafață cu 50% mai mare decât în anii trecuți, în pavilionul B2, de la Romexpo, care are peste 15.000 mp.
Salonul Internațional de Carte Bookfest este unul dintre proiectele culturale prioritare susținute financiar de Ministerul Culturii și Identității Naționale.
Pagina 1 din 1
