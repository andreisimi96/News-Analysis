Cel mai longeviv premier al Japoniei, Yasuhiro Nakasone, care a împlinit duminică 100 de ani, a cerut revizuirea constituţiei pacifiste, postbelice a ţării, transmite Reuters.
Fost ofiţer maritim în al Doilea Război Mondial Nakasone, contemporan pe scena politică mondială cu Ronald Reagan şi Margaret Thatcher în timpul mandatului său din perioada 1982-1987, a recomandat mult timp modificarea acestei carte elaborate de Statele Unite, pentru a clarifica statutul ambiguu al armatei - un obiectiv împărtăşit de actualul premier Shinzo Abe. Potrivit Agerpres, el a cerut politicienilor să abordeze în mod serios această chestiune, care rămâne un subiect controversat în rândul publicului japonez. "A deschide cu hotărâre calea către viitorul naţiunii ... este esenţa politicii", a declarat Nakasone într-o declaraţie emisă pentru a marca ziua sa de naştere şi publicată de mass-media japoneze.  Yasuhiro Nakasone a avut o relație strânsă cu fostul preşedinte american Ronald Reagan, numită în mod popular prietenia "Ron şi Yasu". La preluarea mandatului, a făcut furori în presa niponă după ce a declarat că „în caz de război, aș face Japonia un portavion insubmersibil pentru forţele americane şi va împresura marina sovietică”.  Nakasone a încălcat şi o regulă nescrisă privind limitarea bugetului anual al apărării la 1% din produsul naţional brut.  Fost locotenent în Marina Imperială, care şi-a pierdut fratele mai mic în al Doilea Război Mondial, Nakasone a înfuriat unele ţări asiatice când a efectuat o vizită oficială la sanctuarul Yasukuni din Tokyo, unde alături de militari japonezi sunt onoraţi şi criminali de război , la 40 de ani de la capitularea Japoniei.  El a decis să nu repete pelerinajul după ce a declanşat revolte în China.  Nakasone a fost forţat să se retragă în 2003, când avea 85 de ani, alături de alţi politicieni în vârstă, de către premierul de atunci Junichiro Koizumi, care dorea să împrospăteze imaginea Partidului Liberal Democrat de partid al politicienilor în vârstă şi de modă veche.  Nakasone a dezvăluit și secretul longevității sale:  o viaţă disciplinată, interesul pentru natură şi o minte nesăţios de curioasă.
Pagina 1 din 1
