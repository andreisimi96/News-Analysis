Se ivește un nou scandal între Platul Cotroceni și Palatul Victoria? Premierul Viorica Dăncilă i-a trimis, miercuri, o scrisoare președintelui Klaus Iohannis, prin care cerea introducerea unei noi teme de discuție pe ordinea de zi a Consiliului Suprem pentru Apărarea Țării (CSAT).
Dăncilă a încercat să îl convingă pe Iohannis să discute în CSAT și tema retragerii dosarului Roșia Montană de la UNESCO. Președintele nu a făcut acest lucru, scrie Antena 3.
Reamintim că Guvernul condus de Viorica Dăncilă a decis oprirea procedurii care viza includerea zonei Roșia Montană în patrimoniul UNESCO, fapt ce ar fi împiedicat exploatarea minieră din zonă, dat fiind motivul că statul se află în proces de arbitraj cu firma Gabriel Resources, cea care deține pachetul majoritar de acțiuni al întreprinderii Roșia Montană Gold Corporation.
RMGC, firma care se ocupă propriu-zis de extragerea aurului, a fost blocată de dosarul depus la UNESCO din a exploata minier zona, fapt care l-a condus pe acționarul majoritar să ceară despăgubiri de 4,4 miliarde de euro de la statul român.
Pe plan social, decizia Guvernului Dăncilă legată de UNESCO a creat un nou val de furie, iar, vineri, 150 de persoane au protestat în Piața Universității față de această măsură.
„Guvernul Dăncilă a oprit procedura de includere a Roşiei Montane în UNESCO! Tăcerea e de aur, e unul dintre sloganurile Campaniei Salvaţi Roşia Montană care rămâne în continuare de actualitate. Din experienţa celor 15 ani de campanie pentru salvarea Roşiei Montane ştim ce înseamnă tăcerea. Cei ce se află la putere au pledat mereu pentru exploatare, nu pentru patrimoniu. Politicienii au mers mână în mână cu interesele Gold Corporation, indiferent de cine a fost la putere. (...)
În 2013 părea că am pierdut totul. Zeci de mii de oameni am ieşit în stradă şi am oprit o lege care ar fi distrus definitiv patrimoniul, natura şi comunitatea din Roşia Montană. Acum putem duce mai departe această campanie care a modelat societatea civilă din România. Dar trebuie să ne mobilizăm cu acelaşi entuziasm. Am reuşit în 2013, vom reuşi şi acum!", este mesajul postat de organizatorii respectivului eveniment pe pagina de Facebook a protestului.
Pagina 1 din 1
