După ce Simona Halep a câștigat primul Grand Slam din cariera sa, la Roland Garros, controversatul săptămânal francez Charlie Hebdo a publicat o caricatură pe această temă în ediția de miercuri, 13 iunie.
„Un român cucerește Roland Garros”, e descrierea desenului în care este prezentat un individ ridicând cupa Suzanne Lenglen și care strigă: „Fier vechi! Fier vechi!”.
Vă redăm integral declarația doamnei Michèle Ramis, Ambasadoarea Franței în România, cu privire la desenul publicat de Charlie Hebdo :
"Victoria istorică a Simonei Halep la turneul de la Roland Garros reprezintă un imens motiv de mândrie pentru Ambasada Franței care vede în ea un simbol frumos și puternic, cu numai câteva luni înainte deschiderea Sezonului România-Franța. Acest Sezon ne va permite să reînnoim și să consolidăm legăturile dintre România și Franța în toate domeniile, inclusiv în cel sportiv. Orice s-ar putea gândi despre acest desen, trebuie să amintesc că libertatea de exprimare și libertatea presei sunt principii fundamentale ale Republicii Franceze. Această publicație nu îl angajează decât pe propriul său autor și nu reprezintă în niciun fel sentimentul opiniei publice franceze ", notează Ambassade de France en Roumanie.
Pagina 1 din 1
