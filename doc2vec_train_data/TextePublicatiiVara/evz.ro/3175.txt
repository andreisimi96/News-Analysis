Oficialii din Iran ies, din nou, la atac, după ce președintele american Donald Trump a anunțat, în urmă cu câteva săptămâni, retragerea SUA din acordul nuclear cu statul din Orientul Mijlociu, care ridica sancțiunile economice aplicate Teheranului, în schimbul asigurărilor verificabile că guvernul nu va putea îmbogăți uraniul la niveluri suficiente pentru producerea de armament nuclear.
Iranul va relua îmbogăţirea uraniului la situl său nuclear de la Fordow dacă acordul nuclear iranian se prăbuşeşte, a declarat miercuri purtătorul de cuvânt al Organizaţiei pentru Energie Atomică din Iran (AEOI), conform AGERPRES Behrouz Kamalvandi a explicat că activităţile de îmbogăţire la instalaţia nucleară de la Fordow vor fi restabilite în funcţie de decizia unor înalţi oficiali iranieni, în cazul în care acordul, cunoscut ca Joint Comprehensive Plan of Action (JCPOA), se va prăbuşi, potrivit agenţiei de presă Tasnim.  Până la acordul nuclear din 2015 dintre Iran şi şase puteri mondiale, buncărul de la Fordow din centrul Iranului era folosit pentru îmbogăţirea uraniului cu 20%. În virtutea acordului, republica islamică a oprit activităţile de îmbogăţire la Fordow şi a transformat obiectivul într-un centru de cercetare.  Săptămâna trecută, şeful AEOI, Ali Akbar Salehi, a declarat că Teheranul a dezvoltat deja infrastructura necesară la instalaţia nucleară de la Natanz pentru îmbogăţirea uraniului, cu o capacitate de un milion unităţi SWU (Separative Work Unit). În prezent, Iranul poartă discuţii cu Uniunea Europeană pentru a proteja JCPOA împotriva ameninţărilor administraţiei Statelor Unite.  Nu demult, preşedintele american Donald Trump a decis să retragă SUA din acordul nuclear cu Iranul şi să reintroducă sancţiuni împotriva regimului de la Teheran.
Pagina 1 din 1
