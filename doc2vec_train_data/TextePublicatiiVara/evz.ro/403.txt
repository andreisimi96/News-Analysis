Comisia specială pentru elaborarea Codului administrativ continuă marţi dezbaterile, de la ora 9,00, pe capitolul privind administraţia publică locală, după ce săptămâna trecută parlamentarii comisiei au votat 72 de articole din cele peste 600 ale proiectului.
Printre textele adoptate joi de parlamentarii comisiei speciale figurează cel referitor la aprobarea hotărârilor privind administrarea patrimoniului, care se iau cu majoritatea absolută sau simplă, după caz, a consilierilor locali în funcţie.  Aceeaşi procedură este prevăzută şi pentru hotărârile privind bugetul local, contractarea de împrumuturi, hotărârile prin care se stabilesc impozite şi taxe locale, cele privind participarea la programe de dezvoltare judeţeană, regională, zonală sau de cooperare transfrontalieră şi cele privind organizarea şi dezvoltarea urbanistică a localităţilor şi amenajarea teritoriului. De asemenea, sunt vizate şi hotărârile privind asocierea sau cooperarea cu alte autorităţi publice, cu persoane juridice române sau străine.  Prin excepţie de la prevederile alin. (1) din art. 177, hotărârile privind translativitatea dreptului de proprietate se adoptă de către consiliul local cu majoritatea calificată de doua treimi din numărul consilierilor locali în funcţie. Este vorba de tranzacţii de vânzare-cumpărare, donaţii, moşteniri, schimburi de teren. Excepţie de la această prevedere fac concesiunea şi închirierea.  Alte articole adoptate de parlamentari vizează funcţionarea comisiilor de specialitate, numirea şi eliberarea din funcţie a viceprimarului, suspendarea mandatului primarului şi viceprimarului, încetarea de drept a mandatului primarului, mandatul consiliului judeţean.  Un alt text discutat şi adoptat la articolul privind încetarea de drept a mandatului primarului prevede - "pierderea, prin demisie, a calităţii de membru al partidului politic sau al organizaţiei minorităţii naţionale pe a cărei listă a fost ales". De asemenea, "încetarea mandatului poate avea loc numai după rămânerea definitivă a hotărârii judecătoreşti".  Eliberarea din funcţie a viceprimarului se poate face de consiliul local, prin hotărâre adoptată, prin vot secret, cu majoritatea a două treimi din numărul consilierilor în funcţie, la propunerea temeinic motivată a primarului sau a unei treimi din numărul consilierilor locali în funcţie. Eliberarea din funcţie a viceprimarului nu se poate face în ultimele şase luni ale mandatului consiliului local.  Potrivit Agerpres, membrii comisiei au mai adoptat articolul referitor la referendumul local. Consiliul local poate fi dizolvat prin referendum local, organizat în condiţiile legii. Referendumul se organizează ca urmare a cererii adresate în acest sens prefectului de cel puţin 25% din numărul cetăţenilor cu drept de vot înscrişi în Registrul electoral cu domiciliul sau reşedinţa în unitatea administrativ-teritorială, prevede articolul.  Un alt text din lege precizează că mandatul primarului declarat ales este validat în termen de 20 de zile de la data desfăşurării alegerilor de către judecătoria în a cărei rază teritorială se află circumscripţia electorală pentru care au avut loc alegeri, în procedură necontencioasă. Validarea se realizează la judecătorie, după depunerea raportului detaliat al veniturilor şi cheltuielilor electorale, potrivit legii privind finanţarea partidelor politice şi a campaniilor electorale, prin încheiere pronunţată în camera de consiliu, fără a fi aplicabilă procedura de regularizare a cererii.
Pagina 1 din 1
