A ameninţat cu cuţitul un cuplu de tineri din Giurgiu, le-a furat automobilul şi s-a luat la întrecere cu Poliţia. Este vorba despre un bărbat de 35 de ani din Municipiul Giurgiu care, aflat în stare de ebrietate s-a jucat de “hoţii şi vardiştii” cu oamenii legii. După o urmărire ca-n filme prin comune, a fost capturat sâmbătă noapte de către poliţişti, nu înainte ca maşina furată, la bordul căreia increase să scape de poliţişti, să fie ciuruită de şase gloanţe.
În noaptea de sâmbătă spre duminică, poliţiştii din cadrul Inspectoratului de Poliţie Judeţean Giurgiu au fost sesizaţi de un bărbat din municipiul Zimnicea, judeţul Teleorman, că sub ameninţarea unui cuţit i-a fost luat autoturismul de către un bărbat necunoscut într-o benzinărie din municipiul Giurgiu.
Mai multe echipaje de poliţie au fost imediat mobilizate şi trmise în urmărirea tâlharului. La capătul unei urmăriri cu maşini prin comunele Ghimpaţi şi Bucşani, cuţitarul a fost în cele din urmă prins şi încătuşat. Pentru a-l determina pe giurgiuvean să oprească oamenii legii au tras şase focuri de armă în pneurile vehiculului furat, la bordul căruia se afla.
“Imediat după preluarea apelului au fost alertate toate echipajele din teren iar autoturismul sustras a fost identificat de o patrulă pe DN 61, pe raza comunei Ghimpaţi. Agenţii au efectuat semnale regulamentare de oprire, dar acestea au fost ignorate de către conducătorul auto.
Poliţiştii au plecat în urmărirea acestuia iar în localitatea Bucşani au executat şase focuri de armă în pneurile autoturismului, care a fost oprit în localitatea Dealu, unde s-a procedat la imobilizarea şi încătuşarea suspectului”, potrivit unui comunicat al IPJ Giurgiu.  Bărbatul, de 35 de ani, din municipiul Giurgiu, aflându-se sub influenţa băuturilor alcoolice şi profitând de faptul că şoferul a plecat de lângă maşina aflată în staţia de carburanţi să facă cumpărături, a ameninţat-o să coboare pe iubita acestuia, care rămăsese în autoturism.
Pagina 1 din 1
