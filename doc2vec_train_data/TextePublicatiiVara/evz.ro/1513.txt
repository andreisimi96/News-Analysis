Premieră la Institutul de Cardiologie din Timișoara. Pentru prima dată, aici a fost implantată o valvă cardiacă aortică percutan. Procedura, denumită în termeni de specialitate TAVI, a fost aplicată unui  pacient în varsta de 80 de ani.
Procedura constă în implantarea unei valve cardiace aortice, speciale, pe calea arterei femurale, fără deschiderea  toracelui și oprirea cordului.
Aceasta procedură este una practicată abia de câțiva ani în lume. Ea e indicată, arată specialiștii, la  pacienții în vârstă, cu risc crescut la o operatie clasică, prin sternotomie și oprirea cordului, cu ajutorul pompei cord- plămân. Pacientul operat ieri la Timișoara avea stenoză valvulara aortică severă, boală coronariană trivasculară, cu implantare de stenturi (în 2012, 2016 și 2018), diabet zaharat de tip II, accidente vasculare cerebrale, infarct miocardic vechi, hipertensiune arterială, adenom de prostată operat.
Proceduri TAVI se realizează cu succes și în alte centre de cardiologie din țară precum București, Târgu Mureș, Iași, Cluj. Costul unei astfel de proceduri este foarte mare, de 25. 000 de euro, și este acoperit de Ministerul Sănătății.
Pagina 1 din 1
