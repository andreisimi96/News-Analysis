S-a dus să îi ceară socoteală amantului soţiei şi a fost muşcat de propriul câine. S-a întâmplat în Cluj, unde o soţie adulterină, furioasă pe soţul care a încercat să stea de vorbă cu amantul ei, a asmuţit câinele asupra sa. Bărbatul s-a ales cu o muşcătură zdravănă în zona şalelor şi cu fesele ciuruite de colţii patrupedului. Drept bonus, a primit  în cap şi cheile de la maşină expediate de nevasta scoasă din minţi de furie.
Soţul înşelat a încercat în repetate rânduri să îşi recâştige nevasta şi să o determine să renunţe la relaţia adulterină. Potrivit mărturisirilor sale, făcute unui reporter de la „Gazeta de Cluj”, a instalat un GPS în maşina consoartei, dar nu a reuşit să o prindă în „lagrant”. „Am instalat şi un minuscul GPS în maşina ei, ca să-i surprind pe amândoi în flagrant – dar n-am reuşit acest lucru fiindcă se pare că ea intuia tot ce fac. Iar duminică, 27 mai, nemaiştiind ce să mă fac, m-am deplasat la casa lui şi am sunat la poartă.
De după gard, fără să intru în curte, am vorbit cu soţia acestuia, în faţa căreia m-am prezentat, respectuos, drept „soţul amantei soţului dumneavoastră”. Din câte am înţeles ea ştia că bărbatul său e un mare crai şi că a distrus până acum mai multe familii. Mi-a mărturisit, la rândul ei, că se simte extrem de chinuită şi terorizată de el – însă, din păcate, nu poate divorţa deoarece soţul nu vrea acest lucru, neavând chef să-şi împartă averea şi firma cu ea şi cu copiii lor.
Apoi m-am întors acasă. Acolo soţia mă aştepta, turbată de furie, informată de iubit că fusesem la el acasă. Nu mai trăim de un an şi jumătate împreună, nici măcar o omletă nu-mi mai găteşte, însă în ciuda acestui fapt o iubesc mai mult decât ochii din cap”, a declarat bărbatul a cărui soţie, din propriile-i spuse, este „ditai administrator la o instituţie a statului – femeie independentă şi de succes – practic, o binecunoscută şi respectată persoană în orăşelul său”. Amantul, mai spune clujeanul, este şi el „un prosper om de afaceri din zonă”.
Bărbatul a povestit pentru „Gazeta de Cluj” că, după ce s-a întors acasă de la amantul femeii, a fost întâmpinat în prag de aceasta. L-a altoit în moalele capului cu cheile de la maşină şi a asmuţit asupra sa câinele familiei.
„Deşi îi eram stăpân, câinele m-a atacat. Sângerând, m-am dus la spitalul din localitate, unde un medic m-a consultat şi mi-a eliberat o adeverinţă constatatoare. După care, cu ea în buzunar, m-am întors acasă. Ea mă aştepta, în continuare, gata să sară pe mine, asemeni unei leoaice. Am avut încă o discuţie în contradictoriu – eu ignorând provocările ei, fiindcă asta dorea de fapt – să mă provoace ca s-o lovesc, sau cine ştie, ce. Mă mulţumeam s-o filmez cu telefonul mobil.
