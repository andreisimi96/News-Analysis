Despărțirea dintre Facebook şi cei doi fondatori ai WhatsApp după cea mai mare tranzacție făcută de platforma de socializare,  s-a soldat cu un scandal imens în culise și cu efecte asupra tuturor utilizatorilor.
Creatorii uneia dintre cele mai populare aplicaţii de mesagerie pleacă din companie lăsând pe masă 1,3 miliarde de dolari.
Compania Facebook a rămas dedicată modelului de business bazat pe reclame, în ciuda criticilor şi a faptului că Mark Zuckerberg, CEO-ul Facebook, a fost nevoit să-şi apare gigantul în faţa organelor de reglementare americane şi a celor europene, scrie Mediafax .
Cei doi fondatori ai WhatsApp, Jan Koum şi Brian Acton, au fost implicaţi într-o serie lungă de neînţelegeri şi dezacorduri cu Zuckerberg şi cu COO-ul Facebook, Sheryl Sandberg, care au insistat în ultimii ani pentru venituri din ce în ce mai mari din partea serviciului de mesagerie pe care Facebook l-a achiziţionat cu 22 de miliarde de dolari în 2014, scrie descopera.ro.
Multe discuţii dintre fondatori şi oficialii companiei au fost legate de modul în care sunt gestionate datele personale în timp ce este urmărit un profit din ce în ce mai mare. Una dintre cele mai grave dispute a fost purtată pe subiectul reclamelor personalizate trimise către utilizatorii WhatsApp, idee ce a întâmpinat opoziţie clară din partea lui Koum şi a lui Acton.
Potrivit surselor, în ultimii ani, Zuckerberg şi Sandberg au insistat din ce în ce mai mult ca fondatorii WhatsApp să fie mai „flexibili” cu privire la aceste probleme şi să înţeleagă mai repede nevoia de a implementa soluţii pentru generarea unor venituri mai mari.
La un moment dat, Koum a spus că „nu are destui oameni” pentru a implementa un astfel de proiect, iar Zuckerberg l-a contrat imediat, spunând: „Am toţi oamenii de care ai nevoie”.
WhatsApp a fost o potrivire neobişnuită pentru Facebook încă de la început. Acton şi Koum pun accent pe intimitate şi pe protecţia datelor şi au arătat în mod repetat dispreţ faţă de potenţialul comercial al aplicaţiei.
Pe de altă parte, Facebook şi-a construit un model de succes bazat pe reclame, susţinut de cantitatea masivă de date pe care o are.
Când Facebook a cumpărat WhatsApp, cele două companii nu au anunţat niciodată cum vor coexista filozofiile lor de business foarte diferite.
Însă, Zuckerberg le-a spus analiştilor că el şi Koum au picat de acord că reclamele nu reprezintă cel mai bun mod de a produce bani prin intermediul platformei.
Zuckerberg a mai spus atunci că cei doi fondatori vor avea autonomie pentru a-şi dezvolta propriile produse. Vânzarea către Facebook i-a transformat pe ambii fondatori în miliardari.
Koum a anunţat că va pleca în data de 30 aprilie, în timp ce Acton şi-a dat demisia în septembrie anul trecut.
Fondatorii WhatsApp nu l-au confruntat la plecare pe Zuckerberg cu privire la neînţelegerile dintre ei şi la viitorul businessului, dar au concluzionat că luptau o bătălie pierdută şi doreau să-şi prezerve relaţia cu executivul companiei. Una dintre surse a citat relaţia dintre cele două părţi drept „foarte pasiv-agresivă”.
Printre motivele care au dus la eventuala despărţire, se numără şi câteva diferenţe de cultură organizaţională, precum probleme cu zgomotul în birou, mărimea birourilor şi băilor folosite de cei de la WhatsApp. Aceste probleme, deşi mărunte, au adâncit problema.
