Daniel Horodniceanu, prim-procuror interimar al DIICOT, a oferit, răspunzând unei întrebari, în bilanţul de la finalizarea mandatului de şef al parchetului anti-crimă organizată.
Magistratul explică de ce nu l-a nominalizat Tudorel Toader să termine mandatul. „Cred că răspunsul l-a dat deja ministrul Justiţiei, care a reproşat public faptul că există în DIICOT, din 24.000 de dosare de care vă spuneam, unul care are o vechime de 11 ani şi în care am considerat că s-au luat măsurile manageriale necesare la momentul la care s-a putut. Deci este posibil, dacă discutam despre acel unic dosar, iar restul de 23.999 de dosare nu contează”, a spus procurorul conform G4media.ro
Horodniceanu explicase care este cel mai vechi dosar din DIICOT la care s-a referit Tudorel Toader, cu o vechime de 11 ani. Şeful DIICOT a arătat că este vorba despre o disjungere din primul dosar Rompetrol.
„Acesta este unul dintre cele 24.000 de dosare aflate în lucru la Parchet la cei 210 procurori care efectuează urmărirea penală proprie în aceste cauze. Este un dosar care are 3.200 de volume, cu sechestre aplicate de circa 700 de milioane de euro, în care Inspecţia Judiciară şi eu personal am constatat că s-a lucrat ritmic. Nu pot, ca procuror ierarhic superior, să verific decât actele ce-mi sunt supuse de procuror pentru confirmare. Faţă de ultimii doi procurori care au lucrat în acest dosar (procurorii Adriana Cristescu şi Mirel Rădescu – n.r.) s-a formulat o cerere către CSM de revocare. Pentru primul, pentru o tergiversare de 6 ani a cauzei, iar pentru cel de-al doilea pentru aspecte de nelegalitate a soluţiei. Aspectele au fost dezvoltate la momentul potrivit. Niciuna dintre solicitările de revocare nu au fost avizate de CSM, unul dintre procurori fiind pensionat, iar celălalt fiind transferat la un alt Parchet”, a explicat Horodniceanu.
Reamitim că ministrul Justiţiei Tudorel Toader este susţinut de ALDE, partidul preşedintelui Senatului, Călin Popescu Tăriceanu. ALDE deţine şi portofoliul Energiei prin ministrul Anton Anton, un apropiat al lui Tăriceanu. Liderul ALDE a fost ministrul Industriilor în Guvernul CDR în 1997. Ulterior, el a fost administrator al Rompetrol Downstream între 2003 şi 2004, pe când grupul era deţinut de prietenul lui, Dinu Patriciu. Acesta din urmă a decedat înainte de sentinţa din dosarul Rompetrol I, însă amicul lui Tăriceanu şi Patriciu, fostul jurnalist Sorin Roşca Stănescu, a fost condamnat la 2 ani şi 4 luni de detenţie pentru manipularea bursei de capital.
Pagina 1 din 1
