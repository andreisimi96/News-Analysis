900 de farfurii şi 300 de platouri, concepute de artistul Evariste Richer, de la Manufacture de Sèvres (furnizorii de obiecte de porţelan fin pentru Palatul prezidenţial, din 1848) au ajuns la Palatul Élysée pe masa cuplului prezidential Emmanuel şi Brigitte Macron, după ce primul cuplu al Franţei a hotărât că trebuie să îşi cumpere veselă nouă. Potrivit jurnaliştilor de la The Guardian, o parte din vesela de la Palatul Élysée este datată de pe vremea preşedintelui René Coty, din anii 1950.  Toate bune şi frumoase, numai că preţul piperat al celor 900 de farfurii şi 300 de platouri (50.000 de euro, potrivit Journal du Dimanche, sau chiar  500.000 de euro, aşa cum scriu cei de la săptămânalul satiric Le Canard enchaîné) le-a ridicat presa în cap preşedintelui Macron şi soţiei sale.
Costurile piperate pe care soţii Macron au fost dispuşi să le achite în cazul celor 900 de farfurii şi 300 de platouri buclucaşe au stârnit vâlvă în paginile ziarelor. Criticii lui Macron s-au grăbit să-l acuze pe preşedinte de extravaganţă, într-o perioadă de austeritate din cauza programului lui ambiţios de reforme economice. Dezvăluirile au apărut după ce şeful departamentului de comunicare al preşedintelui, Sibeth Ndiaye, a făcut reerire la afirmaţiile recente ale lui Macron în care vorbea cu însufleţire de „sumele nebuneşti de bani” pe care le cheltuieşte Franţa pe ajutoarele sociale, fără ca asta să aibă vreun rezultat. În discursul ţinut ulterior, preşedintele a precizat că este nevoie de investiţii mai mari în educaţie şi de reforme ale sistemului de beneficii care îi stigmatizează pe beneficiari şi în acelaşi timp nu reuşeşte să determine îmbunătăţiri reale ale vieţii lor.
Manufacturile Sèvres, instituţie naţională fondată în timpul domniei lui Ludovic al XV-lea, sunt complet subvenţionate de stat, iar angajaţii lor sunt funcţionari civili.
Factura oficială a noului serviciu de masă prezidenţial va acoperi plata designer-ului, însă restul costurilor nu vor fi achitate de Élysée, ci vor fi acoperite din bugetul fabricii, parţial finanţată de Ministerul Culturii, precizează Le Point. Iar calculele făcute de hebdomadarul Canard enchaîné s-au bazat pe preţurile de catalog, de 400-500 de euro farfuria, pe care fabrica îl pretinde colecţionarilor, explică Le Point.
Pagina 1 din 1
