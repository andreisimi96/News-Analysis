Activitatea Serviciului de Informații Externe stă sub autoritatea a două documente fundamentale: Constituția României și Legea Nr. 1/1998 privind organizarea şi funcţionarea Serviciului de Informaţii Externe.
Deși nu are nici o prevedere expresă pentru acest Serviciu secret, ca și în cazul SRI, Constituția stipulează activitatea SIE prin toate articolele care impun respectarea drepturilor omului în România postdecebristă. Printre altele, aceste articole țin să sublinieze despărțirea noilor Servicii Secrete de fosta Securitate. Astfel, dacă în regimul Ceaușescu Serviciul de Informații Externe, sub denumirea de DIE, era o direcție a Securității, în postdecembrism, SIE s-a transformat în Serviciu autonom. În cazul Serviciilor secrete din democrații, principiul numărul unu al locului și rolului lor în societate stă în contracararea oricărei încercări de a comite abuzuri. Unul dintre mijloacele constituționale create de democrații pentru a ține în frîu Serviciile secrete e reprezentat de controlul civil al acestora. Prin acest control se înțeleg supravegherea de către presă, de către societatea civilă și controlul parlamentar. Un punct de esență a acestui control e dat de numirea în fruntea Serviciilor a unui director civil. Nu cred că trebuie să mai insist asupra argumentelor care sprijină necesitatea unui director civil în fruntea SIE. Legea din 1998 are următoarele prevederi în acest sens:
Art. 6. - (1) Conducerea Serviciului de Informaţii Externe se asigură de către un director, cu rang de ministru, numit de Consiliul Suprem de Apărare a Ţării la propunerea Preşedintelui României.
(2) La numirea în funcţie directorul depune în faţa Preşedintelui României următorul jurământ: „Eu,..., jur că voi îndeplini cu bună-credinţă şi nepărtinire, în deplinul respect al Constituţiei şi al legilor ţării, atribuţiile ce îmi revin în calitate de director al Serviciului de Informaţii Externe.”
Art. 7. - (1) Directorul Serviciului de Informaţii Externe conduce întreaga activitate a acestuia şi îl reprezintă în raporturile cu ministerele, instituţiile publice şi cu alte persoane juridice publice şi private din ţară, precum şi cu organisme similare din străinătate.”
O simplă privire aruncată asupra Legii destăinuie autoritatea cu care e investit directorul civil al SIE. Deși Legea ar trebui modificată astfel încît și directorul SIE să depindă de Parlament, totuși, directorul civil apare drept cel răspunzător de respectarea Constituției și a Legilor țării de către SIE prin Jurămîntul pe care-l depune. Investit cu uriașa responsabilitate de a asigura controlul civil al militarilor din SIE, directorul dispune, așa cum se vede din Lege, de o autoritate uriașă în SIE.
Cum stăm la ora actuală cu controlul civil al SIE prin intermediul directorului civil? Răspunsul e stupefiant:
SIE nu mai are un control civil asigurat de directorul civil din 26 septembrie 2016. De un an și opt luni. În curînd se vor împlini doi ani. În istorica zi de 26 septembrie 2016 directorul civil al SIE, Mihai Răzvan Ungureanu, una din figurile proeminente ale politicii românești își dă demisia din funcție. Demisia unui director de serviciu secret nu e de ici de colea. În cazul lui Mihai Răzvan Ungureanu e chiar un eveniment de proporțiile unui cutremur social-politic. În astfel de situații transparența e mai mult decît obligatorie. Mai ales că demisia lui Mihai Răzvan Ungureanu venea în toiul unui tumult de zvonuri despre suspiciunea că directorul SIE ar fi fost implicat în Scandalul Black Cube. Spre stupefacția celor care mai cred că democrație înseamnă permanenta dare de seamă făcută Poporului, Președintele se mulțumește să declare c-a luat notă de primirea unei demisii din partea lui MRU. Despre această reacție, scriam pe cristoiublog.ro din 26 septembrie 2016:
„ În locul unei explicaţii convingătoare cerute de evenimentul de excepţie, Klaus Iohannis se mulţumeşte să ne informeze că:
Am primit azi în jurul prînzului demisia de la MRU. Domnia sa a menţionat motive personale şi nu am informaţii suplimentare. Am mai auzit că Klaus Iohannis are o părere proastă despre noi, românii, care l-am ales.
Explicaţia dată demisiei lui MRU ne dezvăluie că Klaus Iohannis ne crede idioţi. Şeful SIE, cel impus de Klaus Iohannis prin sfidarea PSD, prin contrazicerea opiniei publice şi mai ales prin giugiulirea Generalului Gabriel Oprea, a demisionat.
Şi ditamai şeful Statului, presupus a fi în relaţii normale, dacă nu amicale cu MRU, explică poporului român că nici el nu ştie mai multe decît cele scrise în demisie.
Care demisie se reduce la motivarea strict formală:
Din motive personale.
Pentru a ne dovedi şi mai mult că Klaus Iohnnanis ne crede proşti, mai proşti decît erau văzuţi iobagii români de pe moşiile grofilor, el dă public următoarea explicaţie unui alt fapt bizar:
Demisia n-a fost depusă personal de MRU:
„Am lucrat foarte bine cu domnul Ungureanu, eu l-am propus la conducerea SIE. Probabil că voi afla motivele cînd vom discuta în linişte (…) Doar am primit demisia la prînz, înţeleg că are o situaţie medicală care nu i-a permis să vină personal la Cotroceni, dar vom lămuri urgent imediat ce se va face bine”.
Citiţi şi recitiţi acest text şi spuneţi-mi dacă eu mă înșel susținînd că Klaus Iohannis își bate joc de noi. MRU n-a venit personal să-şi depună demisia.
