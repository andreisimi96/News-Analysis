Foto credit Fifa Facebook
Germania, campioana mondială en titre, a pierdut surprinzător în fața Mexicului, cu scorul de 1-0 (1-0), duminică, pe Stadionul Lujniki din Moscova, în Grupa F a Cupei Mondiale de fotbal din Rusia.
„El Tri” a produs prima mare surpriză a acestei ediţii a competiţiei, prin golul marcat de Hirving Lozano (35). Germania a fost departe de forma arătată acum patru ani, scrie Agerpres.
Mexicanii au început în viteză şi Lozano (2) a fost blocat in extremis de Boteng, iar apoi Neuer a prins cu emoţii în careul mic. Germania a replicat imediat şi Werner (3) a expediat un şut din unghi, dar pe lângă poartă.
Germania a avut posesia, iar mexicanii s-au mulţumit să se apere grupat şi să aibă raiduri incisive. Hummels (7) a reluat slabă din marginea careului, fără emoţii pentru Ochoa.
Neuer a fost la post la şutul lui Guardado (10) şi la mingea trimisă cu capul de Moreno (14). Layun a avut două şanse notabile (29, 34), după care mexicanii au reuşit să marcheze prin Lozano (35), pe contraatac, extrema echipei olandeze PSV Eindhoven fiind lansată de Hernandez, l-a driblat pe Kimmich şi a şutat la colţul scurt.
„Die Mannschaft” a avut imediat şansa egalării, Kroos a executat bine o lovitură liberă, însă Ochoa a respins în transversală (39). Prima repriză s-a încheiat cu o ocazie a lui Vela (45).
La reluare, Germania a continuat să preseze, dar a fost lipsită de viteză şi inspiraţie, atacurile germane oprindu-se de cele mai multe ori la 20-25 de metri.  Draxler (55) a şutat, dar balonul a fost deviat în corner de Salcedo. Apoi, mexicanii au irosit o mare şansă în min. 57, când Chicharito şi Vela au scăpat singuri, dar primul a greşit pasa decisivă.
Kimmich (66) a reluat din foarfecă peste poartă, Werner (68) a trimis peste poartă din 6 metri, Reus (71) nu a nimerit nici el ţinta, Kroos (76) a şutat fără preluare din 18 metri, pe lângă buturile mexicane, iar Draxler (77) a fost blocat în careu de Alvarez.
Pe contre, Layun (78, 82) a semănat panică în defensiva germană, dar de fiecare dată a ratat ţinta. Ochoa (84) a prins în doi timp şutul lui Kroos, Gomez (87) a reluat cu capul pe lângă poarta mexicană, ultima ocazie fiind şutul lui Brandt (89), care a şters bara.
Germania venea după o evoluţie perfectă în preliminarii, cu zece victorii în tot atâtea meciuri, şi după ce anul trecut şi-a trecut în palmares şi Cupa Confederaţiilor, tot în Rusia. La turneul fin 2017, echipa lui Loew, fără mulţi titulari, a zdrobit Mexicul cu 4-1.
Mexicanii au atins optimile de finală la fiecare din ultimele şase Mondiale, însă cea mai bună performanţă, sferturile de finală, datează din 1986, când au fost stopaţi de Germania federală.
Germania pierduse doar o dată în 11 meciuri cu Mexicul, câştigând toate cele trei confruntări de la Cupa Mondială. Ultimul succes mexican contra Germaniei data de acum 33 de ani.
Pagina 1 din 1
