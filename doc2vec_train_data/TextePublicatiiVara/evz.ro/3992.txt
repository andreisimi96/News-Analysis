Zinel Bădăruţă, un lăutar din Hârşova, Constanţa, a fost condamnat în primă instanţă la o pedeapsă de 7 ani şi 8 luni de închisoare pentru tentativă de omor, deşi, spune el, un procuror l-a transformat „din pix” din victimă în agresor. De asemenea, fiii lui au primit pedepse cuprinse între 6 şi 8 ani.
De la o cântare a început totul în septembrie 2015, când presupusele victime au tăbărât pe lăutarul Zinel Bădăruţă şi pe familia lui, pentru o aşa-zisă datorie de 3000 de euro. Printre victime - un interlop local, Viorel Octav Năstase, care între timp a murit în Italia, unde se ocupa cu proxenetismul.
Zinel Bădăruţă susţine că procurorul Teodor Niţă l-a „montat” în aşa fel pe Viorel Octav Năstase încât să reiasă că lăutarii l-ar fi rănit cu săbii şi topoare. O expertiză medico-legală dovedeşte contrariul, Năstase avea câteva zgârieturi.
Cum s-a desfășurat ancheta
Lăutarul spune că tot el a fost săltat de mascaţi, la o lună după ce presupusa victimă. Viorel Octav Năstase, a venit împreună cu 10 indivizi înarmaţi cu ţevi şi bâte să-i ceară banii pe care nu-i datora.
„Ne-au dus la procuror, ne-au băgat în birou, la confruntare cu părţile vătămate. Procurorul era Niţă Teodor. Când am ajuns (n.r. – i-a întrebat) ştiţi de ce sunteţi aici? Nu ştiu, zic! Păi ştiţi că l-aţi bătut pe numitul cutare, l-aţi băgat în comă...Pe cine, domnule? Pe Năstase, care era acolo la confruntări. Eu pe omul ăsta să-l bat? Aţi înţeles greşit: ei au venit peste mine. Omul ăsta care-i în faţa mea a fugit, uitaţi, a căzut! Unde-i tăietura? Acolo mi s-a adus la cunoştinţă: săbii în gură, topoare! (...) Cum să îi dai săbii în gură unui om şi să nu aibă nicio zgârietură, un topor în cap şi să nu aibă nicio exfoliaţie?!”, a declarat indignat lăutarul, pentru EVZ.
Zinel Bădăruţă spune că la confruntări „victima” a bătut în retregere, dar a fost influenţată de procuror.
„I-am zis: domnule, întrebaţi-l, l-a bătut cineva? El (n.r. - Năstase) a zis, domnule, nu voiam să ajung aici, s-a ajuns prea departe. (Procurorul a zis – n.r.) Ce mă?! Îi scot pe ei şi vă bag pe voi! Păi de ce să mă bage, i-am zis la procuror. Ce am făcut? Au venit peste mine oamenii ăştia... (Procurorul a zis – n.r.) Lasă, mă, că vă dau azi 24 de ore, cât vreau eu, şi dormiţi la hotelul meu de trei stele şi de mâine dormiţi pe banii voştri, vă fac de 30 (n.r. – de zile) de mâine. Şi aşa s-a întâmplat: ne-a arestat, din ziua aia ne-a pus cătuşele la şase inşi”, oftează lăutarul.
În instanţă, judecător le-a respins toate probele şi i-a condamnat ani grei în baza declaraţiei interlopului, dată la presiunea procurorului.
„Ştiţi ce a declarat? În prima declaraţie a spus că l-a lovit o maşină pe trecerea de pietoni. A doua: m-au bătut patru persoane, pe o stradă întunecată, dar nu-i cunoaşte. A treia, la procuror, după 30 de zile: numitul cutare, numitul cutare, ăla mi-a dat cu toporul, ăla mi-a dat cu sabia, ăia cu bâtele, m-au omorât!”, mai spune Zinel Bădăruţă.
Lăutarul şi fiii lui au organizat un protest alături de 60 de persoane în faţa Instanţei supreme, după o primă condamnare, pe care o consideră nedreaptă. Printre lozinci, au strigat „Portocale de Constanţa”, aluzie la abuzurile comise de fostul procuror Mircea Negulescu, zis „Portocală”.
Pagina 1 din 1
