Siria continuă să fie bombardată de statele care au pornit războiul contra Statului Islamic. Irakul a menționat că a declanșat un atac aerian asupra unei poziții cheie a grupării ISI.
Irakul a întreprins joi o lovitură aeriană împotriva unei poziţii a grupării Stat Islamic (SI) în Siria vecină, a anunţat armata irakiană, citată de Reuters.
Avioane F-16 au distrus o clădire folosită de către membri ai conducerii grupării sunnite ultraradicale, a precizat armata într-un comunicat.  Gruparea Stat Islamic, care ocupa cândva o treime din teritoriul Irakului, a fost învinsă în general în ţară, dar reprezintă încă o ameninţare de-a lungul graniţei sale cu Siria, notează A gerpres. ''Avioane F-16 au bombardat în această dimineaţă aşa-numitul centru de comandă şi control unde de aflau lideri şi combatanţi ai bandei teroriste Daesh (Statul Islamic) în Hajin, pe teritoriul sirian'', se afirmă în comunicat.  Forţa aeriană irakiană a întreprins mai multe lovituri aeriene împotriva grupării Stat Islamic începând de anul trecut, cu aprobarea guvernului sirian al lui Bashar Al-Assad şi a coaliţiei internaţionale sub comandament american care luptă împotriva organizaţiei jihadiste.  Irakul are relaţii bune cu Iran şi Siria, principalii susţinători ai lui Al-Assad în războiul civil sirian, în timp ce beneficiază şi de sprijin puternic din partea coaliţiei.  Premierul irakian Haider Al-Abadi a declarat victoria finală împotriva Statului Islamic în decembrie 2017, dar gruparea extremistă acţionează însă din enclave situate la graniţa cu Siria şi a continuat să întindă ambuscade, să comită asasinate şi atacuri cu bombe în Irak.  Statul Islamic a recurs la tactici de gherilă de când şi-a abandonat obiectivul de a stăpâni un teritoriu şi de a înfiinţa un califat în zone din Irak şi Siria.
Pagina 1 din 1
