Academia Rapid a cumpărat, marți, brandul defunctei FC Rapid SA, pentru suma de 406.000 de euro. Licitația plecase de la 3,4 milioane de euro.
Brandul Rapid a fost achiziționat de Academia Rapid, formație care luptă pentru promovarea în liga a 3-a și este finanțată de Primăria Sectorului 1. Inițial, brandul a fost evaluat la 3,4 milioane de euro, iar după 19 termene a fost cumpărat cu 406.000 de euro.
„A fost doar un singur participant, FC R (n.r fosta Academia Rapid). Asta înseamnă mult pentru fani. Astfel, FC R și-a declarat intenția de a fi continuatoare Rapidului. Părerile pentru palmares sunt împărțite. Până la urmă, palmaresul este al echipei și nu se poate diviza. După părerea mea, palmaresul este deținut de ultima entitate care a deținut echipa, FC Rapid, care acum e în faliment. Acum s-a plătit doar 10% din sumă. Restul va fi plătit într-un anumit termen. Societatea a fost reprezentată de administrator, Olariu Adrian. Nu există nicio plată de la Primărie (n.r. nu s-au folosit bani publici)", a declarat Mihai Florea, lichidatorul FC Rapid, la TV Digi Sport.
„E o veste uriașă. Multe persoane s-au interesat de Rapid. Am redevenit ce am fost, asta e părerea mea. E o veste pe care fanii o așteaptă de mult timp. Inițiativa a plecat de la Primărie, a fost o idee foarte bună. Sunt multe lucruri de făcut pe viitor. Dacă nu acum nu recunosc echipa, înseamă că nu recunosc Rapidul. Lucrurile sunt clare. Am achiziționat ceva ce ne dă dreptul să ne numim Rapid”, a firmat Daniel Pancu.
Pagina 1 din 1
