Stare de conlict în Marea Neagră, în apropiere de România. Ucraina susține că a depistat o navă militară aparținând Rusiei în apropiere de contestata Insulă a Șerpilor, foarte aproape de granița noastră.
În schimb, prima reacție de la Moscova neagă faptul că Rusia s-ar afla în această zonă a mării, atât de aproape de România și Ucraina, catalogând drept ridicole acuzațiile venite de la Kiev, scrie MEDIAFAX.
Incidentul s-ar fi petrecut la data de 2 iunie, în largul Mării Negre, scrie publicația ucraineană Newsme. Sâmbăta trecută, un avion Antonov An-26 al Forțelor Navale din Ucraina a descoperit o navă de mici dimensiuni, dotată cu capacități balistice, în imediata vecinătate a granițelor statului.
O brigadă aviatică a descoperit ambarcațiunea în apropiere de Insula Șerpilor, contestată de România și Ucraina în urmă cu câțiva ani. Avionul, folosindu-se de radarul aerian, a descoperit nava balistică și s-a apropiat de aceasta, coborând la o altitudine extrem de mică.
În acel moment, conform sursei anonime din Parlamentul ucrainean, nava a început să părăsească zona, în timp ce avionul survola, pentru a se asigura că rușii într-adevăr plecau, scrie publicația citată.
Prima reacție a Rusiei a venit de la Ministerul Apărării, care a ridiculizat această știre, conform agenției Sputnik.
„Știrea ridicolă difuzată de un ziar din Odesa despre interceptarea cu succes a unei nave ruse de atac în Marea Neagră, de către un avion ucrainean de transport An-26, arată că umorul inepuizabil al locuitorilor din Odesa este încă viu”, a declarat, vineri după-amiază, purtătorul de cuvânt al instituției, Igor Konaşenkov.
Tot în aceste zile, Rusia a anunțat că desfăşoară până vineri exerciţii de amploare în Crimeea (peninsulă ucraineană anexată în 2014), la care participă peste 6.000 de militari şi mai mult de 100 de avioane şi elicoptere, informează joi agenţia de presă RIA Novosti şi canalul de televiziune NTV.
În cadrul acestora, avioane de vânătoare ale forţelor aeriene împreună cu sistemul de apărare antiaeriană din Districtul militar Sud au respins miercuri un atac al unui inamic convenţional asupra unor obiective strategice în Crimeea, a indicat şeful serviciului de presă al acestui district, Vadim Astafiev.
Știre în curs de actualizare
Pagina 1 din 1
