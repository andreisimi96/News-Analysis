Simpaticul Pavel Bartoș a vorbit recent într-un interviu despre momentele de cumpănă din viața sa, dar și satisfacțiile pe care le-a avut în cariera sa de actor. Vedeta se declară a fi un răsfățat al soartei, iar publicul îl iubește.
Actorul este tăticul a trei fetițe și se consideră norocos alături de Anca, soția sa, și cele trei fete: Eva, Rita și Sofia. „Ăsta e avantajul existenței mele. Mi-am găsit un echilibru în viață, care înseamnă carieră, pe care o consider reușită. Și bineînțeles că pe primul loc este familia, unde-mi găsesc resursele necesare pentru a continua de fiecare dată și care mă sprijină necondiționat.   Talentul cred că este vital. Fără talent, nu cred că poți să reușești. Aspectul e relativ, poate că la sexul feminin contează mai mult, dar la sexul masculin nu cred.
Eu, nefiind un reprezentant de frunte al sexului masculin, n-am găsit un impediment prin asta. M-am „salvat“ prin simțul umorului și toate celelalte. În primul rând, este important să treci de sticlă, în televiziune ăsta este lucrul cel mai important. Restul lucrurilor se pot cizela, construi, dezvolta”, a spus Bartoș pentru revista Femeia.
Chiar dacă la prima vedere pare că are o viață ca în povești, Pavel Bartoş a povestit că nu o dată a luat-o de la capăt „Este bine că se întâmplă uneori acest lucru, pentru că te repune pe „șina de tren“. De obicei, „deraiem“ când suntem foarte siguri pe noi și credem că ni se cuvine totul, dar nu este așa absolut deloc”, a mai povestit actorul.
