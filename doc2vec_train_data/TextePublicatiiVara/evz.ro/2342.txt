Lui Klaus Iohannis i se pregătește ceva
Dacian Cioloș este noua vedetă a Dreptei din România. Fostul ministru al agriculturii, fostul comisar european, fostul prim-ministru beneficiază de o construcție de imagine extrem de bine pusă la punct, care-mi aduce aminte de un alt personaj: Theodor Stolojan.
Dacian Cioloș seamănă cu Theodor Stolojan din mai multe privințe. Și acesta după ce n-a mai fost prim-ministru, septembrie 1991- noiembrie 1992, a plecat la Banca Mondială pe post de funcționar bine plătit, deși apăruse pe scena Sălii Palatului alături de Ion Iliescu, a cârmit-o spre Dreapta, a preluat PNL (2000) și a jucat în toate scenariile politice asociate Dreptei. Rămâne memorabilă retragerea sa din cursa prezidențială în favoarea lui Traian Băsescu (2004), cu acel Dragă Stolo și lacrimile de despărțire.
Unde văd asemănarea între cele două personaje?
Dacian Cioloș, nepotul celebrului Virgil Ardeleanu, legendarul șef al serviciului de informații al Ministerului de Interne pe vremea lui Adrian Năstase, dar nu numai, beneficiază la ora actuală, ca și Theodor Stolojan acum 20 de ani, de sprijinul unei rețelei. Oameni din afaceri, politică, mass-media, care susură ideea că Cioloș este mult mai capabil decât orice liberal, că el este salvarea Dreptei, că fără el nu se poate gândi un proiect de unificare a Dreptei. Că numai el poate înfrânge PSD.
Așadar avem ideea că Dacian Cioloș, care la ora actuală conduce o structură minusculă din punct de vedere politic, Mișcarea România Împreună, va prelua USR (Uniunea Salvați România), va candida primul pe listă la europarlamentare, va lua între 5 și 10 procente, demonstrându-și viabilitatea și va candida și la prezidențiale!
Aici apare partea interesantă, care-mi aduce aminte de personajul Stolojan. Ideea candidaturii la prezidențiale. Pentru că unul din colaboratorii săi cei mai apropiați, fostul ministru al Muncii, a lansat-o recent. Mai mult, acesta a spus că o candidatură a președintelui Iohannis pentru un nou mandat nu ar exclude o candidatură a lui Dacian Cioloș.
Sunteți pregătiți și dacă va candida la un nou mandat Klaus Iohannis? a fost întrebat Dragoș Pîslaru. - Da, sigur că da, am spus-o în repetate rânduri, a răspuns acesta.
„Din acest punct de vedere, a răspuns Dragoș Pîslaru, ar trebui să ne uităm la ce aduce pozitiv această bătălie, în condițiile în care trebuie să fim siguri că există un al doilea tur. (...), trebuie să te asiguri că în turul doi vom avea măcar o opțiune pe care să o putem considera ca alternativă”.
Cum trebuie citită această declarație, este un avertisment pentru Klaus Iohannis sau unul dintre “inițiați” a scăpat porumbelul în direct, poate vă veți întreba. Eu cred în a doua variantă pentru că știu câteva elemente de culise care completează tabloul.
