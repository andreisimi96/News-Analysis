Președintele Klaus Iohannis este în mijlocul unui joc de sumă nulă, după decizia CCR de săptămâna trecută prin care se vede în ipostaza de a fi obligat să o revoce pe șefa DNA; Laura Codruța Kovesi. Fostul șef al statului, Traian Băsescu, îi reamintește liderului de la Cotroceni că această situație nu este unică, pentru că și cei care s-au aflat în poziția lui Iohannis înainte știu ce înseamnă decizii inoportune date de Curte.
Traian Băsescu a vorbit despre situația în care se află acum Iohannis. La începutul declarațiilor sale de marți seară de la B1 TV, actualul senator PMP a spus că nu este ușor de găsit o portiță de scăpare în acest context.
„Mi-e foarte greu să răspund. Recunosc că în cei zece ani m-am supus mereu deciziilor CCR”, spune Băsescu, accentuând că acets lucru a fost valabil chiar și când deciziile nu îi conveneau. „Am înghițit în sec și am respectat deciziile. Numai că niciodată nu mi s-a întâmplat să fie o asemenea contradicție între lege, că practic CCR în acest caz a făcut neconstituțional articolul 54, alin. 4 din Statutul magistraților, lege care e considerată constituțională. Deci probabil trebuie să existe întâi o sesizare de neconstituționalitate pe acest articol, să-l declare CCR neconstituțional și apoi să vină cu subordonarea președintelui către Minisrul Justiției”, a continuat fostul președinte.
Principala acțiune pe care trebuia să o întreprindă Iohannis se referă la o mișcare cu caracter diplomatic, fiind nevoie de atenționarea partenerilor, în cazul unei decizii care pare problematică, pentru că nimeni nu poate tolera nerespectarea Constituției, este de părere Băsescu.
„Eu cred că au greșit toți, a fost o decizie politică. Eu mă întreb... președintele trebuia de un an să schimbe un judecător CCR și nu a făcut-o. N-o să înțeleg niciodată de ce Iohannis a prelungit cu un an mandatul unuia dintre judecători.Dacă discutăm de nerespectarea unei legii CCR... În UE, acolo unde există, Curțile Constituționale sunt sfinte. Ne place, nu ne place, asta e. Nimeni nu va digera o încălcare a unei decizii CCR. Pe de altă parte, dacă ești într-o situație dificilă a unei erori, a unei decizii CCR, până la ora asta trebuia să zbârnâie la toate cancelariile, să spună „fraților am această problemă, eu cred că e o eroare și vă previn să nu credeți că încalc fără motiv decizia CCR”. Deci era de dus o muncă diplomatică”, spune Băsescu.
Reamintim faptul că, la 30 mai, Curtea Constituţională a decis că preşedintele României urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare a Laurei Codruţa Kovesi.
„Curtea, cu majoritate de voturi, a statuat: 1. Constată existenţa unui conflict juridic de natură constituţională între ministrul Justiţiei şi preşedintele României, generat de refuzul preşedintelui României de a da curs propunerii de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kovesi. 2. Preşedintele României urmează să emită decretul de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kovesi”, arăta CCR.
Pagina 1 din 1
