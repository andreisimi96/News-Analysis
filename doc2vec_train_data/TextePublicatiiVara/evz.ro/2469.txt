Comentarii | 2 Vizualizari
Președintele PNL, Ludovic Orban, a acuzat PSD că la mitingul de sâmbătă seara a confiscat mai multe simboluri- Piaţa Victoriei în care se protestează împotriva corupţiei, tricolorul României, sloganul „#Rezist!”
„Au vrut să îşi pună ştampila că le aparţine asupra Pieţei Victoriei şi nu e prima tentativă. (...) Al doilea, să îţi pui pe Guvern tricolorul României la o manifestaţie politică a unui partid politic mi se pare o încălcare flagrantă a legii şi a oricărei norme de bun-simţ. Tricolorul este al întregii naţiuni, nu este al unui partid politic. Dar, pe lângă asta, să mai pui şi '#Rezist!', care este practic un soi de slogan, de mesaj-simbol al oamenilor fără putere, al cetăţenilor obişnuiţi, al cetăţenilor care s-au ridicat de bunăvoie la luptă împotriva abuzurilor comise de o putere anti-Justiţie, să ajungi să confişti un astfel de simbol arată o ticăloşie fără margini. Şi un tupeu şi un dispreţ faţă de aceşti cetăţeni liberi, demne de un partid comunist", a declarat Ludovic Orban citat de Agerpres. Liderul liberal se află la Tîrgu Mureș.
Simbolul #Rezist a fost, într-adevăr, proiectat în tiimpul mitingului pe clădirea Guvernului, dar cei de la mișcarea cu același nume au făcut asta.
Orban a persiflat și minimalizat în continuare mitingul organizat de PSD-ALDE. "Mult zgomot pentru nimic. Ziua de 9 iunie va rămâne în memoria românilor ca ziua în care Simona Halep a câştigat Roland Garros. Restul evenimentelor sunt secundare. Mi s-a părut că sunt într-o lume paralelă. Am văzut că am fost pomenit foarte des, lucru care m-a făcut sincer să fiu un pic nedumerit. Cred că au stat foarte mult în soare, iar acest lucru le-a afectat puţin limpezimea judecăţii celor care au avut discursuri. (...) În primul rând, e apanajul regimurilor totalitare ca partidele aflate la putere să facă miting. În nicio democraţie din lumea aceasta nu-mi aduc aminte un partid de guvernământ să facă miting să protesteze împotriva abuzurilor. Abuzul nu poate fi făcut decât de un deţinător de putere. (...) Ca atare, cele mai multe abuzuri la care sunt supuşi cetăţenii români sunt făcute de cei care au organizat mitingul de aseară. Sunt uşor masochişti, au protestat împotriva abuzurilor făcute de ei", a afirmat Ludovic Orban. Acesta a mai declarat că membri şi lideri ai PSD au semnat protocoalele cu SRI, au avut "relaţii nepotrivite" cu oameni din servicii. "Toate fantasmagoriile, în contrast profund cu realitatea, care au fost debitate de nişte indivizi disperaţi, cu ochii scoşi din orbite, care deţin puterea, arată că şi-au pierdut uzul raţiunii, că trăiesc într-o realitate paralelă, că au uitat care e misiunea lor de bază - să guverneze România şi să aducă prosperitate cetăţenilor şi, când-colo, ei se luptă cu un inamic invizibil, care, de fapt, e inexistent şi se luptă cu ei înşişi", a spus Orban. Liderul PNL mai crede că mitingul a avut şi rolul "de a intimida orice parlamentar care nu mai e cu Dragnea" şi care vrea să voteze moţiunea de cenzură de cenzură pe care liberalii anunță că o vor depune.
Pagina 1 din 1
