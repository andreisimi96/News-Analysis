Echipele ISU Dobrogea și ale Serviciului Județean de Ambulanță, Constanța, au fost alertate să intervină  pentru căutarea și salvarea unui copil de 14 ani care, împreună cu un prieten, a intrat în mare și nu a mai putut ieși.
UPDATE 18:30- Copilul dispărut în valuri este căutat de scafandrii de la ISU Dobrogea dar și de echipajul unei șalupe a Gărzii de Coastă. Cei doi minori, de 13, respectiv 14 ani, care au intrat să înoate în mare, sunt din comuna Corbu. Băiatul de 13 ani, care a reușit să se salveze povestește: “Ne-a tras curentul, fără să știm. Prima oară, eu eram să mă înec și el a văzut, a venit după mine, deși nu știa să înoate. După aceea, eu am încercat să îl salvez pe el, dar mai mult mă trăgea la fund.”
Primele informații  de la fața locului arată că, în jurul orei 17,10, pe plaja Corbu, doi băieți de 14 ani au intrat să înoate în mare. Unul dintre minori ar fi reușit să iasă din valuri, însă celălalt nu a mai fost văzut. Purtătorul de cuvânt al Serviciului de Ambulanță  Județean, Constanța, Claudia Tatarici, spune că băiatul care a ieșit din apă este în stare stabilă, fără probleme.
La rândul ei, Anca Chiriță, purtător de cuvânt al ISU Dobrogea, informează că scafandrii unității se îndreaptă spre zona în care a dispărut copilul în mare.
Pagina 1 din 1
