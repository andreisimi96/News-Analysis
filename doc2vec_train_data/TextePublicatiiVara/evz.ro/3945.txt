Ce trebuie să știe orice român diagnosticat cu boala nemiloasă. Așa cum antibioticul nu ucide toate bacteriile, imunoterapia nu vindecă toate cancerele. Dar, la momentul actual, aceasta este o cale foarte eficientă de a lupta cu nemiloasa boală. În scurt timp, perfecționarea acestui tip de tratament ar putea însemna viață pentru foarte mulți pacienți care suferă nu doar de cancere, ci și de multe alte boli.
Complexitatea acestei terapii, prețul ei și lipsa unor oncologi români specializați în a o aplica alcătuiesc piedici serioase, dar temporare.
Imunoterapia va fi, în viitorul apropiat, ceea ce toți consideram a fi utopic: un leac pentru cancer, pentru boli asociate cu sistemul imunitar sau un factor care să permită cronicizarea acestor boli, făcându-le tolerabile și nu mortale sau chinuitoare, susțin specialiștii în imunologie. Nu doar ei, dar și medici din diferite specialități care încep să se familiarizeze cu perspectiva terapeutică imunologică.
Un tratament complex
„Imunoterapie”. Denumirea poate deza măgi din start o minte neantrenată în ale medicinei și chiar și a unui medic dintr-o specialitate care nu se întâlnește prea des cu probleme oncologice. Asocierea dintre „imuno” de la imunitate și „terapie” creează confuzii.
Foarte mulți pacienți, dar și unii medici aflați în afara cunoașterii științifice actualizate, când aud de imunoterapie, se duc cu gândul la terapiile naturiste.Greșit! Pe românește, imunoterapia este un fel de steroid, „umflă mușchii” celulelor imunitare care luptă cu cele canceroase. Dacă o celulă canceroasă se poate divide de o mie de ori, în timp ce celulele „soldat” își păstrează proporția numerică, imunoterapia le ajută pe cele bune să se dividă și ele, să identifice și să le omoare pe primele, cele maligne.
Cum arată o tumoră moartă în urma imunoterapiei? Ca și coaja unei zgârieturi. Tratamentul o necrozează, apoi organismul o elimină.
Specialiștii consultați sunt de părere că, din punct de vedere terapeutic, amândouă căile de tratament sunt bune, atât chimioterapia, cât și imunoterapia. De aceea, deseori și în special în cancerele agresive, imunoterapia și citostaticele merg împreună, în aceeași ședință. Astfel, eficiența tratamentului este mai mare.
Nu există un studiu procentual clar, care să spună cu cât la sută este mai bine când cele două merg împreună. Experiența medicală a fiecărui oncolog care a practicat această formă de tratament este un ghid bun pentru decizia finală.
Sistemul după care funcțio nează chimioterapia, în termeni simpli, este următorul: substanța atacă celulele care se divid rapid, caracteristică specifică celulelor canceroase. Din păcate, efectele secundare sunt pe măsura agresivității substanței active. Celulele care se divid rapid în corp sunt și celulele albe, iar chimicalele pot schimba drastic formula sangvină, pielea, părul și pot afecta grav alte organe. Cu cât este mai puternică doza administrată, cu atât sunt mai mari șansele de a distruge mai multe celule canceroase, dar și riscul de a distruge și celulele sănătoase.
De aceea, chimioterapia se face pe linii de tratament. Niciodată nu se începe cu cel mai puternic citostatic, tocmai pentru a nu pune la pământ întregul organism și pentru a avea, totodată, un plan de rezervă în cazul unei recidive. Unele tipuri de cancer au patru linii de tratament, precum cancerul de sân, iar altele au doar o singură linie de tratament, nefiind descoperită încă o formulă care să dea rezultate favorabile: cancerul de căi biliare, unele cancere localizate la nivelul creierului etc.
Primele încercări de aplicare a imunoterapiei au fost în anii , 70, când s-au folosit anticorpi policlonali. În prezent se folosesc anumite molecule: în primul rând imunoglobulinele monoclonale, interferonul și interlukeina. Se pot distinge două feluri de imunoterapie: imunoterapia locală, care se aplică rar, și imunoterapia generală, mult mai des folosită. Există deja medicamente imunoterapeutice cu spectru larg care au succese notabile, având în vedere rata scăzută a supraviețuirii în anumite forme de cancer.
Efectele adverse care pot apărea în urma imunoterapiei sunt tolerabile. Pot exista „reacții exagerate sau intense” ale sistemului imunitar, precum alergii apărute brusc, frison și febră, stări de moleșeală, spun specialiștii consultați. Din experiența medicală a oncologilor, efectele adverse ale imunoterapiei dispar în scurt timp.
Tratament pe viață
„Un organism care răspunde imediat la imunoterapie, va răspunde întotdeauna. E un tratament care poate fi făcut pe viață, cronicizând un cancer. Sau îl poate vindeca, iar repetarea tratamentului, la intervalele recomandate de oncolog, are rol de prevenție”, ne-a declarat un medic turc, profesor în chirurgie și transplant.
