Cercetătorii australieni de la Universitatea din Sydney au realizat un studiu din care rezultă faptul că pasul mai alert poate creşte speranţa de viaţă.
Ritmul mediu de mers a fost asociat cu o reducere cu 20% a riscului mortalităţii, comparativ cu mersul lent, în timp ce ritmul rapid a fost asociat cu o reducere cu 24%, scrie Medical Xpress.
Potrivit studiului, cele mai mari efecte au fost observate la persoanele vârstnice. Cei cu vârste de peste 60 de ani, care au avut un ritm mediu de mers, au avut o reducere cu 46% a riscului morţii cauzată de bolile cardiovasculare, în timp ce aceia care au practicat mersul rapid au avut o reducere cu 53%.
„Un ritm rapid este cel de 5-7 kilometri pe oră, dar depinde de nivelul de pregătire fizică al individului, un indicator alternativ este de a merge într-un ritm care te face să respiri mai greu sau să transpiri”, a precizat Emmanuel Stamatakis, autorul principal al studiului publicat recent în British Journal of Sports Medicine.
„Deşi sexul şi indicele de masă corporală nu par să influenţeze rezultatele, mersul la pas normal sau alert a fost asociat cu reducerea riscului mortalităţii indiferent de cauză şi a bolilor cardiovasculare. Nu există dovezi care să sugereze că ritmul de mers are o influenţă semnificativă asupra mortalităţii cauzate de cancer”, a adăugat acesta.
Pagina 1 din 1
