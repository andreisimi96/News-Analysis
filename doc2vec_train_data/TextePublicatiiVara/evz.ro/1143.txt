Primăria Capitalei, prin Teatrul EXCELSIOR, organizează unul dintre cele mai așteptate proiecte de pe agenda Centenarului Marii Uniri: Vlaicu Vodă de Alexandru Davila, în regia lui Horia Suru. Spectacolul face parte dintr-o producție-eveniment care își propune să readucă la viață satul medieval românesc și obiceiurile sale specifice. Evenimentul se desfășoară în Piața Constituției din București, în perioadele 8 - 10 iunie și 22 - 26 august 2018, între orele 10:00 și 22:30.
Publicul de astăzi va avea ocazia să descopere cum se trăia în țara noastră în secolul al XIV-lea, în vremea lui Vlaicu Vodă (Vladislav I), domn al Țării Românești între 1364 și cca. 1377. Lumea satului medieval își va deschide porțile în plin centru al Capitalei, iar publicul este invitat să îi descopere muzica, dansurile, savuroasele mâncăruri și licori tradiționale, precum și activitățile meșteșugărești străvechi – toate, într-o adevărată lecție de istorie interactivă. Această călătorie senzorială în timpuri îndepărtate va prefața spectacolul Vlaicu Vodă, care va începe la ora 21:00.
Satul medieval construit în mărime naturală va evoca, în cele mai mici detalii, fascinanta lume de acum șase veacuri. Nouă case, opt turnuri de apărare, patru ateliere de meștesugari, un han și o biserică (interpretare după biserica Sân Nicoară, Curtea de Argeș), sute de costume și măști populare, zeci de muzicieni (instrumentiști, cor și ansamblu arhaic), alături de săteni, străjeri, călăreți, meșteșugari (olari, pielari, sculptori în lemn și țesătoare) vor reconstitui, exact ca odinioară, atmosfera tipic medievală. Publicul de astăzi va avea astfel șansa unică de a pătrunde dincolo de povestea desprinsă din paginile istoriei și de a-i înțelege sensurile profunde.
Primăria Capitalei, prin Teatrul EXCELSIOR, propune, astfel, o experiență revelatoare pentru toate generațiile: super-producția Vlaicu Vodă. Evenimentul se adresează publicului de toate vârstele – de la copii până la bunici –, oferind fiecărui spectator în parte ocazia de a cunoaște istoria într-un mod cât se poate de personal: de la descoperirea tradițiilor și obiceiurilor satului medieval la rememorarea nostalgică a timpurilor îndepărtate. Mai mult decât atât, nu trebuie să uităm că tinerii de astăzi sunt adulții de mâine – cei care pot înfăptui în viitor ceea ce în prezent pare doar un ideal. De aceea, Teatrul EXCELSIOR își desfășoară activitatea sub deviza Azi e Mâine.
Intrarea publicului în satul medieval este liberă, iar accesul la spectacolul Vlaicu Vodă se va face pe bază de rezervare.
Detaliile suplimentare privind programul evenimentului și accesul publicului vor fi disponibile în curând, pe website-ul Teatrului EXCELSIOR, https://www.teatrul-excelsior.ro , și pe pagina de Facebook: https://www.facebook.com/Teatrul-Excelsior-Bucuresti .
Pagina 1 din 1
