Avocatul europarlamentarului László Tőkés, Kincses Elod, a declarat în exclusivitate pentru Evenimentul Zilei că Înalta Curte de Casație și Justiție tergiversează din luna noiembrie, anul trecut, să fixeze un termen în dosarul în care președintele Klaus Iohannis este chemat în judecată.
László Tőkés l-a dat în judecată după ce șeful statului i-a retras Ordinului Naţional „Steaua României” în grad de Cavaler. Avocatul a precizat că și Curtea de Apel a motivat sentința abia după un an, după ce a fost sesizat CSM.
În documentul trimis ÎCCJ, europarlamentarul susține că președintele s-a folosit în mod discreționar de puterea pe care i-o oferă funcția și că decizia de retragere a distincției este lovită de nulitate. „Instanţa de fond a evitat să analizeze propunerea mea, care a stat la sorgintea declanşării furiei mediatico-politice, reţinând însă că propunerea de retragere a ordinului nu a avut în vedere, ca unic motiv discursul meu de  la  Universitatea de vară de la Tuşnad din 27 iulie 2013. Repet şi cu acest prilej,   propunarea mea a fost greşit tradusă în limba română!” (În 27 iulie 2013, Tőkés i-a cerut premierului Ungariei, Viktor Orban, la lucrările Universităţii de Vară "Balvanyos", ca împreună cu Guvernul pe care îl conduce să construiască "un sistem de cooperare naţională", astfel încât să ofere "protectorat" Transilvaniei, "aşa cum a făcut Austria cu Tirolul de Sud". În decembrie 2009, la 20 de ani de la Revoluţie, preşedintele Traian Băsescu l-a decorat pe László Tőkés cu Ordinul Naţional "Steaua României" în grad de Cavaler.)
Europarlamentarul nu reneagă scopurile pentru care militează. „Nu contest, am pledat şi pledez pentru acordarea autonomiei teritoriale al  ţinutului secuiesc.  Este însă de reţinut faptul că nu este vorba despre  un punct de vedere recent, singuratic sau antiromânesc. Obţinerea autonomiei ţinutului secuiesc  din anul 1993 figurează în programul UDMR, organizaţie  care perioade îndelungate a făcut parte din guvernul României, contribuind decisiv  la stabilitatea  regimului. (...) Într-o ţară democratică ai dreptul să pledezi pentru modificarea legii fundamentale – de exemplu tot mai multe voci se pronunţă pentru reinstaurarea monarhiei – oare partizanii acestei idei pot fi etichetaţi ca antiromâni şi extremişti?”, se arată în motivarea trimisă instanței.
László Tőkés mai susține că există fapte mai grave care aduc prejudicii Ordinului și că la retragerea decorației lui au contribuit și „niște penali”. ”Oare a face parte din tagma persoanelor condamnate pentru corupţie nu aduce prejudicii morale membrilor ordinului? Încă un amănunt picant: propunerile de retragere au fost formulate şi de penalii Gabriel Oprea, Şerban Mihăilescu, Ilie Sârbu, adevărate monumente de moralitate...”, spune politicianul.
Europarlamentarul solicită ÎCCJ  admiterea recursului, casarea integrală a hotărârii şi în fond admiterea acţiunii, dispunând anularea Decretului Prezidenţial nr. 290 din 04.03.2016, contrasemnat de fostul Primul-ministru, publicat în M.Of., Partea I-a nr. 168 din 04.03.2016, prin care s-a dispus retragerea Ordinului Naţional „Steaua României” în grad de Cavaler.
Pagina 1 din 1
