Un bărbat în vârstă de 78 de ani s-a plâns recent la poliție, după ce, în luna martie curent, un polițist, angajat al Inspectoratului de Poliție sectorul Centru, Maxim Caminschii, l-ar fi deposedat prin înșelăciune de casă.
Un bărbat în vârstă de 78 de ani s-a plâns recent la poliție, după ce, în luna martie curent, un polițist, angajat al Inspectoratului de Poliție sectorul Centru, Maxim Caminschii, l-ar fi deposedat prin înșelăciune de casă. Potrivit bărbatului, polițistul i-ar fi promis rezolvarea unui conflict cu vecinul, dacă bătrânul îi semnează niște acte, care, chipurile, i-ar fi permis acestuia să se implice în rezolvarea conflictului, conform deschide.md
La începutul anului 2017, în urma mai multor conflicte cu vecinul său, Ion Rusnac, bătrânul a apelat la poliție pentru ajutor. La solicitarea sa, s-a prezentat polițistul Maxim Caminschi, care i-ar fi promis bătrânului rezolvarea acestui conflict, dacă acesta îi face „o procură” sau îi lasă testament. Bătrânul, necunoscând termenii folosiţi de polițist, a căzut de acord.
După câteva zile, s-a prezentat la Comisariatul de Poliție nr. 5, cu actele de proprietate asupra imobilului, pe care i le-ar fi cerut Caminschi. Împreună cu mama sa, Tatiana Caminschi, care s-a apropiat între timp de Comisariat, polițistul a mers cu Sergiu Drăgan la oficiul de Cadastru de unde au luat extrasul din Registrul Bunurilor Imobile, pe care, potrivit declarațiilor bătrânului, acesta l-ar fi achitat din banii săi.
După care bravul inspector de poliţie a dus mâna la cozoroc, scuzându-se că-l cheamă datoria, iar bătrânul, continuând să creadă că mai îndeplineşte o formalitate în lupta sa cu vecinul, a rămas în compania celei care l-a adus pe lume pe şmecherul purtător de epoleţi ai MAI şi a unei doamne care a încheiat cât ai zice peşte un contract de vânzare-cumpărare a imobilului.
Potrivit declarațiilor bătrânului, Tatiana Caminschi, împreună cu femeia care o însoțea, au folosit forța fizică, morală și psihică pentru al convinge să semneze actele. Totodată, acesta afirmă cu nu cunoaște limba română și că nu a înțeles ce acte semnează.
Recent, rudele bătrânului, care îngrijesc de acesta, au dat peste actele respective și i-au explicat bărbatului că este vorba de un contract de vânzare-cumpărare a imobilului și că, de fapt, și-a vândut casa cu 72.986 mii lei Tatianei Caminschi. Bani pe care bătrânul declară că nu i-a primit.
Declarațiile omului sunt respinse de reprezentanții biroului notarial „Adelina Florea”, care și-au făcut semnul crucii când au auzit de forță fizică și ne-au spus că bărbatului i-au fost traduse toate actele în limba rusă, ceea ce este indicat și în contractul de vânzare-cumpărare, pe care bătrânul l-a semnat „de bună voie și nesilit de nimeni”. Totodată, aceștia ne-au explicat că achitarea în numerar a prețului de vânzare a imobilului a avut loc până în momentul semnării contractului: și cu acest moment a căzut de acord bătrânul.
După ce a intrat în posesia imobilului, atât mama, cât și fiul cu epoleți s-au făcut nevăzuți. Bătrânul spune că de atunci nu i-a mai văzut pe nici unul.
Contactat de Deschide.MD, Maxim Caminschi, cu un aer arogant, ne-a declarat că nu l-a constrâns pe bătrân să semneze nimic și că nu înțelege de ce ar interesa presa acest caz. Întrebat dacă i-a dat și în ce mod bătrânului banii indicați în contractul de vânzare cumpărare, polițistul a declarat că „chestiile astea nu se discută pe telefon”, cerând o întâlnire pentru „a stabili toate circumstanțele”.
A fost alegerea lui de a scrie casa pe mine, nimeni nu l-a impus. Eu pe el îl cunosc din anul 2016, el a venit la comisariat, a intrat la mine și mi-a povestit toată viața lui. Mi-a spus că nu are grijă nimeni de el, a precizat Caminschi.
La întâlnirea stabilită nu s-a prezentat, exact și la următoarea, pe care, la fel, a insistat să o avem.
