Un incident deosebit de violent, care arată că instituţiile Statului Roman nu sunt slabe, ci foarte slabe, a avut loc, în cursul nopţii de vineri spre sâmbătă, pe raza localităţi Şanţ, judeţul Bistriţa Năsăud.
Zona comunei Şanţ este una cunoscută ca "raiul" defrişărilor ilegale. Noaptea trecută, mai mulţi inspectori silvici au intervenit în Parcul Naţional Munţii Rodnei, de unde patru persoane şi un adolescent tăiau ilegal, mai mul'i copaci. Cum hoţii au fost violenţi, inspectorii silvici au solicitat sprijinul Jandarmeriei Române, la faţa locului fiind trimis un echipaj compus din doi subofiţeri şi un elev jandarm.  Hoţii de lemne s-au manifestat agresiv şi violent şi faţă de jandarmi, pe care i-au ameninţat şi înjurat. În cele din urmă, hoţii au plecat cu o maşină de teren dar l-au lăsat la faţa locului pe adolescentul de 16 ani, care conducea un tractor, cu care erau scoase din pădure lemnele furate.
Incidentul nu s-a terminat la acel moment. Când maşina Jandarmeriei Române se îndrepta spre Postul de Poliţie din Şanţ, având la bord şi pe suspectul de 16 ani, care a refuzat să se legitimeze, hoţii de lemne au atacat, pur şi simplu echipajul, blocând drumul cu o maşină de teren, înmatriculată în Bulgaria. La un moment dat, unul dintre hoţi a scos o armă pe care a îndreptat-o spre oamenii legii, cerându-le acestora să îl elibereze pe suspectul în vârstă de 16 ani, în caz contrar va deschide focul. Oficial, purtătorul de cuvânt al Jandarmeriei Bistriţa, Georgeta Caşvan, susţine că jandarmii au evitat o tragedie şi din această cauză i-ar fi permis minorului să plece alături de hoţii de lemne. Deşi erau şi ei înarmaţi şi puteau deschide focul, fiind ameninţaţi direct cu o armă, militarii s-au făcut mici, dar mici de tot. Nu este clar dacă jandarmii au chemat ajutoare. Hoţii au reuşit să îşi ia de la jandarmi, chiar şi tractorul folosit la comiterea infracţiunii. În cursul zilei de sâmbătă, poliţiştii din Maramureş au intervenit la o casă din Borşa, şi l-au reţinut pe minorul de 16 ani, pe care l+au dus la audieri. Parchetul Năsăud a deschis un dosar penal pentru furt calificat, uz de armă, nerespectarea regimului armelor şi muniţiilor şi ultraj.
Pagina 1 din 1
