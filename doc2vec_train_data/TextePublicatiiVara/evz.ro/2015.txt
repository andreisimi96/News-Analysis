Preşedintele PNL, Ludovic Orban, a spus, joi seară, că prin motivarea Curţii Constituţionale a României cu privire la revocarea şefei Direcţiei Naţionale Anticorupţie este încălcat principiul constituţional al independenţei justiţiei.
„În ultimele luni am asistat la crearea unei majorităţi toxice în CCR de către un clan politic certat cu legea care are un singur obiectiv: folosind CCR, să calce în picioare independenţa justiţiei şi să pună punct oricărei activităţi a procurorilor privitor la lupta împotriva corupţiei la nivel înalt. În urma deciziei CCR, am exprimat un punct de vedere, în schimb, după o analiză a motivaţiei prezentate public astăzi (...), trag un semnal de alarmă că lucrurile sunt mult mai grave în motivare decât în decizia propriu zisă. Prin motivarea CCR, practic, este încălcat principiul constituţional al independenţi justiţiei, este încălcată independenţa procurorilor, procurorii sunt transformaţi în agenţi ai puterii executive şi sunt transformaţi în slugi ale ministrului justiţiei, care este numit politic şi care poate exercita un control politic partinic asupra Ministerului Public, parchetelor şi procurorilor", a afirmat Orban într-o conferinţă de presă susţinută la sediul PNL.
Prin toate enunţurile din cuprinsul motivării CCR, România revine „la perioada sovietică, precum şi la perioada de dinaintea integrării în Uniunea Europeană", potrivit liderul PNL.
„Nu pot să nu reamintesc faptul că, poate simbolic, preşedintele CCR, înainte de emiterea acestei motivaţii, a făcut o vizită cel puţin ciudată în Rusia, la Sankt Petersburg. Ne întoarcem la perioada de dinainte de integrarea în Uniunea Europeană, iar motivarea, aşa cum este ea construită, cu certitudine este contrară unor prevederi constituţionale cât se poate de clare. În primul rând, mă refer la prevederea constituţională care consacră rolul CSM de garant al independenţei justiţiei", a spus Orban.
Mai mult, președintele PNL Potrivit a subliniat că CCR anulează rolul constituţional al CSM şi îl scoate complet din dispozitivul organizării sistemului de justiţie, „lăsând, practic (...), la bunul plac al unui ministru toate deciziile legate de activitatea procurorilor".
„CCR îşi depăşeşte atributele sale constituţionale", a apreciat Orban. Liderul liberal a denunţat "un plan mai amplu de călcare în picioare a democraţiei, de capturare a instituţiilor statului de către un clan toxic, care atacă democraţia, valorile şi principiile fundamentale ce stau la baza Uniunii Europene", potrivit Agerpres.
Pagina 1 din 1
