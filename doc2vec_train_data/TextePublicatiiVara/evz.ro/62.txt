Președintele PNL Ludovic Orban spune că președintele PMP Traian Băsescu face rău opoziției, în timp ce fostul șef al statului a apreciat că Orban nu poate să fie locomotivă electorală pentru o alianță anti-PSD și i-a chemat în PMP pe foștii săi colegi nemulțumiți de liderul PNL.
Preşedintele PMP, Traian Băsescu, a declarat joi că partidele de dreapta ar trebui să formeze o listă comună de candidați pentru alegerile europarlamentare din 2019.
„M-aş referi la europarlamentare, care vor fi un dezastru pentru partidele de dreapta dacă nu se găseşte o soluţie politică, pentru că vom merge fiecare cu resursele lui, încercând unii, cum e PMP, să obţină un rezultat mai bun decât la alegerile trecute. (...) Fiecare va încerca să obţină ceva mai mult decât data trecută, însă europarlamentarele vor fi un test formidabil şi o poză limpede a potenţialului pe care îl au partidele care se opun alianţei PSD-ALDE. De aceea, eu cred că va trebui găsită o soluţie înainte de europarlamentare, adică PNL, USR, PMP, platforma lui Cioloş ar trebui să facă o listă comună, pentru că deosebirea între aceste partide şi partidele din alianţa actuală este că stau mult mai prost cu structurile. Punându-le pe toate la un loc, printre altele, au şansa să acopere toate localităţile. Este un vot de listă la nivel naţional. Acolo unde nu ai o mică organizaţie, într-o comună, acolo nu iei niciun vot", a spus Băsescu.
El a adăugat că liderul PNL Ludovic Orban nu poate conduce această alianță. „Doi oameni nu pot fi liderii acestei alianţe - eu, pentru că nu vreau şi Orban, pentru că nu poate. Am spus-o în glumă. Nu ştiu cine este (liderul unei eventuale alianţe a dreptei - n.r.). Clar că nici Orban nu tractează, nici eu nu tractez alianţa", a declarat fostul șef al statului.
Băsescu alungă 80% din simpatizanții PNL
Preşedintele PNL, Ludovic Orban i-a transmis lui Băsescu cp ar fi mai bine să lase politica şi să se apuce de scris cărţi.
„Nu cred că cel mai bun promotor al unei astfel de idei poate fi Traian Băsescu. Simpatizanţii liberali îl resping pe Traian Băsescu în proporţie de 80%. Pentru noi orice atingere de Traian Băsescu nu face decât să ne îndepărteze cetăţenii. Pentru Traian Băsescu cel mai bine ar fi să se ducă să scrie cărţi, să ţină conferinţe, să lase politica activă. Ceea ce face el acum nu face altceva decât să facă rău oricărei forţe care se luptă cu adevărat cu PSD”, a declarat Orban.
Băsescu a anunțat, sâmbătă, că îi aşteaptă în PMP pe foştii pedelişti aflaţi acum în PNL și care sunt nemulţumiţi de acţiunile lui Ludovic Orban. „Îi aşteptăm pe cei care se uită la Sică Mandolină cu neîncredere pentru trăsnăile pe care le face", a zis Băsescu.
Pagina 1 din 1
