Organizațiile județene PSD încep să-și ceară scuze pentru colajul foto în care social-democrații din mai multe filiale județene au spus că Simona Halep, și nu Gabriela Firea, ar fi fost cea huiduită pe Arena Națională.
„În numele meu și al organizației județene PSD Giurgiu, îmi cer scuze pentru greșeala impardonabilă comisă, fără voia lor, de colegii mei, care se ocupă de transmiterea mesajelor pe online. Poate suna sec, poate fi interpretat ca fiind o demagogie ieftină, ce pot să vă spun este că regret și încă o dată, îmi cer scuze față de Simona Halep, față de familia ei minunată, față de suporterii de acasă și din afara țării", a scris pe Facebook senatorul PSD Niculae Bădălău.
Primarul municipiului Constanţa, Decebal Făgădău, a declarat și el, miercuri, că „dezaprobă total” postarea distribuită de mai multe organizaţii PSD din ţară, potrivit cărora Simona Halep ar fi fost huiduită pe stadionul Arena Naţională. Liderul PSD i-a cerut scuze sportivei.
„Dezaprob total această postare! Mă delimitez de ea atât eu, cât şi organizaţia pe care o conduc. Postarea nu aparţine organizaţiei municipale Constanţa a Partidului Social Democrat şi am solicitat administratorului paginii organizaţiei judeţene să o retragă încă de aseară”, a declarat Decebal Făgădău. El a spus că performanţa Simonei Halep „nu trebuie murdărită de lupta politică internă”.
Mai multe organizaţii județene PSD au postat pe Facebook, marţi seară, un colaj foto, potrivit căruia ”Simona Halep, marea noastră campioană, a fost huiduită de 20.000 de  pe Arena Naţională”, dar ”aplaudată de sute de mii de români, în Piaţa Victoriei, pe data de 9 iunie”. PSD a distribuit colajul foto după ce pe Arena Națională românii prezenți să o felicite pe Halep pentru câștirea titlului Roland Garros au huiduit-o, de fapt, pe Gabriela Firea, primarul general al Capitalei.
Într-o fotografie din colaj, Halep apare într-o ipostază nedumirită, iar legenda pozei este ”Reacţia Simonei Halep când oamenii au început să huiduie pe Arena Naţională”. În partea inferioară a colajului, o altă fotografie a Simonei Halep, în care ridică premiul de la Roland Garros, este alăturată unei imagini de la mitingul PSD de sâmbătă, din Piaţa Victoriei.
Colajul foto a fost postat de organizaţiile judeţene ale social-democraţilor din Giurgiu, Tulcea, Mehedinţi, Constanţa şi Ilfov, pe paginile lor de Facebook.
Liderul PSD Liviu Dragnea a anunţat, miercuri, că l-a concediat pe coordonatorul online al partidului, George Harabagiu, care ar fi fost responsabil pentru postările de pe conturile de Facebook ale organizaţiilor PSD potrivit cărora Simona Halep ar fi fost huiduită pe stadionul Arena Naţională.
Pagina 1 din 1
