Foto credit Turnulsfatului.ro
Cunoscutul avocat din Sibiu Nicolae Ucă povestește cum s-a derulat accidentul mortal care s-a produs acum o săptămână pe drumul către Brașov, în urma căruia șoferul vinovat a murit pe loc.
„Circulam pe direcția Sibiu – Brașov, într-un Mercedes ML care nu este al meu și nu era condus de mine, ci de un prieten. Eu eram în dreapta. Între Dridif și Beclean, după un vârf de pod, pe banda noastră mers a apărut un VW Polo, care se angajase în depășire. Și a intrat în noi. Nu s-a putut face nimic, deoarece l-am văzut cu câteva momente înainte de a intra în noi. Mașina în care ne aflam a fost lovită în partea din față stânga, cu o forță atât de mare încât roata a fost smulsă cu totul, din fuzetă. Mașina ajuns în balustrada de metal, proiectată apoi în partea opusă, unde mașina a rupt balustrada și a căzut pe trei roți în șanț, la vreo doi metri“, descrie avocatul sibian dinamica accidentului, scrie Furnulsfatului.ro
În urma impactului, șoferul care conducea VW Polo a murit pe loc. Nicolae Ucă a fost diagnosticat cu fractură de calcaneu și de maleolă la piciorul stâng, iar șoferul mașinii în care se afla, cu fractură de stern. “Voi sta în casă cel puțin două luni și jumătate. Dacă nu eram într-o mașină foarte tare, eram morți. A contat că ML-ul este o mașină foarte bine construită, e înaltă, iar cel care a venit din contrasens a lovit doar în roată, mai jos. Dacă eram în autoturismul pe care îl posed eu – și care acum e în curte – probabil eram mort“.
Poliția din Făgăraș a stabilit că vinovat de producerea accidentului este șoferul autoturismului Polo, care s-a angajat într-o depășire neregulamentară. În urma accidentului, ambele autoturisme implicate au fost încadrate de societățile de asigurări la „daună totală“
Pagina 1 din 1
