Deja faimoasa avansare în grad a jurnalistului Robert Turcescu a stârnit, în urmă cu ceva timp, ipoteze și zvonuri în spațiul public. Motivul din spatele acestui gest a fost dezvăluit de fostul ministru al Apărării, Gabriel Oprea.
Într-un interviu acordat pentru Știripesurse , Gabriel Oprea a dezvăluit situația financiară precară în care s-a aflat Colegiul Național de Apărare. Oricine ar fi venit să predea nu putea fi plătit, din cauza lipsei de fonduri prin care trecea instituția, în anul 2010. Soluția de mijloc care a fost găsită a fost acordarea de grade onorifice mai multor persoane, pentr a compensa lipsa de remunerație.
„Există Colegiul Național de Apărare. toți cei care conferențiază nu sunt plătiți, că nu aveam fonduri și veneau colegi de-ai dumneavoastră, jurnaliști precum Bogdan Chirieac sau Robert Turcescu. Noi pentru că nu aveam fonduri, am decis să le conferim un grad onorific, trebuia să le oferim o recunoaștere. Bineînțeles că am fost atacat politic, pentru că a dat bine, la un moment dat”, a spus Oprea.
Reamintim că Mihai Gâdea a dezvăluit în cadrul emisiunii „Sinteza Zilei” din 20 iunie 2012 că Robert Turcescu figurează în evidențele militare ale MApN ca ofițer superior, fiind avansat la data de 14 aprilie 2010 de la absolvent direct la gradul de locotenent-colonel în rezervă de către ministrul Apărării de atunci, Gabriel Oprea. Turcescu apărea pe o listă împreună cu politicieni, foști miniștri, primari, președinți, jurnaliști, despre care Antena 3 susținea că erau apropiați ai PDL. La acel moment, Ministerul Apărării, condus de Corneliu Dobrițoiu, a transmis un comunicat în care se preciza: „Domnul Turcescu Robert figurează în evidențele militare ale MApN ca ofițer superior, fiind avansat de la absolvent direct la gradul de locotenent-colonel în rezervă la data de 14 aprilie 2010”.
În urma solicitării lui Turcescu, care a declarat că nu a satisfăcut stagiul militar și nu a solicitat niciodată să fie încorporat, MApN i-a retras gradul de locotenent-colonel, revocând ordinul de acordare de grade în rezervă.
La 21 septembrie 2014 Robert Turcescu a recunoscut că a fost locotenent-colonel sub acoperire al Direcției Informații Militare.
Pagina 1 din 1
