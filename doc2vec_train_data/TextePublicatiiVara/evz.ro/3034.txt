Primarul General al Bucureştiului, Gabriela Firea, i-a răspuns în această după amiază sopranei Angela Gheorghiu, care postase pe pagina sa de Facebook un atac foarte dur la adresa edilului Capitalei. Răspunsul lui Firea este într-o notă foarte dură, dezvăluind, printre altele un posibil trafic de influenţă pe care marea soprană a încercat să îl facă, condiţionând desfăşurarea unui concert de rezolvarea unor probleme fiscale..
Amintim faptul că, ieri seară, soprana Angela Gheorghiu a transmis un mesaj după evenimentul de pe Arena Naţională în cinstea victoriei Simonei Halep la Roland Garros, precizând că a refuzat titlul de cetăţean de onoare şi că a rămas dezamăgită să vadă că edilul „continuă să se folosească de numele unor mari personalităţi".
Un concert al Angelei Gheorghiu a costat aproape 150.000 de euro
“La propunerea Primarului General şi prin votul consilierilor generali, doamna Angela Gheorghiu a primit titlul de cetăţean de onoare al Municipiului Bucureşti în data de 11 septembrie 2017, în semn de apreciere şi recunoştinţă pentru promovarea Bucureştiului şi a României în lume. Doamna Gheorghiu nu doar că a acceptat această înaltă distincţie, dar a şi mulţumit Primarului General şi Consiliului General pentru aceasta. În data de 15 septembrie 2017, cu ocazia Zilelor Bucureştiului, soprana Angela Gheorghiu a concertat în Piaţa Constituţiei din Capitală. Onorariul plătit de Primăria Municipiului Bucureşti prin Arcub, pentru concertul susţinut de soprana Angela Gheorghiu a fost de 144.906 euro, inclusiv TVA”, a transmis Gabriela Firea printr-un comunicat de presă.
Soprana a condiţionat un concert de rezolvarea unor problem fiscale
Dacă suma plătită pentru un simplu concert atrage atenţia, ceea ce urmează în comunicat intră déjà în zona penală, Firea dezvăluind o condiţionare a sopranei care înseamnă în sine trafic de influenţă: “Referitor la ceremonia de acordare a titltului de cetăţean de onoare şi a Cheii Oraşului Bucureşti, la solicitarea expresă a artistei, s-a convenit ca evenimentul să aibă loc pe 1 decembrie, de Ziua Naţională a României.   Reprezentanţii Primăriei Capitalei au făcut toate demersurile pentru organizarea acestui eveniment, la Palatul Regal, la data solicitată de doamna Angela Gheorghiu. Cu o seară înainte de eveniment, soprana a anunţat prin e-mail că nu mai poate participa la ceremonie „din motive personale”, condiţionând participarea de soluţionarea unor probleme fiscale. Concret, artista a solicitat primarului general să intervină pe lângă Direcţia de Impozite şi Taxe sector 2, sau ANAF, pentru ştergerea unor datorii pe care aceasta le are, datorii reprezentând impozite şi taxe neplătite. Primarul Capitalei nu a dat curs acestei solicitări, neavând calitatea legală de a soluţiona astfel de probleme”.
Pagina 1 din 1
