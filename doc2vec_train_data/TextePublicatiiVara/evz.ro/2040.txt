Parlamentul din Norvegia a aprobat un proiect de lege prin care se interzice purtarea în instituţiile de învăţământ a obiectelor vestimentare care acoperă parţial sau integral faţa, cu referire directă la vălul islamic.
Legea din Norvegia privind vălul islamic se aplică atât studenţilor cât şi profesorilor, dar şi personalului din centrele de îngrijire care se află în „poziţii de predare”. Legea a fost susţinută de o majoritate în plen, în două rânduri de vot desfăşurate la interval de trei zile, potrivit procedurilor parlamentare ale Norvegiei, transmite thelocal.no. Reprezentanţii formaţiunilor Stânga Socialistă şi ai coaliţiei Roşu-Verde au votat împotriva acestei propuneri legislative. Formaţiunea Stânga Socialistă a votat în favoarea aplicării acestei interdicţii a vălului islamic însă doar în cazul corpului profesoral, nu studenţilor.
Formaţiunea politică antiimigraţie, Partidul Progresului, şi-a exprimat satisfacţia în momentul adoptării legislaţiei. „Aceasta este o veste foarte bună. Când, în 2003, Partidul Progresului a propus interdicţia totală a «niqab» şi a «burqa», am fost luaţi în derâdere. Vedem acum că am reuşit să aducem mediul politic în viziunea noastră”, a declarat parlamentarul Åshild Bruun-Gundersen. „Peste câţiva ani, credem că politicienii norvegieni vor fi pregătiţi să promulge o interdicţie totală a «niqab»-ului în spaţiul public”, a mai adăugat parlamentarul Bruun-Gundersen. O astfel de interdicţie a fost adoptată săptămâna trecută de vecinul său scandinav, Danemarca, măsură ce a fost criticată de activişti ai drepturilor omului, inclusiv de Amnesty International.
Niqab-ul este un văl complet cu o mică deschizătură pentru ochi, iar burqa este un văl complet care acoperă capul şi corpul, cu o meşă de plasă în dreptul ochilor.
Interdicţia decisă de Norvegia în privinţa vălului islamic în şcoli a fost întâmpinată cu o oarecare rezistenţă din partea instituţiilor educaţionale în timpul dezbaterilor parlamentare pe această temă. Şcoala niorvegiană de Studii Economice a calificat interdicţia drept „stranie şi dramatică”, în timp ce Universitatea Bergen şi Universitatea de Ştiinţe şi Tehnologie au anunţat împreună că această interdicţie nu era necesară. Universitatea Agder şi Colegiul Universitar de Poliţie au fost critice la adresa acestei noi legislaţii. Interdicţia a fost propusă iniţial în urmă cu un an. „Interdicţia este un semnal clar că în Norvegia ne aşteptăm să ne vedem, reciproc, chipurile.Vom continua să milităm pentru intredicţia totală şi suntem de părere că mai multe partide vor fi pregătite pentru aşa ceva peste câţiva ani”, a declarat Bruun-Gundersen.
Pagina 1 din 1
