Cea mai înaltă biserică ortodoxă din lemn de pe planetă este în România. Sora ei mai mică își așteaptă credincioșii la peste 4.000 de kilometri distanță, într-un parc din centrul Asiei.
În anul 1904, inginerul și arhitectul rus Andrei Pavlovich Zenkov preia conducerea unei echipe care ridică în orașul Almaty, din Kazakhstan, o catedrală creștin ortodoxă construită integral din lemn, fără cuie, doar prin tehnica străveche a îmbinării. Majoritatea picturilor cu sfinți sunt realizate de artiști faimoși ai vremii din Kiev și Moscova. După trei ani, în anul 1907, catedrala Zenkov, înaltă de 56 de metri, își deschide porțile și încep să bată clopotele.
În 1911, un cutremur devastator a transformat orașul Almaty într-o ruină. Catedrala din lemn a supraviețuit. Credincioșii au spus că este un semn divin, specialiștii au spus că lăcașul de cult a fost construit printr-o tehnică denumită „coș antiseismic” care se bazează pe capacitatea bârnelor din lemn să preia șocul unui cutremur.
Cel mai mare dezastru care s-a abătut însă asupra catedralei a fost perioada de stăpânire sovietică. În 1927, catedrala a fost închisă de Rusia țaristă și până în 1997 nu s-au mai ținut slujbe aici, clădirea fiind folosită pentru alte scopuri decât cele religioase, precum muzeu sau stație de transmisie radio.
Rezistența bisericii în fața naturii și a regimurilor politice, precum și lipsa cuielor i-au adus un renume de construcție unicat, cu atât mai mult cu cât Kazakhstanul este locuit în proporție de 70% de musulmani, iar biserica este ortodoxă. Catedrala a devenit astfel un simbol al țării și apare pe moneda națională de 500 de tenge a statului asiatic.
În prezent, lăcașul de cult este înconjurat de un parc umbrit în centrul orașului Almaty, vechea capitală a Kazakhstanului care a rămas centrul cultural al țării în timp ce politica s-a mutat în noua capitală, Astana. Catedrala are o catapeteasmă centrală și una secundară, decorate în culori puternice, precum galben, roșu, albastru, verde și ornate cu foițe de aur, iar pe credincioși îi așteaptă câteva bănci pentru a asista la slujbă.
Vitraliile pot fi admirate de oricine pentru că intrarea este fără taxă și este permis accesul oricărei persoane, indiferent de confesiune. În jurul catedralei roiesc cerșetori kazakhi și persoane cu dizabilități care stau la mila turiștilor.
Avem și noi o minune în Maramureș!
La un kilometru distanță de Cimitirul Vesel din Săpânța se înalță mâ- năstirea maramureșeană Săpânţa- Peri. Biserica este considerată drept cea mai înaltă biserică ortodoxă din lemn din lume, cel mai înalt punct al acesteia atingând 78 de metri.
Lăcașul de cult construit din lemn de stejar și brad a fost placat, inițial, cu 8,5 kilograme de aur, iar crucea, înaltă de șapte metri, la rândul ei, a fost învelită cu patru kilograme de aur. Construirea bisericii a durat între 1998 și 2003.
Biserica este continuatoarea unei vechi mânăstiri din 1721, care s-a aflat pe teritoriul actual al Maramureșului și care a servit ca sediu al Episcopiei Române a Maramureșului.
Pagina 1 din 1
