Mihai Fifor, și Ursula von der Leyen, ministrul german al apărării ( foto M.Ap.N.)
O etapă decisivă în pregătirea Summit-ului NATO din luna iulie o reprezintă runiunea  miniștrilor apărării din statele membre ale Alianței Nord-Atlantice care are loc la Bruxelles. România ar putea avea un rol important la comanda operațiunilor militare din flancului estic, inclusiv la Marea Neagră. Ministrul Apărării al României, Mihai Fifor a subliniat importanța implementării în totalitate a deciziilor adoptate de Alianță în acest sens.
În prima zi a reuniunii miniștrilor apărării din statele membre ale NATO, de la Bruxelles, din 7 iunie, oficialii țărilor membre au făcut o evaluare a progresului înregistrat în procesul de adaptare a Alianței la provocările complexe ale mediului actual de securitate, ca urmare a deciziilor Summit-urilor din Țara Galilor și Polonia.
Ministerul Apărării Naționale transmite că deciziile adoptate de miniștrii apărării reprezintă o etapă decisivă în pregătirea Summit-ului NATO din luna iulie, în vederea fundamentării unei apărări coerente a întregii Alianțe, de o manieră omnidirecțională. Acestea vizează realizarea unei posturi de descurajare și apărare eficiente, coerente și credibile pe baza adaptării Structurii de Comandă a NATO, consolidarea capacității de reacție a forțelor ținând cont de Inițiativa de creștere a gradului de operativitate și răspuns, întărirea posturii maritime, precum și îmbunătățirea abordării strategice a dimensiunii sudice a Alianței.
O importanță deosebită a fost acordată întăririi graduale a posturii de apărare, ca rezultat al implementării unei game largi de măsuri de asigurare, de creștere a capacității operaționale a Alianței, precum și de consolidare a profilului de descurajare prin intermediul prezenței aliate înaintate și a Forței de Răspuns a NATO.
În perspectiva Summit-ului din luna iulie, ministrul Mihai Fifor a evocat importanța implementării în totalitate a deciziilor adoptate în cadrul aliat. Oficialul roman a făcut referire, în special, la necesitatea unei abordări coerente, la nivel strategic, a prezenței înaintate de pe întregul flanc estic, inclusiv în regiunea Mării Negre, din perspectiva planificării, instruirii, desfășurării exercițiilor, precum și a exercitării actului de comandă.
Un alt subiect al agendei a fost reprezentat de partajarea echitabilă a responsabilităților în cadrul NATO (burden-sharing), în termeni de cheltuieli pentru apărare, capabilități și contribuții la operațiile și misiunile Alianței. În context, ministrul Fifor a subliniat contribuțiile semnificative ale României la efortul comun de menținere a solidarității și unității transatlantice, pe toate cele trei paliere de efort.
În contextul proiectării stabilității - o altă dimensiune majoră în procesul de adaptare a Alianței, ministrul român al apărării a evocat necesitatea utilizării mecanismelor nou create, inclusiv pentru partenerii din Estul Europei și Balcanii de Vest. De asemenea, pe timpul discuțiilor referitoare la eforturile NATO de creștere a capacităților de apărare şi de instruire a Forțelor de Securitate Irakiene, ministrul român a evidențiat importanța sprijinului subsumat proiectării stabilității, pe care Alianța îl poate acorda, și a exprimat încrederea că acest obiectiv va fi implementat în urma unei decizii favorabile, cu ocazia Summit-ul NATO din 11-12 iulie.
În marja ministerialei de la Bruxelles, Mihai Fifor a participat la reuniunea miniștrilor apărării din statele contributoare la Conceptul Națiunii Cadru (Framework Nation Concept), prezidată de omologul din Germania, Ursula von der Leyen. În context, ministrul apărării naționale a reconfirmat angajamentul României pentru dezvoltarea de capabilități militare necesare Alianței pentru conducerea misiunilor și operațiilor NATO și a exprimat importanța asigurării interoperabilității forțelor aliate.
Pagina 1 din 1
