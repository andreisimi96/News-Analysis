În 12 aprilie a.c. preşedintele Academiei Române, Ioan Aurel Pop, ziaristul Cornel Nistorescu şi sociologul Dorel Abraham erau prezentaţi de revista „22” ca fiind „pe lista colaboratorilor Securității”! Previzibil, opinia publică s-a scindat, instantaneu, în două tabere. Cel care a făcut publică lista în „22” este Mădălin Hodor, cercetător acreditat, dar și consilier angajat al Colegiului Național de Studiere a Arhivelor Securității (CNSAS). Pentru încălcarea regulamentului intern și a legii de funcționare a CNSAS, Hodor a fost suspendat din calitatea de cercetător acreditat, zilele trecute. Suspendarea a fost dispusă de o comisie a Colegiului, unde 11 membri au votat „pentru” și doar doi i-au ținut partea lui Mădălin Hodor.
După apariția listei cu numele a 200 de intelectuali, despre care se spunea că au colaborat cu Securitatea, au apărut și informații despre ce se ascunde în spatele acestui demers ciudat prin faptul că nu s-au respectat procedurile legale. Evenimentul zilei a investigat cu seriozitate subiectul și a prezentat concluziile în câteva articole din luna aprilie.
Au fost persoane care s-au arătat intrigate de prezenţa unui „NU” în dreptul numelui actualului pre- şedinte al Academiei Române, prof. univ. Ioan Aurel Pop, elaborând diverse ipoteze explicative şi arătându-se neconvinşi pe deplin că simpla prezenţă pe un tabel echivalează cu o reală colaborare cu Securitatea!
Această atitudine l-a făcut pe autorul „bombei de presă” să revină cu precizări. Pe 16 aprilie a.c. dă o declarație în Ziarul de Iași în care spune cu fermitate că „nu încape nicio îndoială că aceste persoane aflate pe listă ar fi colaborat cu Securitatea”. Și explică în detaliu concluzia sa, uitând că nu a prezentat nicio probă concretă: „Vorbim de persoane care fac parte din lumea intelectualității, deci nu de colaboratori de ocazie, care ar fi colaborat cu Securitatea. Aceste persoane au fost în legătură cu persoane plecate în străinătate, au intrat în familiile plecate peste hotare sau au participat la diferite conferințe în străinătate”.
Într-un alt articol, publicat a doua zi, 17 aprilie, în revista „22”, Mădălin Hodor afirmă: „Fără să intru prea mult în detalii, susţin cu tărie că este exclus, repet, exclus, ca UM 0225 să fi trecut pe listă colaboratori ai săi pe care să-i trimită spre înregistrare în cartotecă şi abia ulterior (căci este evident că notarea este ulterioară) să revină asupra lor pentru a spune că nu sunt de fapt colaboratori. Dacă persoanele în cauză nu erau colaboratori, nu ar fi fost trecuţi pe listă de la bun început, ci pe lista celor care urmau să fie scoşi din evidenţă (cum vom vedea în cea de a doua parte a documentului). Deci notarea nu are legătură cu situaţia lor din momentul emiterii listei, ci cu una ulterioară”. Altfel spus, ofiţerul care a întocmit lista era mai presus de orice eroare omenească, deţinea date actualizate şi dincolo de orice dubiu, astfel că produsul muncii sale de cercetător acreditat – tabelul cu „colaboratorii” aflaţi „în legătura” U.M. 0225 – reprezintă „adevărul şi numai adevărul”!
Ce adevăruri conține Lista Securității
Să începem prin a parcurge tabelul/ lista cu pricina. La poziţia 123 din listă scrie „Nicolescu Adrian Victor”, apoi, adăugat de mână, „Nec.”[unoscut] şi „Scos la 23 X 84”.
Această însemnare poate arăta că respectiva persoană fusese trecută de vreun ofiţer zelos, dornic să arate şefilor cât de multe contacte a stabilit el, pe vreo listă de posibili/viitori colaboratori/persoane de sprijin/surse de influenţă, întocmită în anul precedent. Verificarea posibilităţilor acestei persoane sau a disponibilităţii sale de a accepta o formă de colaborare cu C.I.E. condusese la concluzia că respectivul fie nu este util, fie nu va accepta colaborarea şi, ca urmare, a fost scos încă din 23 octombrie 1984 din evidenţa surselor potenţiale („aflate în atenție”, „aflate în studiu”, în jargonul instituției). Adică cu şapte luni ÎNAINTE de redactarea tabelului „cuprinzând colaboratorii care sunt în legătura unităţii noastre”, după cum consemna securistul în 13 mai 1985!
Mădălin Hodor, ca cercetător, istoric și angajat pe investigații la CNSAS nu a scotocit mai departe prin documente, ca să ajungă la certitudini.
Stelian Tănase și dosarele fabricate de securiști
Scriitorul Stelian Tănase şi-a studiat propriul dosar întocmit de fosta poliţie politică, dar a făcut și cercetare în arhive. El consemnează în volumul „Acasă se vorbește în șoaptă. Dosar & Jurnal din anii târzii ai dictaturii”, apărut în anul 2002: „Cunoşteam senzaţia de fals din dosarele „autentice, adevărate”, fabricate de Securitate, de pe vremea când reconstituiam anchetarea grupului Noica-Pillat. Proceseleverbale de interogatorii, denunţurile, notele de ascultare şi filaj le confruntasem atunci cu depoziţiile câtorva supravieţuitori. Între ceea ce-şi aminteau aceşti oameni în anii ’90 şi ceea ce notau documentele oficiale în anii ’50 era o mare deosebire.
Poţi foarte uşor să devii victima unui document de epocă. În ciuda aparenţei lor de autenticitate, dosarele trebuie citite cu multă prudenţă: ele oglindesc nenumărate detalii, dar ficţioneză fără scrupul realitatea pe ansamblu”.
Nu ne-a lămurit nici cu privire la finalul documentului. Acolo cineva a adăugat, scris de mână, la cele 200 de nume dactilografiate şi pe cel de-al 201-lea (probabil pentru a putea raporta verbal că au „peste 200 de colaboratori”!), dar mai apare o menţiune interesantă!
Scris de mână, se menţionează: „21 NECUNOSCUŢI” şi „11 – LUCRAŢI CU indescifrabil”. Aşadar, se poate concluziona că ofiţerul care a primit tabelul spre verificare şi redactare a formei finale, autor al însemnărilor manuscrise din tabel, a descoperit că 21 de persoane din tabelul întocmit erau, de fapt, persoane necunoscute în evidenţele U.M. 0225. Aceasta poate fi logica unui jurnalist, dar un cercetător sau istoric nu ar trebui să caute răspunsul în probe?
La fel de bine pot spune ca jurnalist că acest tabel fie nu reprezenta forma finită, ci o ciornă de lucru, fie a fost trimis către Cartoteca CIE în această formă şi a fost corectat de ofiţerii acestei structuri (dovadă numeroasele însemnări de mână), pentru a se efectua în mod corect modificările în evidenţe. Pentru această ipoteză pledează și ștampila de „Intrare”, cu data de 14 mai 1985, adică la o zi după data întocmirii!
Cercetătorul, spre deosebire de jurnalist, trebuie să urmărească în mod constant decelarea informaţiilor adevărate de cele false, prin apelul la instrumentarul metodologic specific, dacă urmărește reconstituirea adevărului istoric.
Principii de care trebuie să țină cont un cercetător CNSAS sau un jurnalist care scrie despre dosarele informatorilor
1.Un istoric ar trebui să fi auzit de critica internă și externă a izvoarelor, operațiune elementară care se învață încă din facultate.
