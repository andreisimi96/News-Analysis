George Soros a reușit în ultimii 30 de ani să schimbe literalmente lumea cu sumele fabuloase investite pentru a ajuta forțele de stânga din întreaga lume și cu miliardele de dolari cheltuite pentru sponsorizarea fundațiilor care luptă pentru drepturile minorităților. E doar capriciul unui multi-miliardar care își poate permite orice? George Soros asta ar vrea să ne facă să credem.
În discuțiile cu biograful său, Michael Kaufman, nababul susține că țelul său este să devină „conștiința lumii” prin fundațiile de caritate pe care le patronează. Cu o altă ocazie, s-a descris ca pe o persoană care are multe dintre atributele „lui Dumnezeu din Vechiul Testament”. Și în cărțile sale, Soros s-a prezentat ca un adevărat zeu: „Port în mine niște fantezii mesianice încă de pe vremea când eram copil ”.
Și, într-adevăr, a devenit un zeu al finanțelor, dar și al învârtelilor la limita legii. Este omul care a spart Banca Angliei în 1992, obținând un profit de 1 miliard de dolari pe seama lirei sterline. Tot el este creditat cu prăbușirea pieței financiare din Malaezia. Cu toate că a fost acuzat în repetate rânduri de malversațiuni și ilegalități, George Soros nu a fost niciodată aruncat după gratii.
Banii, obținuți atât de ușor prin speculații curajoase, Soros a început să-i folosească pentru a-și pune în operă viziunile politice. În 1989 l-a ajutat pe Vaclav Havel să ajungă la putere în Cehoslovacia după „Revoluția de catifea”, dar mulți cred că banii săi au fost folosiți și în fosta Yugoslavie, Croația, Slovacia și Georgia. În Statele Unite, nababul a făcut donații generoase candidaților Partidului Democrat Hillary Clinton, Barack Obama și Al Gore. De exemplu, în campania din 2004, Soros a donat peste 23 de milioane de dolari mai multor grupuri pentru a forța înfrângerea lui George W. Bush în alegeri, afirmând că această administrație este un pericol pentru lumea întreagă.
Dar Soros este, mai ales, omul care l-a „inventat” pe Barack Obama. În 2004, miliardarul a participat la strângerea de fonduri pentru campania lui Obama pentru Senatul Statelor Unite. Recunoscător, Obama l-a vizitat pe nabab la birourile acestuia din New York în decembrie 2006. În ianuarie 2007, Obama și-a început campania prezidențială. După numai câteva ore, Soros a făcut donația maximă pe care i-o permitea legea pentru candidatul democrat. Relația a continuat și după ce Obama a ajuns la Casa Albă. Soros l-a vizitat de cel puțin patru ori în Biroul Oval numai în 2009. În august același an, Obama a dat 3 miliarde de dolari companiei de stat Petroleo Brasiliero SA a Braziliei. În același timp, Soros a mărit cu 811 milioane de dolari participarea lui la aceeași companie.
De altfel, presa speculează că Soros deține 22 la sută din această companie. Nu ar fi nimic nemaipomenit ca un politician ajuns în fruntea bucatelor să se revanșeze față de cei care l-au ajutat. Numai că, în acest caz, miza nu este o țărișoară ca România, ci piața mondială. Acesta pare motivul real pentru care George Soros încurajeaza socialismul. „Întregul edificiu al pieței financiare globale a fost înălțat pe principiul fals că aceste piețe pot fi lăsate să funcționeze singure, trebuie să găsim o nouă paradigmă și să regândim totul”, spunea George Soros. Mai mult, într-un interviu acordat „Der Spiegel”, magnatul a spus concret ce visează: ”Cred că propaganda care spune că implicarea guvernului este întotdeauna rea a avut succes, dar a făcut foarte mult rău societății.”
Opiniile exprimate de invitații EVZ aparțin autorilor și nu reprezintă punctul de vedere al publicației
