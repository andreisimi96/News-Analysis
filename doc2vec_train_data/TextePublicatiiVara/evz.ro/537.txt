O tânără jurnalistă a fost tâlhărită în centrul Bucureștiului, în pasajul pietonal de la metrou. Incidentul s-a petrecut în dimineața zilei de 12 martie, însă tânăra s-a hotărât să povestească despre coșmarul prin care a trecut de-abia acum.
​Alina Ciobanu a scris pe Facebook că a fost atacată în pasajul de la metrou Unirii 2, în dimineața zilei de 12 martie, de un individ care i-a furat telefonul.
Tânăra a depus plângere la poliție și și-a recunoscu agresorul în fața oamenilor legii, însă acesta nu a fost reținut nici până acum.
Despre atacator se știe că este un recidivist.
Mai mult, jurnalista susține că poliția i-ar fi cerut să nu facă public acest subiect pe rețelele de socializare, invocând mai multe motive.
Relatăm mai jos postarea de pe Facebook a Alinei Ciobanu:
- acum 2 luni și jumătate, mai exact pe 12 martie, într-o luni, la 6.30 dimineața, am fost tâlhărită la metrou, în drumul meu spre muncă, fix în inima Capitalei, la Unirii,
- în Pasajul de la Unirii 2 nu era nimeni în afară de mine și amicul meu agresor. Nimeni adică nicio ființă umană,
- am fost pentru prima oară cu salvarea, am ajuns la Urgențe și m-am simțit ca într-o comedie neagră făcută de-un regizor care a combinat prea multe droguri
- am fost chemată în repetate rânduri la Poliție, am dat enșpe mii de declarații, l-am identificat pe băiatul care m-a bătut după poze and so on
- Poliția m-a rugat să nu-l pun pe internet pe agresor și nici să-l dau la televizor, c̶ă o̶ s̶ă-și̶ f̶a̶c̶ă e̶i̶ t̶r̶e̶a̶b̶a̶. Asta după ce am fost sfătuită de polițiști să-mi scot de urgență codul de acces și să-mi sterg icloudul căci sigur judecătorul va aproba mandatul de interceptare. Ei, judecătorul n-a aprobat mandatul.
Pe agresorul meu îl cheamă Claudiu, e mai mic cu doi ani ca mine și vine din Târgu Mureș. Mai are vreo 3 dosare pentru furt calificat și tâlhărie în palmares, iar în 2015 a fost condamnat la 6 ani de închisoare. Dar au trecut mai bine de două luni, iar Poliția tot n-a reușit să prindă un recidivist.
În schimb eu am rămas cu atacuri de panică, cu frică de metrou, cu frică de întors acasă seara de la muncă, cu mâini transpirate și înțepături în piept, și-n mare cu frică de absolut orice. Seara mă uit în spate înainte să intru în scară și cam toată lumea mi se pare ușor dubioasă acum.”
La scurt timp după apariția acestei postări, Poliția Capitalei a transmis că "în urma activităților desfășurate cu celeritate de către Brigada de Poliție pentru Transport Public și în urma probatoriului administrat în dosarul privind infracțiunea de tâlhărie comisă în data de 12 martie 2018, a fost identificat un bărbat, de 26 de ani, principal suspect în cauză. Imediat după ce persoana vătămată a sesizat că prin violență i-a fost sustras telefonul mobil, polițiștii brigăzii au efectuat cercetarea la fața locului, au identificat și ridicat probe și mijloace de probă și au efectuat audieri și activități de cercetare penală care au condus către bărbatul de 26 de ani. În prezent, sub supravegherea Parchetului de pe lângă Judecătoria Sector 3 sunt efectuate activități procedurale în vederea depistării celui în cauză, având în vedere că nu se află pe teritoriul României."
Pagina 1 din 1
