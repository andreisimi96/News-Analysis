Ultima țintă din România a atacatorilor informatici este arhipopulată și, din acest motiv, foarte vulnerabilă. Este vorba despre aeroporturile din țara noastră. Spre exemplu, pe Aeroportul din Cluj Napoca, în medie, au loc în jur de 200 de atacuri informatic pe zi, iar maximul poate ajunge până la 7.000.
Din fericire, toate aceste atacuri care încearcă să fure parolele călătorilor sunt dejucate. Pericolul rămâne, totuși, transformându-se într-o problemă foarte presantă pentru autorități și firme specializate în domeniu. Din acest motiv, mai mult de o sută de experți din România au participat la cel mai mare exercițiu de securitate cibernetică de la nivelul european, informează Știrile TVR.
Centrul Naţional de Răspuns la Incidente de Securitate Naţională (CERT-RO) a coordonat, la nivel naţional, exerciţiul cibernetic „Cyber Europe 2018”, eveniment organizat de Agenţia Uniunii Europene pentru Securitatea Reţelelor şi a Informaţiilor (ENISA), a anunţat joi instituţia din România, într-un comunicat transmis AGERPRES.
La exerciţiul din acest an, derulat în zilele de 6 şi 7 iunie, peste 900 de specialişti s-au confruntat cu un scenariu ce a avut în prim-plan o defecţiune apărută într-un aeroport cu flux mare de pasageri.
„Să ne imaginăm următoarea situaţie: E o zi normală la aeroport. Dintr-o dată, toate maşinile automate de înregistrare a pasagerilor şi a bagajelor afişează un mesaj de defecţiune a sistemului. Aplicaţiile de călătorie de pe telefoanele inteligente nu mai funcţionează. Agenţii de la ghişeele de înregistrare nu îşi pot utiliza calculatoarele. Călătorii nu îşi pot înregistra bagajele şi nici nu pot trece prin controalele de securitate. Se formează cozi de aşteptare peste tot. Pe monitoarele aeroportului, toate zborurile sunt afişate ca fiind anulate.
Din motive necunoscute, serviciul de recuperare a bagajelor nu mai funcţionează şi mai mult de jumătate din curse trebuie să rămână la sol. Se raportează că un grup radical a preluat controlul asupra sistemelor critice ale aeroportului prin intermediul unor atacuri digitale şi hibride. Acesta a revendicat deja atacul şi îşi utilizează canalele de propagandă pentru a difuza un apel la acţiune şi a determina mai multe persoane să adopte ideologii radicale”, notează CERT-RO.
Exerciţiul Cyber Europe din acest an a fost organizat de ENISA la sediul său de la Atena (Grecia), în timp ce participanţii fie au rămas la locul lor obişnuit de muncă, fie s-au reunit în celule de criză.
Pagina 1 din 1
