Pe 16 mai 2018, senatorul Traian Băsescu, fost președinte al României două mandate la rînd, a făcut în plenul Senatului o declarație politică în care a citat fragmente dintr-un document marcat strict secret pentru a dovedi că Protocolul de colaborare dintre SRI și DNA nu numai că a existat, dar, mai mult, a fost concretizat în Planuri de acțiune comună dintre SRI și DNA, păstrate strict secret și botezate, ca orice Operațiune specială, cu nume de cod:
„Este vorba de un document al Unității Militare 0198 București, a Serviciului Român de Informații, un document din data de 9.11.2011, care mi-a parvenit acum câteva luni. (...) N-am să citesc mult din acest document. Vă pot spune că acest document vorbește despre oameni care se află într-un dosar penal, oameni care au săvârșit infracțiuni, dar despre care DNA-ul nu ne spune mare lucru. Și pentru a fi concludent în motivul pentru care fac public acest document, o să citesc câteva pasaje din el. „În temeiul dispozițiilor art. 14 din Legea nr. 14/1992 și al art. 15 din Protocolul de cooperare dintre Parchetul de pe lângă Înalta Curte de Casație și Justiție și Serviciul Român de Informații pentru îndeplinirea sarcinilor ce le revin în domeniul securității naționale și urmare a adresei noastre nr. 003864675 din 24.06.2011, respectiv a planului de cooperare din 13.07.2011, vă comunicăm următoarele (…)”, Ce înțelegem din acest preambul este că protocolul a funcționat din plin și că a existat un plan de cooperare între Serviciul Român de Informații și DNA.
Finalul acestui document spune așa: „În conformitate cu dispozițiile art. 8 și art. 57 din Protocolul de cooperare dintre Parchetul de pe lângă Înalta Curte de Casație și Justiție și Serviciul Român de Informații pentru îndeplinirea sarcinilor ce le revin în domeniul securității naționale, vă adresăm rugămintea ca datele prezentate să fie destinate exclusiv informării procurorului de caz, potrivit principiului necesității de a cunoaște, fără a fi introduse în dosarul cauzei”. Deci acest document marcat strict secret ne arată două lucruri: Protocolul dintre Parchetul de pe lîngă Înalta Curte și SRI a funcționat din plin, s-a întocmit un plan de acțiune cu număr și dată și, extrem de grav, informațiile care au fost transmise DNA nu au fost destinate și avocatului, și inculpaților.
Astfel de documente trebuie să fie făcute publice și să intre în dosare, pentru ca judecătorii să poată judeca în mod corect corect. (...).”
În mai multe rînduri am ținut să observ că puterea presei libere și independente, a presei care trăiește din tiraj sau rating și nu din finanțările pe sub mînă din partea cohortei de servicii secrete cu care a fost binecuvîntată România postdecembristă, stă în două lucruri:
Documentul și informația exactă, evident, pe care Autoritățile le țin secrete, pentru că ascund abuzuri, ilegalități, încălcări ale drepturilor omului.
Sub acest semn mă așteptam ca în zilele de după declarația politică a lui Traian Băsescu, între toate marile instituții de presă de la noi să se declanșeze o cursă sălbatică, fără menajamente, pentru a pune mîna pe document și a-l publica.
Traian Băsescu anunță c-a trimis documentul și la Comisia de control al SRI. Ar fi trebuit ca șeful acestei Comisii să convoace imediat o ședință extraordinară și să ceară în regim de urgență desecretizarea documentului.
Aceasta deoarece Documentul e de o importanță crucială pentru campania de demascare a abuzurilor comise pe vremea sergenților majori mesianici, cînd DNA a fost folosită, într-o manieră amintind de secția de Anchete penale a fostei Securități, pentru înhățarea celor pe care SRI, implicat anticonstituțional în bătălia politică internă, urmărea să-i scoată din joc.
Miercuri, 23 mai, seara, am avut prilejul de a dialoga prin skype cu Elena Udrea, aflată în Costa Rica. Ionuț Cristache, unul dintre puținii ziariști care i-a acordat celei care e indiscutabil victima răzbunărilor Binomului, spațiul mediatic pentru a se apăra, a obținut acceptul Fugarei (ca să apelez la un clișeu al presei noastre înțepenite în vorbe demult rumegate) de a i se lua un interviu la emisiunea România9. Prezent în platou, am folosit prilejul pentru a obține de la Elena Udrea informații despre ceea ce ar putea constitui în România un precedent în stare să clatine Sistemul:
Trimiterea Dosarului Gala Bute la Fond pentru reluarea cercetării judecătorești pe motiv că pe parcursul anchetei de la DNA a intervenit în chip anticonstituțional SRI.
Potrivit lui Traian Băsescu, documentul dovedește fără echivoc aplicarea Protocolului într-un caz concret. Prin urmare, dacă se decide trimiterea dosarului la fond pentru reluarea cercetării judecătorești pe motiv că în ancheta DNA s-a implicat anticonstituțional SRI, momentul se constituie în precedentul mult așteptat.
Desecretizarea Protocoalelor, operațiune rămasă la nivel exclusiv mediatic, denunțarea încălcării drepturilor la apărare în procesele pilotate de SRI, discuția despre implicarea SRI în anchetele DNA rămîn simple fapte jurnalistice dacă ele nu sînt urmate de măsuri.
Una dintre ele vizează pedepsirea penală a acelor membri ai conducerilor SRI și DNA care au comis abuzuri.
