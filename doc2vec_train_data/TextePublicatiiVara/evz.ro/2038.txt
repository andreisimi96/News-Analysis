Inundații și copaci doborâți de furtună au fost înregistrate, în ultimele 24 de ore, în 12 localități din opt județe. Un bărbat a fost luat de viitură iar pompierii au intervenit pentru evacuarea apei în zeci de gospodării.
Vremea nefavorabilă din ultimele 24 de ore, caracterizată de intensificări ale vântului, ploi abundente și scurgeri de pe versanți a produs  pagube în 12 localități din 8 județe: , Maramureș, Mureș, Prahova, Satu Mare, Sălaj, Timiș și Vâlcea.
Inspectoratul general pentru Situații de Urgență (IGSU) a transmis că, în această perioadă, au fost emise 65 de atenționări și avertizări hidro-meteorologice care au vizat manifestarea fenomenelor periculoase imediate.
În urma ploilor abundente, pompierii au intervenit pentru evacuarea apei din 7 case, 18 curți, și 10 subsoluri. De asemenea, în județele Mureș, Prahova și Timiș s-a intervenit cu accesorii grele de descarcerare pentru îndepărtarea a 3 arbori căzuți pe căile de transport.
O situație deosebită s-a înregistrat în localitatea Bobolia, din județul Prahova, unde în urma unei viituri produse pe pârâul Tisa, un bărbat de 65 de ani a fost surprins de viitură. Din fericire, el a fost salvat imediat de către localnici. Ulterior, bărbatul a fost asistat medical de către un echipaj SMURD și a fost transportat la spital.
La această oră nu sunt persoane blocate, evacuate sau rănite din cauza manifestării fenomenelor meteorologice periculoase.
Având în vedere că prognozele meteorologilor rămân în vigoare pentru perioada următoare, inspectoratele pentru situații de urgență rămân mobilizate pentru a interveni, în cel mai scurt timp, în zonele unde se pot produce situații de urgență.
IGSU a transmis recomandări pentru populație
Pentru evitarea producerii unor situații de urgență care pot afecta viața și bunurile, recomandăm cetățenilor ca pe timpul intensificării vântului și căderilor de grindină, să se adăpostească în locuințe sau alte spații care le asigură protecția și să deconecteze aparatura casnică.
De asemenea, pentru limitarea posibilelor pagube generate de vântul puternic, parcarea autoturismelor se va realiza în zone ferite, la distanță față de copaci sau stâlpi de electricitate.
Având în vedere posibilitatea averselor cu acumulări semnificative de apă, recomandăm populaţiei din zonele vizate de avertizări să ia măsuri pentru curățarea șanțurilor și rigolelor de scurgere pentru facilitarea evacuării normale a apelor pluviale.
Informații despre modul de comportare în cazul producerii unor situații de urgență sau alte date utile despre manifestarea fenomenelor meteorologice periculoase pot fi obținute prin intermediul aplicației DSU, care poate fi descărcată gratuit din Google Play Store și App Store.
Pagina 1 din 1
