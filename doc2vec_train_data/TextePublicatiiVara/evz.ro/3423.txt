Iohannis a cedat în fața lui Dragnea? Nominalizarea noului director al Serviciului al Serviciului de Informații Externe în persoana unui membru PSD, Gabriel Vlase, a încins mințile multor analiști, lansându-se diverse scenarii. De fapt, explicația este una simplă.
Care ține de funcționarea normală a unui stat. Numai că fiind obișnuiți cu războaie politice permanente nu mai putem vedea pădurea din cauza copacilor.
Iată o scurtă trecere în revistă a principalelor ipoteze lansate ieri în spațiul public.
1. S-a negociat postul de director la SIE contra renunțarea la suspendarea președintelui Klaus Iohannis. Această ipoteză a fost cea mai prezentă în spațiu public. Nu are credibilitate decât în virtutea logicii expuse mai sus. Ultimele evoluții nu ne lasă să întrevedem vreo umbră de armistițiu între cele două tabere, Iohannis și Dragnea. Suspendarea președintelui Klaus Iohannis dacă nu se va face, și eu cred că nu se va face, va avea la bază o decizie de "oportunitate", ca să folosesc un cuvânt la modă zilele acestea. PSD și ALDE realizează că un conflict cu Iohannis pe aceast teren va duce la o victorie a actualului președinte al României. Așa că preferă să pună presiune asupra Cotroceniului prin alte mijloace.
2. Salvarea lui Kovesi. Nu am prea înțeles cum, dar s-a vânturat și acest lucru. Realitatea este că Laura Codruța Kovesi nu mai reprezintă o miză reală, fiind folosită de ambele tabere precum bunica lui Bulă, care era pusă în geam când venea poștașul ca să aducă pensia. Kovesi este compromisă total, a reușit să distrugă DNA prin dosarele politice prost făcute care sunt finalizate de judecători cu achitări pe bandă rulantă. În mod normal, Kovesi nu ar s-ar mai avea califica să conducă nici măcar un birou de registratură, darmite să ia vreo funcție europeană. Deci cum poate fi salvată de trecutu-i sulfuros care a început undeva în sufrageria lui Gabriel Oprea?
3. Tabăra anti-Dragnea primește un ajutor serios. Aici se mizează pe faptul că Gabriel Vlase este cel mai apropiat prieten al lui Mihai Tudose, fostul premier care-i dă cu tifla pe la nas lui Liviu Dragnea de câte ori are ocazia. Se adaugă și laudele pe care Gabriel Vlase le-a primit din partea taberei pro-prezidențiale, în frunte cu Cozmin Gușă care spunea ieri că este un tip antrenat, este un tip care a studiat pe direcţiile de securitate şi intelligence şi mai mult decât atâta, această atitudine a lui atât de discretă, deşi este atât de vechi în partid, în Parlament, îl recomandă pentru această poziţie de director al SIE. Pot accepta ideea că Vlase este mai apropiat de Tudose decât de Dragnea, dar o asemenea ipoteză nu poate duce la un rezultat politic concret, întrucât directorul SIE este un soi de ambasador în fruntea instituției, având puține pârghii de influențarea vieții parlamentare. La SIE contează prim-adjunctul operativ, nu directorul civil, atunci când vine vorba de ofițeri acoperiți și operațiuni de spionaj.
4. Aranjament Iohannis - Dragnea. Este o ipoteză cu parfum de adevăr, pentru că ea poate fi legată de ceea ce reprezintă după părerea mea, adevărata explicație. Numirea unui nou șef la SIE nu este o operațiune care se desfășoară de pe o zi pe alta, ci necesită un proces îndelungat de verificare, dar și de validare cu principalii parteneri strategici. Deci, numele lui Gabriel Vlase a fost luat în calcul de mult mai multă vreme, decât ne închipuim. În privința fidelității, directorii SIE și SRI sunt "oamenii Președintelui", indiferent de ceea ce crede unul sau altul. Prefer să merg pe această ipoteză decât să dau crezare ideilor potrivit cărora Dragnea a fost luat prin surprindere. Mai ales că la cât de șiret este Dragnea e în stare să le lase apropiaților această impresie.
