Lidera WTA a traversat câteva situații delicate, pe care le-a gestionat impecabil. În ultimii 10 ani, jucătoarea de tenis din Constanța a progresat fără încetare, totul culminând cu succesul de la Paris. De asemenea, ea a rupt câteva bariere psihologice care au descătușat-o.
Simona Halep a revenit aseară în țară și a prezentat trofeul cucerit la Roland Garros. Lidera tenisului mondial a ajuns la „Arena Națională”, acolo unde a fost întâmpinată și ovaționată de fani.
A fost ultimul capitol al celui mai fericit episod din cariera sportivei, pentru că, după câteva zile petrecute acasă, Simona va începe pregătirile pentru o altă mare provocare: turneul de la Wimbledon.
Și-a micșorat sânii
Halep a ajuns în vârf și pentru că a știut să gestioneze situații delicate și momente în care presiunea opiniei publice apăsau pe umerii săi. Iată cinci momente cruciale trăite de Simona Halep în carieră:
1. Este anul 2008, iar constănțeanca ia startul la Roland Garros, în competiția dedicată junioarelor. Simona pune mâna pe trofeu, fapt ce anunță fără dubii o jucătoare de clasă mondială.
2. Un an mai târziu, în 2009, Simona decide să- și micșoreze sânii, pentru a putea evolua la cei mai înalți parametri. Decizia o aduce pentru prima dată în atenția presei autohtone și mondiale.
S-a consacrat cu Darren
3. Halep și-a atras multe critici din cauza faptului că a schimbat mulți antrenori. Însă, rezultatele au arătat de fiecare dată că nu a greșit. De neînțeles, la acea vreme, a fost concedierea belgianului Wim Fissette (2014). Însă, un an mai târziu, Simona a început colaborarea cu Darren Cahill. Australianul a devenit antrenorul sub comanda căruia românca a câștigat Roland Garros.
4. Simona a trecut peste presiunea rezultatelor din confruntările cu Serena Williams și Maria Sharapova. Pe americancă a învins-o în premieră, în 2014, la Turneul Campioanelor, scor 6-0, 6-2. De asemenea, anul trecut, la Beijing, Simona a îngenuncheat-o, în premieră pe rusoaică, scor 6-2, 6-2.
5. Tot în 2017, la Beijing, Simona a urcat pentru prima dată pe prima poziție WTA, după ce ratase de trei ori ocazia de a deveni lideră.
Pagina 1 din 1
