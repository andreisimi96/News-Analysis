Apariția volumului „Securitatea nu poate fi reabilitată”. Dialoguri cu generalul Iulian Vlad 2003-2008 (Editura RAO, 2018), carte semnată de istoricul Alex Mihai Stoenescu, a provocat, dincolo de interesul cititorilor, nemulțumirea lui Adrian Vlad, fiul generalului Iulian Vlad, ultimul șef al Securității comuniste (decedat în toamna anului trecut).
Motivul? Ni-l explică Adrian Vlad în persoană: „Îmi pare rău pentru această situație, dar cartea n-ar fi trebuit să apară. Știu sigur că domnul Stoenescu n-a avut acordul părintelui meu să publice dialogurile respective. Care au existat, e adevărat, dar au fost discuții neoficiale. Autorul susține că a primit acordul tatălui meu prin intermediul procurorului militar care l-a vizitat pe părintele meu la spital, cu două-trei zile înainte să se prăpădească. Eu, procurorul respectiv și un medic eram de față. Nu s-a vorbit nimic, tatăl meu nu mai putea articula. Era semilucid, l-a recunoscut pe procuror, i-a făcut semn cu mâna. Dar atât”.
Un dialog, două părți cu drepturi egale
La rândul lui, istoricul Alex Mihai Stoenescu a comentat: „Așa cum am precizat în «Introducere» la volumul „Securitatea nu poate fi reabilitată”. Dialoguri cu generalul Iulian Vlad, 2003 - 2008 (p.9), am respectat dorința gen. Vlad de a nu publica dialogurile în timpul vieții, menționând și argumentele sale, care erau de natură strict personală.
Aceste rezerve temporale sunt astăzi caduce prin decesul gen. Iulian Vlad - nefericit pentru istorie, pentru că mai avea încă multe de lămurit românilor -, iar dialogul presupune două părți cu drepturi egale. Și eu am rezerve asupra unor afirmații ale mele - pe care poate nu le-aș fi publicat -, dar este un instantaneu de Istorie ce nu poate fi alterat. Așa cum precizez în același text, Procuratura militară m-a informat că, în timpul investigațiilor oficiale, gen. Iulian Vlad a confirmat în mod expres și fără echivoc autenticitatea mărturiilor noastre și și-a dat acordul ca ele să devină publice”.
Pagina 1 din 1
