Un tânăr din localitatea vasluiană Tutova a ajuns la Spitalul Bârlad în noaptea de sâmbătă spre duminică, după ce a fost înjunghiat de către o femeie, în casa acesteia. Surse locale spun că cei doi erau amanţi şi au fost surprinşi de concubinul femeii, transmite Mediafax.
Femeia din Vaslui ar fi recurs la gest ca să pară victima unei agresiuni, pentru a lăsa impresia că nu avea nicio legătură cu vasluianul de 28 de ani. Pe de altă parte, ea nu a depus încă vreo plângere la Poliţie pentru tentativă de viol.
Tânărul din localitatea vasluiană Tutova a ajuns la Spitalul Bârlad cu plăgi înjunghiate în spate şi pe mâini.
„Cei doi se aflau în locuinţa femeii şi se cunoşteau. Femeia a fost surprinsă de bărbat şi, atunci, l-ar fi înjunghiat pe tânărul cu care era”, a declarat, duminică, purtătorul de cuvânt al Inspectoratului de Poliţie Judeţean Vaslui, Silvia Manta.
Conform unor surse locale, tânărul înjunghiat ar fi avut o relaţie cu femeia, iar după incident a mers la băut, moment în care a fost sfătuit de către un prieten de pahar, care l-a văzut sângerând, să meargă la Spitalul Bârlad.
Iniţial, tânărul a mers la Centrul de Permanenţă din Tutova, unde a primit primele îngrijiri medicale, până la sosirea ambulanţei. Ulterior, el a fost dus la Compartimentul de Primiri Urgenţe Bârlad, în condiţiile în care avea mai multe leziuni. Tânărul a rămas internat la Secţia Chirurgie.
Pagina 1 din 1
