Nava Școală Mircea pleacă astăzi, la ora 11.00, în marşul său anual de instrucție, în Marea Mediterană și Marea Adriatică, cu escale în porturile Bari din Italia, Tivat din Muntenegru și Pireu din Grecia
Alături de echipajul de bază al navei, la bord se vor ambarca 48 de elevi din anul I ai Şcolii Militare de Maiştri Militari de Marină „Amiral Ion Murgescu”, 51 de cadeți și 14 instructori germani. Nemții se antrenează la bordul „bricului”, alături de cadeții noștri, întrucât nava lor școală, „soră” a lui Mircea, pe numele său Gorch Fock II, se află în reparație capitală. Acesta este al doilea astfel de voiaj cu echipaj mixt după cel care a avut loc anul trecut.
Marşul de instrucție ce cuprinde peste 2000 de mile marine, cu o  durată de 31 de zile reprezintă o oportunitate deosebită de instruire a cadeţilor români şi germani şi un bun prilej de probare, în cadru competitiv, a calităţilor navei şi a echipajului acesteia.
Nava Şcoală „MIRCEA”, care tocmai a împlinit 79 de ani de când a intrat în serviciul Marinei Militare, este un velier clasa A tip bark, cu trei arbori, înaltă de 44 de metri, cu 23 de vele ce însumează o suprafaţă totală de 1.750 metri pătraţi. Aceasta a fost construită, în perioada 1938-1939, la Şantierul Naval „Blohm & Voss” din Hamburg, Germania. Din seria sa, mai fac parte navele „Eagle” - SUA, „Gorch Fock I” - Germania, „Gorch Fock II” – Germania şi „Sagres” - Portugalia.
Pagina 1 din 1
