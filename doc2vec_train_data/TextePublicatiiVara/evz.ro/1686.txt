Aleșii locali, primarii, viceprimarii, preşedinţii şi vicepreşedinţii consiliilor judeţene au dreptul să dețină PFA. Asta au decis  membrii Comisiei speciale pentru elaborarea Codului administrative.
Raportul privind acest act normativ a fost adoptat cu 12 voturi pentru şi doar unul împotrivă – senatorul USR Florina Presadă.
Proiectul merge la Senat, pentru vot în plen, forul decizional fiind Camera Deputaților.
Comisia a eliminat un text de lege referitor la incompatibilităţile aleşilor locali, care prevedea că cei menţionaţi nu pot avea calitatea de persoană fizică autorizată sau de persoană care exploatează o întreprindere individuală sau o întreprindere familială, dacă intră în relaţii comerciale cu instituţii publice.
Totuși, deputatul PSD Marcel Ciolacu a dat asigurări că nici pe viitor aleșii locali nu vor putea face afaceri cu statul.
"Nu fac nicio afacere cu statul. Sunt alte legi care reglementează aceste lucruri, deci nu se poate extinde. Sunt sute de cazuri de primari care au avut PFA - sunt asociaţiile agricole -, au accesat fonduri europene, au candidat la primărie, au fost aleşi primari - în principal, eliminarea punctului f) a fost pentru primari, şi pe urmă a trebuit să aleagă. Ori înstrăinau PFA-ul, ceea ce însemna să dea toţi banii înapoi la fonduri europene - vorbim de accesare de fonduri europene, de impozite şi taxe şi de dezvoltare a comunităţii - sau îşi pierdeau calitatea de primar. Nu pot să candideze, aici a fost discuţia, domnul director (n.r. - directorul ANI) ne-a lămurit", a precizat Ciolacu, citat de Agerpres.
Pagina 1 din 1
