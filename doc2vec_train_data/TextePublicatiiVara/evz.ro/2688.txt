Comentarii | 156 Vizualizari
Preşedintele PNL, Ludovic Orban, a anunţat luni că Biroul Executiv al liberalilor a aprobat de principiu textul moţiunii de cenzură, stabilindu-se ca acest document să fie depus în jurul datei de 20 iunie. Reamintim că dosarul angajărilor fictive de la DGASPC Teleorman, în care procurorii DNA au cerut închisoare cu executare pentru liderul PSD, Liviu Dragnea, va ajunge la final pe 21 iunie, la Instanța supremă.
Orban a anunțat că este posibil să existe anumite modificări pe textul actual al documentului înaintat de PNL.
„Am aprobat de principiu textul moţiunii de cenzură, el va fi practic adus la forma semifinită a PNL până mâine la ora 17.00. În baza acestui text vom discuta cu toţi ceilalţi parteneri care vor veni să susţină moţiunea de cenzură. Suntem deschişi la completarea acestui text, suntem deschişi la îmbunătăţirea acestui text, la introducerea de noi teme şi motive care să stea la baza moţiunii de cenzură. De asemenea, am stabilit ca şi calendar de principiu depunerea moţiunii de cenzură aproximativ în jurul datei de 20 iunie", a declarat Orban, după Biroul executiv al PNL, conform AGERPRES.
El a arătat că discuţiile au vizat şi stadiul negocierilor privind susţinerea moţiunii de cenzură, însă a precizat că semnăturile privind acest document vor fi prezentate în momentul în care se vor finaliza aceste negocieri. Orban a spus că deja au existat discuţii cu parlamentarii din formaţiunea Pro România şi s-a declarat convins că aceştia vor susţine moţiunea de cenzură.
„Moţiunea de cenzură este un instrument prin care vrem să punem punct acestei guvernări nocive pentru România”, a mai spus liderul PNL.
El a precizat că în şedinţa BEx s-a discutat de principiu şi despre organizarea de proteste în fiecare judeţ din România în cursul procedurii de depunere a moţiunii de cenzură.
Pagina 1 din 1
