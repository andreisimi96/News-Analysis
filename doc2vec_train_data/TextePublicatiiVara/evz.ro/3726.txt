Pe 17 mai 2018, președintele PNL, Ludovic Orban a anunțat într-o conferință de presă depunerea unei plîngeri penale împotriva premierului Viorica Dăncilă sub acuzația de Înaltă Trădare.
Printre altele, premierul e acuzat c-a făcut o vizită în Israel, pe parcursul căreia ar fi negociat în secret înțelegeri care au adus atingere siguranței naționale, interesului național, îndemnată la aceasta fiind și de consilierii israelieni, denunțați de Ludovic Orban ca fiind spioni Mossad.
Așa cum am mai scris nu e vorba de un text publicat de Ludovic Orban pe Facebook, de o insinuare făcută la un talk-show fără viitor la o televiziune de știri în weekend, cînd la pupitru rămîn rezervele și invitații sînt după criteriul cine vrea să vină în timpul său liber, ci de o plîngere penală. Plîngerea nu e făcută de un cetățean Turmentat de atîta bere și atîta vin, nici măcar de un ONG din Fălticeni, cu sediul la bodega din colț, unde Societatea civilă poate să bea pe datorie, ci de președintele PNL, liderul Opoziției, inevitabil premierul viitorului Guvern, dacă PNL cîștigă alegerile parlamentare sau PSD pierde majoritatea prin manevrele Noii Securități.
Potrivit Codului de procedură penală, dacă fapta nu există, plîngerea se clasează.
În cazul Vioricăi Dăncilă, plîngerea trebuia soluționată în procedură de urgență.
Era vorba de premierul României.
Dacă exista cel mai mic indiciu că plîngerea se referea la fapte care au avut loc, atunci împotriva Vioricăi Dăncilă trebuiau declanșate procedurile suspendării din funcție. Nu de alta, dar acuzațiile lui Ludovic Orban vizau fapte comise de Viorica Dăncilă în exercițiu funcției de premier. Trebuia suspendată, deoarece Înalt Trădătoarea își putea continua în fruntea Guvernului activitatea sa împotriva siguranței naționale.
Dacă însă plîngerea era o glumă iresponsabilă (iresponsabilă, deoarece cu așa acuzații nu te joci nici măcar în visele erotice adolescentine), atunci, potrivit Codului de procedură penală, dat fiind că fapta nu există, plîngerea trebuia clasată.
Era de datoria DIICOT să procedeze de urgență.
Mai era însă o instituție care trebuia să tranșeze imediat chestiunea: SRI.
Faptele acuzate de civilul Ludovic Orban vizau chestiuni de siguranță națională.
Dacă ar fi existat cel mai mic indiciu că Viorica Dăncilă a comis faptele de Înaltă Trădare, SRI-ul ar fi trebuit nu numai să știe, dar și să informeze, ba chiar să intervină pentru a o scoate din joc la început în chip discret. E o practică în viața politică din alte țări ca un caz de Trădare la nivel înalt să se rezolve mai întîi prin plecarea demnitarului din funcție pentru a nu afecta chiar imaginea țării.
Din cîte se vede, un civil, Ludovic Orban, pretinde, prin plîngerea depusă la Parchet, că e mai bine informat decît ditamai SRI-ul, consumator uriaș de bani de la buget, tocmai pentru a ști înaintea civililor dacă la nivel înalt are loc sau chiar se pune la cale un caz de Înaltă Trădare.
Să presupunem, de dragul jocului, că SRI n-a știut nimic de Înalta Trădare din partea premierului, că aflat și el, uluit, de asta, de la civilul Ludovic Orban. Conducerea SRI avea obligația să dea purceadă imediat la o anchetă pentru a vedea dacă acuzațiile erau adevărate și dacă da să emită un Comunicat prin care Ludovic Orban să fie confirmat. Chiar dacă asta ar fi însemnat autodesființarea SRI (ce rost are să mai ținem un Serviciu pe care-l întrece în materie de informații de siguranță națională un civil?!).
Dacă plîngerea ar fi fost un fonfleu, un fake news, avînd în vederea gravitatea cazului (premierul acuzat de Înaltă Trădare printr-o plîngere penală de liderul Opoziției), SRI avea obligația să reacționeze imediat printr-un Comunicat care să susțină că instituția n-are date menite a confirma plîngerea.
