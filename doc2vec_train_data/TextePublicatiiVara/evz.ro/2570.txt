Observatorii au profețit un eșec al reuniunii liderilor primelor șapte puteri ale lumii, afi rmând că diferențele dintre Donald Trump și omologii săi sunt ireductibile. Surpriză însă: aceștia au reușit să se înțeleagă, semnând un comunicat comun. A doua surpriză: după plecarea lui Trump, acesta este atacat dur, în absență, de gazda reuniunii. A treia surpriză: Trump răspunde prin retragerea semnăturii.
După ce, împotriva tuturor predicțiilor, cei șapte lideri căzuseră de acord asupra unui comunicat comun, la conferința de presă de închidere a reuniunii, premierul canadian Justin Trudeau s-a lansat într-un atac dur și surprinzător la adresa lui Donald Trump, legat în special de taxelor la oțel și aluminiu.
Liderul american, care plecase deja spre Singapore, pentru întâlnirea istorică de marți cu Kim Jong Un, a reacționat imediat pe Twitter, anunțând că își retrage semnătura de pe comunicatul comun.
„Premierul Justin Trudeau al Canadei s-a purtat atât de delicat și de gentil în timpul întâlnirilor G7 doar pentru a ține o conferință de presă după plecarea mea și a spune că ‘taxele Statelor Unite sunt o insultă’ și că ‘nu ne vom lăsa călcați în picioare”. Foarte necinstit și slab. Taxele noastre sunt un răspuns la cele 270% la lactate”, a scris Trump.
Taxele uriașe de aproape 300% cu care Canada încarcă importurile de lactate din Statele Unite sunt unul dintre reproșurile cele mai vehemente pe care administrația Trump le face regimului Trudeau.
„Din cauza neadevărurilor spuse de Justin la conferința sa de presă și a taxelor mari pe care Canada le impune fermierilor, muncitorilor și companiilor americane, am dat dispoziție reprezentanților noștri să retragă semnătura de pe comunicat și analizăm posibilitatea instituirii de taxe vamale pentru automobilele care inundă piața americană”, a scris Trump.
Instituirea de taxe asupra autoturismelor ar reprezenta pentru Canada și Uniunea Europeană o lovitură mai mare decât cele la oțel și aluminiu. În prezent, UE taxează cu 10% mașinile importate din Statele Unite, în vreme ce SUA taxează cu doar 2,5% mașinile din UE.
Un purtător de cuvânt al lui Justin Trudeau a răspuns acuzațiilor lui Donald Trump cu următorul comunicat: „Prim-ministrul nu a spus nimic din ce nu a spus anterior – atât public cât și în discuțiile private cu președintele.”
Concesiile făcute de pomană
În comunicatul final de pe care Trump și-a retras semnătura, un document fără caracter obligatoriu, cei șapte lideri păreau să fi ajuns la un compromis în ceea ce privește comerțul, făcând o serie de concesii președintelui american.
Comunicatul preciza că liberul-schimb trebuie să fie „reciproc” și „liber, echitabil și mutual”. Trump a repetat în numeroase rânduri că actualele relații comerciale cu aliații sunt dezechilibrate și incorecte, păgubind Statele Unite, ajunse la un deficit uriaș, de 801 miliarde de dolari pe an.
Comerțul și Iranul
Comunicatul mai preciza: „Ne angajăm să modernizăm Organizația Mondială a Comerțului, pentru a o face mai corectă” și „vom face tot posibilul pentru a reduce barierele tarifare, barierele netarifare și subvențiile.”
O concesie în favoarea lui Trump a fost și angajamentul celor șapte de a împiedica Teheranul să producă arma atomică.
