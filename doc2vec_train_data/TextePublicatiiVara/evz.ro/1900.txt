O femeie din Tulcea este cercetată penal pentru loviri şi alte violenţe, după ce în dorința de a își apăra fiica, a intrat într-o unitate şcolară din municipiul Tulcea şi a agresat o profesoară şi un elev.
„În urma altercaţiei verbale între cei doi copii, fata şi-a sunat mama, P.L., în vârstă de 46 de ani, care a venit la şcoală şi a vrut să-l apostrofeze pe copil. Însă o profesoară a intervenit şi a fost lovită şi ea”, a menţionează autoritățile locale, citate de Agerpres.
Autorităţile au întocmit actele premergătoare cercetării penale împotriva mamei agresoare care este acuzată de săvârşirea infracţiunii de loviri şi alte violenţe. „Unitatea de învăţământ are paza asigurată de o persoană angajată cu acest scop”, a precizat reprezentantul Inspectoratul de Poliţie al Judeţului (IPJ) Tulcea.
Potrivit autorităţilor, cele două victime ale P.L. nu au necesitat internare în spital.  Acesta este cel de-al doilea caz de violenţă în care sunt implicaţi elevi anchetat de autorităţi şi făcut public în acest an. În luna martie, două eleve ale Colegiului agricol „Nicolae Cornăţeanu” din municipiul Tulcea s-au ales cu dosar penal după ce au lovit o colegă, acuzând-o că a copiat la un test susţinut la ora de chimie.
Incidentul petrecut într-o staţie de autobuz de la marginea oraşului Tulcea a fost filmat de prietenii agresoarelor care au postat imaginile pe o reţea de socializare.
Pagina 1 din 1
