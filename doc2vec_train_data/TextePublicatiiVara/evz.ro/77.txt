Procedura de Infringement declanșată de Comisia Europeană împotriva a 11 state membre UE, printre care se numără și România, este una standard, pentru netranspunerea unei directive eurpene în legislația națională, potrivit unei declaraţii făcute, vineri, de un purtător de cuvânt al Comisiei Europene. Oficialul a punctat faptul că transpunerea directivei privind respectarea prezumției de nevinovăție nu va contrazice lupta împotriva corupției și a crimei organizate, precizează Hotnews.ro.
„O nouă directivă a UE, adoptată în februarie 2016, a intrat în vigoare în aprilie 2018, și armonizează garanțiile specifice din Europa pentru a asigura prezumția de nevinovăție a oricui este acuzat sau suspectat de o infracțiune de către poliție sau autorități judiciare”, se arată în textul precizărilor făcute de purtătorului de cuvânt al CE. El a mai menţionat că “… procedura standard este ca Comisia să lanseze infringement-uri împotriva statelor membre care nu comunică măsurile de transpunere a unei directive europene până la termenul stabilit, în acest caz, aprilie 2018. Această situație privește 11 state membre, inclusiv România.
Având în vedere cadrul general în care se desfășoară în prezent discuțiile, Comisia reamintește că transpunerea directivei nu ar contrazice obiectivele legitime, cum ar fi lupta împotriva crimei organizate sau a corupției”.
Nu reformă a justiției, ci respectarea prezumției de nevinovăție, este ceea ce a cerut Comisia Europeană care a informat reprezentanțele sale din 11 state membre, printre care și România, că în aprilie 2018 a expirat termenul prevăzut pentru transpunerea în legislația națională a directivei care obligă autoritățile să protejeze prezumția de nevinovăție a justițiabililor. Convingerea membrilor Comisiei Europene este aceea că directiva a fost speculate din punct de vedere politic, existând manipulări în raport de interesele în justiție ale celor care s-au folost de el. În ceea ce priveşte România, surse europene, citate de hotnews.ro, au arătat că membrii Comisiei Europeană nu au solicitat în niciun fel reforma generală a codurilor penale.  Potrivit sursei citate, modificările solicitate de CE pentru transpunerea directivei au fost deja transmise la Parlament de către Ministerul Justiției încă de la finalul anului trecut, fără ca, pânâ în acest moment, să se dispună adoptarea lor.
România și celelalte 10 state în cauză au fost notificate de Comisia Europeană pentru declanșarea automată a procedurii de infringement precontencioase, ca urmare a faptului că în aprilie 2018 a expirat termenul de transpunere a Directivei 343 din 9 martie 2016 privind consolidarea anumitor aspecte ale prezumției de nevinovăție și a dreptului de a fi prezent la proces în cadrul procedurilor penale.
Una din prevederile directive europene se referă la prezumția de nevinovăție, considerată, în textul Comisiei Europene, ca fiind încălcată în cazul în care declarații publice ale autorităților publice sau decizii judiciare, altele decât cele privind stabilirea vinovăției, se referă la o persoană suspectată sau acuzată ca fiind vinovată, atât timp cât vinovăția persoanei respective nu a fost dovedită conform legii. „Aceste declarații și decizii judiciare nu ar trebui să reflecte opinia că persoana respectivă este vinovată” - mai prevede directiva.
Fostul președinte Traian Băsescu a atras atenţia pe Facebook asupra faptului că „astăzi, Comisia Europeană a declanşat procedura de infringement împotriva României pentru neintroducerea în Codul de Procedură Penală şi în Codul Penal a prevederilor acestei directive”. Fostul lider de la Cotroceni face referire la situaţia de “prag pentru abuz în serviciu”, ceea ce e fals: directiva nu se referă la abuzul în serviciu sau la introducerea vreunui prag valoric privind această faptă.
