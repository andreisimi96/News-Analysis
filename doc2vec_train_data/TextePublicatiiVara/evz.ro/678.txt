O explozie urmată de un incendiu s-a produs joi dimineaţă într-un apartament al unui bloc din municipiul Brăila, iar în urma deflagraţiei proprietarul locuinţei a fost rănit.
În jurul orei 10.00, în cartierul Viziru din orașul Brăila a avut loc o explozie urmată de un incendiu. Deflagraţia s-a produs la etajul al treilea al unui bloc cu patru nivele.
Proprietarul apartamentului în care a avut loc explozia este un bătrân de 83 de ani care era singur acasă şi care a fost rănit. El se află acum în grija medicilor de la SMURD sosiţi la faţa locului, este conştient şi în stare stabilă, au precizat reprezentanţii ISU.
La faţa locului au fost mobilizate mai multe echipaje de pompieri, iar incendiul a fost stins, echipajele ISU intervenind acum în bloc pentru a vedea dacă şi în alte apartamente sunt pagube. La o primă evaluare, au fost stricăciuni doar în balconul în care a avut loc deflagraţia, nu şi la locuinţele vecinilor.
Cel mai probabil, explozia a avut loc din  cauza unei acumulări de gaze pe balconul apartamentului.
Pagina 1 din 1
