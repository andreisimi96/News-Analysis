Un actor britanic, idol a milioane de tineri din întreaga lume, a leşinat, miercuri dimineaţă, în Aeroportul Oradea. Mark Fleichmann, cunoscut pentru rolurile sale din filmul Inception și din serialele Being Human ori Wolfblood, populare printre adolescenți, a fost preluat de un echipaj cu medic al SMURD Bihor şi a primit îngrijiri medicale la Unitatea de Primire a Urgenţelor.
Actorul se afla în România pentru filmări. „Apelul a fost în jurul orei 9, iar pacientul se afla lângă avion. Când am ajuns noi, era conştient”, a declarat dr. Alexandru Mateoc, medic în cadrul SMURD-UPU Bihor, pentru bihoreanul.
Potrivit acestuia, actorul a primit primele îngrijiri medicale pe aeroport, iar apoi a fost transportat la Unitatea de Primire a Urgențelor, unde a fost supus unor investigaţii medicale suplimentare.
În urma analizelor a reieşit că lui Fleichmann i s-a făcut rău pe fondul oboselii şi a unei reacţii alergice. „Nu s-a putut stabili dacă a fost generat de un medicament pe care l-a luat sau de la un aliment pe care l-a consumat la micul dejun”, a spus medicul.
Cert este că Fleichmann a primit tratament intravenos specific, după care şi-a continuat drumul spre Bucureşti, mulţumind personalului medical de la UPU Bihor pentru modul în care a fost tratat. “Iniţial a fost speriat, pentru că în Marea Britanie, în Unităţile de Primire a Urgenţelor, lucrează doar paramedici şi a crezut că şi aici e la fel. S-a liniştit când a aflat că a fost tratat de un medic”, a mai declarat Mateoc.
În vârstă de 45 ani, Mark Fleichmann a mai jucat și în seriale precum Wolfblood Secrets, Doctors, Dark Matters: Twisted But True sau The Five.
Pagina 1 din 1
