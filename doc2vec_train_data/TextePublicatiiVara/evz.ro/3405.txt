Noi înregistrări incendiare cu procurorul de la DNA Ploiești, Mircea Negulescu, au apărut joi seara, la Antena 3. Portocală voia să o aresteze pe soția fostului procuror al Parchetului de pe lângă Curtea de Apel Ploiești, Liviu Tudose.
Tudose a fost achitat joi de ÎCCJ în dosarul lui Sebastian Ghiță.        Fostul deputat Vlad Cosma a prezentat la Antena 3 o înregistrare în care procurorul Negulescu i-a mărturisit că și-ar dori ca Liviu Tudose să fie „spânzurat în pădure la Păulești”. „Am făcut referire la această înregistrare în declarația de la Înalta Curte, declarație în dosarul în care vedem aceste achitări. Este una din înregistrările la care am făcut referire în dosarul de la Parchetul General în care sunt cercetați cei doi procurori, Mircea Negulescu și Lucian Onea. Din momentul în care am fost audiat la Înalta Curte și distinșii judecători de acolo au notat în declarații despre ce e vorba în înregistrare, deci am considerat că nu era momentul să o mai difuzez în spațiul public, să nu se interpreteze că încercam să influențez o decizie. Azi am aflat că ce am spus a fost verificat și s-a dispus achitare. Înregistrarea e din primăvara-vara 2016, moment în care domnii Liviu Tudose, Viorel Dosaru, Constantin Ispas și Mihăilă erau în arest. Aceste măsuri de arest preventiv fuseseră inițiate de unitatea „haules” de la Ploiești, clanul domnului Negulescu, Domnul Negulescu, că speră să îl găsească pe Tudose spânzurat avea în spate o idee malefică. Negulescu își dorea să o aresteze și pe soția lui Tudose. Doamna e judecător la Curtea de Apel Ploiești și voia să-i însceneze o arestare pentru a-l determina psihic pe Tudose să recunoască faptele pentru care azi a fost achitat. Așa gândeau Mircea Negulescu și Lucian Onea, cei care au lucrat la acest dosar”, precizează Vlad Cosma, la Antena3 .        Vlad Cosma a făcut referire despre această înregistrare în fața magistraților instanței supreme, la momentul în care a fost audiat în calitate de martor în dosarul în care Sebastian Ghiță a fost acuzat de fapte de corupție, alături de Liviu Tudose. „Am asistat la momentul la care persoana asta a dat o declaraţie de martor cu identitate reală în prezenţa mea, iar la scurt timp tot în prezenţa mea a dat declaraţie de martor protejată, în care susţinea declaraţia de martor real. S-a terminat declaraţia domnului şi a venit rândul declaraţiei mele tot în prezenta acelei persoane. Îmi aduc aminte de râsetele lui Onea, lui Negulescu şi ale poliţistului judiciar Iordache, din birou când se introduceau pasaje neadevărate, care mă incriminau pe mine. Trebuia să semnez declaraţia pe care nu am citit-o, dar am văzut ce s-a redactat şi era în stilul lui Negulescu: "Am auzit, mi se pare că, ştiu că...". Am auzit cum cei doi spuneau despre Ispas că e un jegos, o zdreanţă. (...) De procurorul Tudose, Negulescu zicea că speră să-l găsească spânzurat de un pom în pădure la Păuleşti”, preciza atunci Vlad Cosma, menționând că poate pune la dispoziţie înregistrarea, pentru a demonstra ceea ce a menționat.
