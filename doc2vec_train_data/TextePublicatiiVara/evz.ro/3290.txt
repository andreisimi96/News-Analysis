Coreea de Nord nu va avea parte de un câștig neașteptat, așa cum se vehiculase, în urma summit-ului istoric dintre președintele american Donald Trump și liderul nord-coreean Kim Jong-un. După ce apăruseră informații conform cărora multe dintre cerințele vechi ale Phenianului ar putea fi îndeplinite curând, Trump anunță o poziție fermă a Washingtonului.
La întoarcerea din Singapore, Trump a afirmat că i-ar plăcea să aducă acasă militarii americani din peninsula coreeană, din cauza costurilor, potrivit comentariilor făcute pentru Fox News la bordul aeronavei prezidenţiale Air Force One. Totuși, subiectul nu este de actualitate, dar „la momentul potrivit, va fi”, a afirmat Trump, conform Daily Mail.
Președintele a spus că nu există o înțelegere, deocamdată, care să prevadă că denuclearizarea peninsulei ar aduce oprirea exercițiilor militare în zonă.
„De fapt, sincer, nu a fost niciodată discutată. Sunt sigur că i-ar plăcea (lui Kim - n.r.). Nu a fost niciodată o opțiune pe masă. Cred că ne-am înțeles de la început că nu a fost niciodată de negociat”, a spus Trump.
În același timp, oficialii reconfirmă sancțiunile economice asupra statului. Sancţiunile împotriva Coreei de Nord vor fi ridicate doar după denuclearizarea completă, a declarat joi la Seul secretarul de stat american, Mike Pompeo. Fostul director CIA s-a întâlnit la Seul cu preşedintele Coreei de Sud, Moon Jae-in. În continuare, şeful diplomaţiei americane va merge la Beijing, pentru a prezenta şi oficialilor chinezi rezultatele summitului Trump-Kim, conform AGERPRES .
Secretarul de stat a afirmat că mai trebuie discutate multe subiecte cu conducerea de la Phenian, dar a insistat că eforturile SUA vor duce la denuclearizarea peninsulei coreene.
„Sunt multe puncte de vedere diferite privind rezultatele summitului, dar cel mai important este că a permis întregii lumi - inclusiv americanilor, japonezilor şi chinezilor - să scape de ameninţarea unui război nuclear şi a rachetelor cu rază lungă de acţiune”, a insistat el.
Întâlnirea dintre Trump și Kim a culminat cu semnarea unui acord foarte vag, prin care statul asiatic se obligă să continue procesul de denuclearizare a peninsulei. În același timp, Trump afirmase, spre surprinderea tuturor, că va pune în aplicare planul de a-i retrage pe cei aproape 30.000 de soldați americani din Coreea de Sud.
Declarația lui Trump cu privire la retragerea forțelor vine ca o surpriză, atât pentru Coreea de Sud, cât și pentru oficialii armatei SUA, care s-au opus mereu unei astfel de măsuri, raportează Reuters. Trump a făcut aceste afirmații în timpul conferinței de presă de după summit, numind exercițiile militare scumpe și „provocatoare”.
Seulul a transmis că trebuie să își dea seama „de înțelesul precis sau de intențiile” promisiunilor lui Trump, afirmând că este „dispus să exploreze măsuri variate pentru a ajuta la progresarea discuțiilor”.
Un purtător de cuvânt al forțelor militare americane din Coreea a confirmat faptul că armata nu a primit niciun ordin să înceteze exercițiile comune, în timp ce reprezentanți ai Pentagonului nu au reușit să detalieze promisiune făcută de Trump, promițând că vor reveni cu amănunte, conform sursei citate.
Pagina 1 din 1
