Klaus Iohannis se întâlnește marți, începând cu orele 14:00, cu ambasadorii UE acreditați la București. Întâlnirea va avea loc la Ambasada Republicii Bulgaria, cu prilejul reuniunii tradiționale semestriale organizate de statul membru care deține Președinția Consiliului Uniunii Europene.
„În cadrul discuţiilor referitoare la evoluţiile din plan intern, preşedintele României va vorbi despre consolidarea democraţiei şi a statului de drept, ca elemente esenţiale pentru parcursul viitor al ţării noastre. În acest context, preşedintele Klaus Iohannis va sublinia angajamentul său puternic în ceea ce priveşte respectarea principiilor statului de drept, consolidarea independenţei justiţiei şi continuarea luptei împotriva corupţiei", arată Administraţia Prezidenţială într-un comunicat.
De asemenea, migrația, securitatea Uniunii Europene, Piața Internă, viitorul buget al Uniunii pentru perioada 2021-2027 și relațiile externe ale Uniunii dar și viitoarea Președinție română a Consiliului Uniunii Europene din 2019 se vor afla pe ordinea de zi a întâlnirii.
În cadrul întâlnirii organizate de Ambasada Republicii Bulgaria, țară care deține în prezent Președinția Consiliului Uniunii Europene, președintele Klaus Iohannis va reitera mesajul potrivit căruia România sprijină o Uniune solidă și coerentă, în care toate statele membre să contribuie la consolidarea proiectului european, bazat pe valorile și principiile fundamentale ale unității, solidarității, egalității de tratament și convergenței.
Totodată, președintele României va sublinia că viitoarea Președinție română a Consiliul UE va avea în prim-plan cetățeanul și va urmări ca politicile Uniunii Europene să se raporteze în permanență la principiul coeziunii, ca valoare comună a Uniunii. În acest spirit, de coeziune europeană, țara noastră se va pregăti pentru Summitul de la Sibiu, din 9 mai 2019, dedicat definirii viitoarei agende strategice a Uniunii pentru perioada 2019 – 2024.
Cât privește viitorul buget al Uniunii pentru perioada 2021-2027, Președintele Klaus Iohannis va preciza că soluția de compromis care va rezulta din negocieri trebuie să fie echilibrată și să răspundă atât noilor priorități ale Uniunii, precum protecția frontierelor, migrație, Erasmus, inovare, apărare, cât și să păstreze un nivel de finanțare semnificativ pentru politicile tradiționale, respectiv coeziunea și politica agricolă comună.
Pagina 1 din 1
