Acțiune civică fără precedent la Timișoara, unde cetățenii sunt chemați la începutul săptămânii voitoare să participe la curățarea zonei centrale. Nu e o acțiune de curățenie obișnuită, ci se vor colecta chiștoacele de țigări.
„Chiștoc clean”, acțiune organizată de cei de la Platforma România 100,  unde sunt bineveniți voluntarii care vor să strângă mucuri de țigări, va avea loc marți, 5 iunie, la ora 17.30. Întâlnirea se dă la Intrarea Ormos Zsigmond (lângă Castelul Huniade). Organizatorii aduc sacii și mănușile. „Știați că în fiecare kilogram de gunoi se estimează că avem 45 de mucuri de țigară și că 35% din totalul deșeurilor strânse din parcuri și de pe trotuare sunt tot mucuri de țigară? Inspirați de colegii de la RO100 Victoriei din București, este momentul să spunem «nu» chiștoacelor de țigări aruncate pe jos și în Timișoara! De Ziua mondială a mediului înconjurător, vă așteptăm alături de noi la o acțiune amplă de colectare a chiștoacelor de țigări din Piața Victoriei și zonele adiacente”, transmit organizatorii.
Pagina 1 din 1
