Secretarul general al NATO Jens Stoltenberg a criticat Rusia în timpul unei vizite în Polonia de luni, repetând apelul ca Moscova să-şi accepte responsabilitatea pentru doborârea, în 2014, a celebrului avion MH17 al Malaysia Airlines deasupra Ucrainei. În repetate rânduri, oficialii ruși au negat aceste acuzații, calificându-le drept declarații care au scopul de a întina reputația statului.
„Sunt de acord cu guvernul olandez, care îi cere Rusiei să-şi asume responsabilitatea pentru incidentul aviatic”, a spus Stoltenberg, descriind evenimentul care a provocat moartea tuturor celor 298 de oameni aflaţi la bord drept o „consecinţă directă” a agresiunii ruse asupra Ucrainei, conform AGERPRES .
Olanda şi Austria au acuzat Rusia de doborârea zborului MH17 după ce o echipă de anchetatori internaţionali au descoperit că sistemul antiaerian Buk utilizat pentru a lovi avionul îi aparţinea Rusiei.
Stoltenberg, invocând amestecul Rusiei în alegeri, atacuri cibernetice şi folosirea forţei militare împotriva ţărilor vecine, a spus că această Rusie „mai hotărâtă” este una dintre cele mai mari provocări de securitate pentru statele NATO.
Secretarul general i-a asigurat pe delegaţii de la Adunarea Parlamentară a NATO, desfăşurată la Varşovia, că Alianţa va răspunde la această provocare cu o combinaţie de disuasiune şi dialog politic.
Ucraina şi Georgia au fost descrise drept „parteneri apropiaţi ai NATO”, în contextul în care Jens Stoltenberg a anunţat continuarea sprijinului politic pentru cele două ţări vecine cu Rusia.
Stoltenberg s-a întâlnit cu preşedintele polonez Andrzej Duda luni după discursul său din faţa Adunării Parlamentare a NATO, care a mai discutat şi despre extremismul organizaţiei Statul Islamic în Orientul Mijlociu sau despre situaţia din Afganistan.
Pagina 1 din 1
