Viceprimarul Capitalei, Aurelian Bădulescu, le-a spus, joi, consilierilor USR care au votat împotriva unui proiect privind învățământul și sănătatea, că sunt „javre”, „fraieri”, „bulangii” şi „animale”.
Ultimul proiect de pe ordinea de zi de ieri a Consiliului General al Municipiului București (CGMB) a fost o hotărâre privind cooperarea dintre Consiliul Local Sector 4 şi Universitatea de Medicină şi Farmacie „Carol Davila”, în vederea construirii unor noi imobile destinate relocării Facultăţii de Medicină Dentară.
Proiectul a trecut la vot, cu sprijinul majorității PSD-ALDE din Primăria Capitalei, în timp ce USR a votat împotrivă.
Înainte ca ședința să fie declarată închisă, viceprimarul Capitalei le-a strigat USR-iștilor că sunt niște „fraieri”:
Întrebat de jurnalişti de ce a avut acea reacţie, Bădulescu a spus că USR-iști merită acest tip de limbaj.
„O să vă spun de ce şi îmi asum acest lucru. Aşa cum aţi putut observa, era un proiect care viza o nouă locaţie pentru care Facultatea de Medicină şi cea de Stomatologie au implorat să se aloce pentru a putea continua actul medical. Adică se discuta despre aducerea unei instituţii de învăţământ de nivel academic în Sectorul 4 pentru că nu mai au unde să înveţe. Vi se pare că nu merită acest limbaj din partea mea?", a spus acesta.
În replică, USR i-a cerut primarului Capitalei, Gabriela Firea, să-i retragă viceprimarului sprijinul politic și a explicat de ce a votat împotrivă:
„Era în contradicție cu un alt proiect anunțat deja de Guvern care prevede construirea unor noi clădiri ale Facultății de Medicină în Mogoșoaia, în cadrul viitorului Spital Republican. În al doilea rând, proiectul supus ieri la vot prevedea construirea acestor facilități pe spațiul verde în incinta Parcului Orășelul Copiilor ceea ce este deopotrivă ilegal și inoportun”.
Pagina 1 din 1
