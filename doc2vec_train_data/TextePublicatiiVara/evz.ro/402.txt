Cinci persoane și-au pierdut viața, noaptea trecută, în Timiș, în timpul unui accident cumplit de circulație. Acesta a avut loc între localitățile Uivar și Pustiniș. Cinci adulți și un copil de 8 ani se aflau într-un autoturism cu numere de Belgia și se întorceau spre casă.
O curbă de la ieșirea din Pustiniș le-a fost, însă, fatală, după ce șoferul a pierdut controlul volanului. ISU Timiş a intervenit cu o autospecială de stingere cu apă şi spumă, o autospecială de descarcerare grea, două ambulanţe SMURD, două ambulanţe SAJ, o autospecială de transport victime multiple şi 16 subofiţeri.
Plafonul maşinii implicate în accident, un Citroen, a fost tăiat pentru ca persoanele să poată fi scoase dintre fiarele autoturismului, care se afla în afara şoselei. O femeie și trei bărbați au fost găsiți morți, iar un altul a murit la spital, la fel întâmplându-se și cu a cincea victimă, decedată marți dimineață. „Un bărbat de 45 de ani a condus un autoturism pe DN 58B, între localitățile Uivar și Pustiniș, iar la un moment dat, într-o curbă la dreapta, ar fi pierdut controlul asupra direcției de mers și ar fi părăsit partea carosabilă, ieșind în decor. În urma accidentului, cinci persoane au decedat, o femeie și patru bărbați, cu vârste cuprinse între 26 și 50 de ani. Un copil în vârstă de 8 ani a fost rănit și transportat la spital. În cauză a fost întocmit dosar penal pentru vătămare corporală din culpă și pentru ucidere din culpă”, a transmis Aurora Voicilă, purtător de cuvânt al IPJ Timiș. Singurul supraviețuitor e copilul de 8 ani.
Pagina 1 din 1
