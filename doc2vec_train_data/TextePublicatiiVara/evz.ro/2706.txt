Liviu Dragnea a declarat, într-o emisiune la postul de televiziune Antena3, că dosarul de înaltă trădare făcut pe numele premierului Viorica Dăncilă este acțiunea lui Klaus Iohannis.
„Nu știu dacă merge mai departe, dar este o comandă foarte fermă. Nu degeaba a fost pus Horodniceanu interimar. Sper să nu fie niciun procuror să riște așa mult să dea drumul la o așa demență. Foarte mulți procurori riscă să plătească greu. Frica pe care o au îi fac să nu mai aibă niciun fel de rațiune. Sunt unii care încearcă să se depărteze de această zonă diferită, sunt alții care nu vor să mai participe la astfel de execuții și sunt alții care ori de frică, rămân acolo. Au de plătit, pentru că există oameni care abia așteaptă să vorbească. Nu vor da curs la acea demență. Este o comandă de la Iohannis, fără niciun dubiu. Vor guvernul jos, să nu ducem până la capăt ceea ce ne-am propus, dar miza este să spargă coaliția”, a declarat Liviu Dragnea.
La jumătatea lunii mai, liderul PNL Ludovic Orban, a depus o plângere penală pe numele Vioricăi Dăncilă, premierul fiind acuzat de „înaltă trădare“.Parchetul de pe lângă Curtea Supremă a confirmat existenţa acestei plângeri, precum şi a alteia pe numele lui Liviu Dragnea. Liderul PNL a refuzat, iniţial, să comenteze, dar nu a infirmat informaţia, dând detalii în cadrul unei conferinţe de presă: „Am depus o sesizare la PICCJ privind anumite fapte săvârşite de Viorica Dăncilă, dar şi de preşedintele Liviu Dragnea. Această sesizare este depusă de mine, Ludovic Orban, în calitate de cetăţean al României. Am considerat o obligaţie morală pentru mine. Niciodată nu am acceptat să închid ochii, să tac, să fiu pasiv, atunci când am constatat lucruri grave care afectează interesele fundamentale ale României, iar ceea ce se întâmplă de o bună bucată de vreme riscă să distrugă orice urmă de credibilitate a României pe plan extern, riscă să dinamiteze punţi care au fost construite în zeci de ani de România şi alte ţări, de asemenea riscă să pună în pericol interese fundamentale ale României care sunt puse pe tarabă ca la talcioc de Dragnea şi de acoliţii lui pentru diferite interese de natură personală”.
Pagina 1 din 1
