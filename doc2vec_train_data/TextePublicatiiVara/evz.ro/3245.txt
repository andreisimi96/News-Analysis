Oficialii Federației de la Madrid l-au zburat din funcție pe Julen Lopetegui, cu două zile înaintea debutului la Mondial, pentru că selecționerul s-a înțeles cu „galacticii”. Ibericii vor fi conduși la turneul final de Fernando Hierro.
Fapt fără precedent în istoria Campionatelor Mondiale. O națională a rămas fără selecționer cu o zi înaintea debutului turneului final.
Julen Lopetegui a fost concediat de oficialii Federației Spaniole de Fotbal, după ce s-a înțeles cu Real Madrid. „Galacticii” au anunțat marți seară că Lopetegui va demisiona de la prima reprezentativă, după Mondial, și va veni să lucreze pe „Santiago Bernabeu”.
„Ne vedem obligați să luăm această decizie”
Bineînțeles, șefii federații au considerat că internaționalii spanioli vor fi demotivați după aflarea acestei vești. Așa că au acționat radical. „Îi mulțumim lui Julen pentru tot. Este responsabil de prezența noastră în Rusia, dar ne vedem obligați să-l demitem. Trebuie să dăm un mesaj clar pentru toți cei care lucrează la Federație. Este foarte important să câștigăm, dar sunt lucruri mai importante, precum modul de lucru. Lopetegui este un antrenor de top, dar ne vedem obligați să luăm această decizie. Federația nu putea face altceva.”
Fernando Hierro, soluție de avarie
În regim de urgență, spaniolii l-au numit selecționer pe Fernando Hierro, fost mare internațional. El a lăsat funcția de director sportiv al federației și va sta pe banca tehnică. Fostul fundaș a mai lucrat ca „principal”, în liga a doua, la Oviedo.
Pagina 1 din 1
