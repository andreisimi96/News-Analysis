Israelul a aprobat ieri construcția a 1.958 de noi case pentru coloniștii evrei în Cisiordania ocupată, conform ONG-ului Peace Now care supraveghează colonizările israeliene, preluat de AFP.
Este vorba de un număr mai mic decât cele 2.500 de unități pentru care a declarat săptămâna trecută Ministrul Apărării, Avigdor Lieberman, că intenționează să obțină aprobarea. Aceasta este prima serie de aprobări pentru construirea de locuințe în colonii, după controversata  mutare a ambasadei americane la Ierusalim, pe 14 mai, decizie care i-a înfuriat pe palestinieni și a dus la intensificarea protestelor la granița cu Gaza, unde cel puțin 61 de palestinieni au fost uciși în conflicte cu forțele israeliene, în aceeași zi. Organizația Peace Now a spus că, din lotul de miercuri, în jur de 700 de unități au primit aprobarea finală, în timp ce restul au trecut de prima etapă de aprobare, în cadrul procesului de planificare. Reprezentantul ONG-ului a spus că majoritatea viitoarelor locuințe se află în așezări izolate, în afara blocurilor compacte pe care guvernul va încerca să le păstreze în cadrul oricărui viitor acord de pace cu palestinienii. Coloniile Israelului din Cisiordania sunt considerate ilegale conform dreptului internațional, iar palestinienii li se opun vehement. Peace Now mai susține, în aceeași declarație, că s-a înregistrat o creștere a numărului de locuințe din colonii în timpul mandatului președintelui american Donald Trump, până acum, existând aproximativ 14.000 de aprobări. Reprezentantul organizației a adăugat că "este o creștere de peste trei ori față de numărul de locuințe aprobate în perioada de 18 luni dinainte de începerea mandatului său (4.476 de unități)".
Pagina 1 din 1
