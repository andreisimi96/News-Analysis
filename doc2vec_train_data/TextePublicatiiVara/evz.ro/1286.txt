Primarul General al Capitalei, Gabriela Firea, le-a urat, într-o postare pe Faceboog, viaţă lungă şi plină de realizări tuturor dascălilor. Mesajul a fost postat în contextul zilei învăţătorului, sărbătorită astăzi, 5 iunie.
"Astăzi îi aniversăm pe cei şi cele fără de care noi, adulţii de azi, nu am fi putut ajunge oameni împliniţi. Cei cărora le datorăm totul pentru că ne-au îndrumat în lumea fascinantă a scrisului, a cititului şi a matematicii, dar şi a primelor descoperiri despre lumea care ne înconjoară. Cei care ne învaţă astăzi copiii că şcoala este cel mai important pas în viaţă", a scris edilul general, într-o postare pe pagina ei de Facebook.  Firea a pomenit în postarea sa de numele lui Gheorghe Lazăr, fondatorul învăţământului românesc modern, care a pus bazele, în 1818, la Bucureşti, a primei şcoli cu predare în limba română, Şcoala de la Sfântul Sava. Renumitul dascăl s-a născut pe 5 iunie 1779.
"Lor, învăţătorilor şi învăţătoarelor noastre, dar şi celor din întreaga lume, le urez viaţă lungă şi plină de realizări şi mă înclin în faţa străduinţelor lor de a scoate oameni adevăraţi din toţi copiii care, în fiecare septembrie, încep cea mai mare realizare a vieţii lor: şcoala!", a mai scris Firea.
Pagina 1 din 1
