Donald Trump şi Kim Jong Un au schimbat marţi o strângere de mână istorică, prima dintre un preşedinte american în exerciţiu şi un lider nord-coreean.
Această imagine simbolică şi mult timp de neimaginat, după decenii de tensiuni legate de ambiţiile nucleare ale Coreii de Nord, a marcat deschiderea unui summit cu o miză extrem de importantă pentru Asia şi lumea întreagă.
Cei doi bărbaţi cu drumuri şi stiluri diferite, pe care îi separă mai mult de 30 de ani, şi-au strâns mâna îndelung în faţa unui şir mare de steaguri ale celor două ţări inamice, într-un hotel de lux de pe insula Sentosa, la Singapore. "Vom avea o relaţie formidabilă", a afirmat puţin timp după aceea Donald Trump, aşezat alături de omul forte de la Phenian, declarând-se convins că întâlnirea va fi un "succes imens". "Încântat să vă întâlnesc, domnule preşedinte", a afirmat la rândul său liderul nord-coreean. "Vechile practici şi prejudecăţi au lucrat împotriva noastră, dar le-am depăşit pe toate şi astăzi suntem aici', a spus Kim Jong Un.  După această scenă observată cu atenţie de milioane de persoane din întreaga lume, ei au avut o discuţie privată, în prezenţa interpreţilor, care a durat aproximativ 50 de minute.
Pagina 1 din 1
