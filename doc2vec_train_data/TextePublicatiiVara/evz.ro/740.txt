Ministrul Justiției, Tudorel Toader, vine cu precizări importante, după ce, în urma unei decizii a CCR, președintele Klaus Iohannis este forțat să o revoce pe șefa DNA, Laura Codruța Kovesi. Fostul judecător constituțional s-a referit, în principiu, la trei mari probleme: încălcarea Constituției, agitația creată în interiorul Parchetului anticorupție și apelul magistraților care au semnat o scrisoare critică la adresa deciziei CCR.
În declarațiile făcute, joi seara, la România TV, Tudorel Toader susține că Iohannis, dacă se încrede în principiul vehiculat în urmă cu ceva timp, cum că revocarea poate fi refuzată, pe același considerent cum și numirea magistraților în funcție poate fi, ar încălca prevederile Constituției.
„Președintele poate să încalce Constituția, pentru că nu ar fi prima dată când un român încalcă Constituția. Președintele poate să refuze mâine să o revoce, dar ministrul vine cu o altă propunere de revocare, nu se poate duce la 3 ani de interimat. (...)
Am văzut to felul de opinii, mai mult sau mai puțin științifice. Nu există decizie a CCR care să nu producă efecte juridice, care să producă efecte juridice de la altă dată decât cea a publicării în Monitorul Oficial. Obligația de a emite nu se naște peste 30 de zile sau 45 de zile de la publicarea în Monitorul Oficial, ci imediat când se publică decizia în Monitor”, a afirmat Tudorel Toader.
Șeful de la Justiție a detaliat și modul în care se va realiza numirea unui înlocuitor al lui Kovesi la conducerea DNA, după demiterea procurorului-șef.
„Ministrul organizează o selecție, un interviu transparent, selectează pe cineva, trimite la CSM, la secția de procurori, aceștia fac un interviu, care dau un aviz consultativ. Acela e trimis la Ministerul Justiției care îl trimite la președinte. Avem decizia CCR care spune că președintele poate refuza o singură dată. Tu, ca ministru, poți să vii cu o altă propunere, că avem bază de selecție. Când cerem revocarea îl revoci pe cel care e în funcție, nu pe cineva care nu e în funcție, de aceea în lege se spune că doar la numire poate să refuze, nu la revocare.
Noi toți trebuie să respectăm legea, nimeni nu e mai presus de lege”, a adăugat Toader
În cursul aceleiași zile, un comunicat al DNA atrăgea atenția cu privire la problemele pe care o astfel de decizie a CCR le pune în raport cu independența procurorilor.
„N-avem considerentele deciziei și nu știm care sunt considerentele ce susțin dispozitivele. Ceea ce se pune în executare va fi dispozitivul, acela că președintele trebuie să emită decretul de revocare a procurorului șef al DNA. Preocuparea lor nu o consider întemeiată. Statuul de magistrat nu îl poate schimba nimeni, câtă vreme Constituția prevede independența lor. Decizia nu diminuează funcționalitatea procurorilor, pentru că așa scrie în Constituție. Nu e o regândire, ci o clarificare a principiului constituțional care spune că procurorii își desfășoară activitatea sub autoritatea ministrului Justiției. Autoritatea și-au știrbit-o singuri. Când cei de la Brașov au cerut să se suspende deciziile CCR, să aplicăm deciziile GRECO, când nu se poate. Când au cerut astfel de lucruri și-au știrbit autoritatea profesională. Și-au știribit autoritatea cu fiecare achitare”, susține Tudorel Toader.
