Rupert Stadler, şeful Audi
O nouă lovitură pentru industria auto germană. Şeful Audi, Rupert Stadler, este managerul de rangul cel mai înalt arestat până acum. El a fost arestat de teamă că ar putea muşamaliza cazul.
În scandalul motoarelor diesel produse de VW, arestarea şefului Audi, Rupert Stadler, constituie o premieră. Pentru prima dată judecătorii au decis arest preventiv pentru un membru al conducerii de vârf a concernului. Tribunalul administrativ din München a eliberat luni mandat de arestare pe numele şefului Audi. Managerul a fost arestat luni dimineaţa la domiciliul său din Ingolstadt. "Învinuitul a fost prezentat judecătoarei de serviciu, care a ordonat arestarea pentru cercetări", a comunicat instanţa din capitala Bavariei. Măsura arestului preventiv a fost justificată prin pericolul ascunderii probelor. Justiţia îşi motivează astfel decizia de arest când se teme că ar putea fi nimicite probe sau influenţaţi martorii.
În faţa judecătoarei, Stadler nu a făcut declaraţii privind cauza în sine. Audierea sa va debuta cel târziu miercuri.
VW şi Audi au confirmat arestarea lui Stadler, care conduce Audi de 11 ani, şi au declarat că şi în cazul său este valabilă prezumţia de nevinovăţie. Un purtător de cuvânt al companiei Porsche SE, aflată şi ea în subordinea VW, a declarat: "Este clar că membrii Consiliului de Supraveghere al VW vor lua în discuţie această temă." Avocatul lui Stadler a refuzat să ia poziţie faţă de caz. Potrivit procuraturii, apărarea nu a făcut până acum nicio declaraţie.
Luni seară, Consiliul de Supraveghere al VW va discuta cazul Stadler, dar şi stagiul elucidării scandalului diesel în general. Stadler ar fi trebuit să ia parte la această şedinţă.
Săptămâna trecută, Parchetul din München a iniţiat cercetări împotriva lui Stadler şi a altui membru al Consiliului de Admninistraţie al Audi, pe care îi acuză de "înşelăciune şi eliberarea de atestate false". Cei doi ar fi pus în circulaţie în Europa automobile cu motoare diesel echipate cu instalaţii manipulate de purificare a noxelor de eşapament, a mai comunicat Parchetul. Din acest motiv, anchetatorii au percheziţionat cu o săptămână în urmă locuinţa privată a lui Stadler.
Pentru şeful VW, Herbert Diess, ancheta demarată împotriva lui Stadler devine o problemă tot mai mare. Pentru că el mizează pe şeful Audi în efortul de restructurare a concernului de la Wolfsburg, în portofoliul căruia se află mai multe mărci de automobile.
Mass-media au speculat în mai multe rânduri despre înlocuirea lui Stadler la vârful Audi. Indicii privind greşeli comise de Stadler nu există, potrivit surselor apropiate de caz. Până acum, Stadler a refuzat să-şi dea demisia. Familiile Porsche şi Piech l-au menţinut în funcţie în pofida numeroaselor critici.
Aparent, Stadler a ştiut după dezvăluirea manipulărilor din SUA şi de datele false privind cantitatea de noxe din Europa, dar nu a ordonat retragerea de la vânzare şi din circulaţie a automobilelor respective. Anchetatorii se bizuie în context pe cercetarea corespondenţei sale. În martie 2017 şi februarie 2018 au fost efectuate razii la sediul central Audi din Ingolstadt şi la fabrica din Neckarsulm.
Arestarea lui Rupert Stadler i-a speriat luni pe acţionarii VW. Valoarea unei acţiuni a scăzut cu 2,2 la sută la aflarea veştii arestării.
Pagina 1 din 1
