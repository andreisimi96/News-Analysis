Edi Iordănescu, antrenor care a lucrat ultima dată la Astra Giurgiu, s-a înțeles cu oficialii formației CFR Cluj și va semna un contract cu noua campioană din Liga I Betano, la finalul săptămânii.
Tehnicianul îi va lua locul lui Dan Petrescu, cel care, deși a câștigat titlul intern, nu i-a satisfăcut pe oficialii grupării din Gruia, din cauza jocului lipsit de sare și piper.
Iuliu Mureșan a confirmat înțelegerea
„Este posibil să fie Edi Iordănescu noul antrenor al CFR-ului. Încă nu este reziliat contractul cu Dan Petrescu, este plecat în vacanţă. Este posibil să fie, dacă va pleca Dan Petrescu. Noi am mai schimbat antrenorul, nu moare nimeni, trebuie să alegem bine. Am mai avut antrenori care au câștigat titluri și nu au avut trofee. Edi Iordănescu este un antrenor bun și un om serios și riguros. Noi avem o listă de jucători care e în lucru mai demult”, a declarat Iuliu Mureșan, președintele ardelenilor, care a confirmat practic acordul cu Iordănescu junior.
În vârstă de 39 de ani, Edward a mai antrenat, ca „principal”, la Steaua (1 meci), ASA Târgu Mureș, Pandurii, ȚSKA Sofia și Astra.
Pagina 1 din 1
