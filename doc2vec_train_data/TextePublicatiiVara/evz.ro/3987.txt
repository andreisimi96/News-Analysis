Serviciul Român de Informaţii a publicat luni protocolul de cooperare cu Parchetul de pe lângă Înalta Curte de Casaţie şi Justiţie şi Înalta Curte de Casaţie şi Justiţie
Serviciul Român de Informaţii a publicat luni protocolul de cooperare cu Parchetul de pe lângă Înalta Curte de Casaţie şi Justiţie şi Înalta Curte de Casaţie şi Justiţie.
CSM a reacționat prin vocea unuia dintre membrii săi, Victor Alistar, cel care reprezintă societatea civilă în Consiliu, scrie stiripesurse.ro
”Aceste protocoale au dat posibilitatea să apară acele plicuri galbene. Nu înțeleg de ce a fost nevoie de un protocol secret pentru că el reglementează modul în care se transmite corespondența că aceste lucruri erau prevăzute de legislație. Un asemenea protocol pune în discuție percepția publică asupra justiției. Vom vedea dacă a fost afectată justiția și dacă s-a încălcat dreptul la un proces echitabil. CSM trebuie să facă curat în interiorul sistemului. Vom ajunge ca magistrații să se solidarizeze cu asemenea neajunsuri. Eu le cer să nu mai dea curs la astfel de solidarizări cu sloganuri, ci să apere justiția, să redea încrederea oamenilor în ei. Secția de procurori și de judecători va decide despre solidarizarea acestor magistrați. Lucrurile nu pot rămâne așa. Unii sunt, mai degrabă, activiști decât magistrați.”, a spus Victor Alistar la un post de televiziune.
Semnarea protocolului a fost făcută ca urmare a emiterii unei solicitări cu caracter obligatoriu din partea ORNISS (martie 2006), prin care se impunea celor două instituţii încheierea unui acord reciproc de securitate, precum şi dobândirea, de PÎCCJ, a unui certificat de acreditare de securitate.
"În aplicarea dispoziţiilor ORNISS, în anul 2009 a fost semnat acordul de securitate SRI - PÎCCJ, iar în anul 2012 s-a realizat acreditarea de securitate a sistemului informatic interconectat. În luna martie 2017 a fost prelungită acreditarea până în 2020", menţionează SRI.
Printre obiectivele cooperării, potrivit protocolului, s-au numărat asigurarea de către SRI şi punerea la dispoziţia PÎCCJ şi ÎCCJ, în conformitate cu prevederile legale, a infrastructurii tehnice a sistemului necesară realizării activităţilor circumscrise domeniilor de cooperare; acordarea cu titlu gratuit de către SRI a asistenţei în domeniul protecţiei informaţiilor clasificate deţinute şi utilizate de PÎCCJ şi ÎCCJ, pentru prevenirea scurgerii de date şi informaţii cu acest caracter, transmise prin intermediul sistemului informatic; corelarea activităţilor de solicitare, avizare şi aprobare a autorizării culegerii de informaţii prin măsuri ce implică restrângerea temporară a exerciţiului unor drepturi şi libertăţi fundamentale, în condiţiile articolului 53 din Constituţia României republicată; asigurarea accesului fiecărei părţi la arhiva electronică, conform principiului "necesităţii de a cunoaşte", dar şi elaborarea şi derularea de către părţi, în domeniile complementare, de strategii, acţiuni şi programe comune.
Potrivit documentului, SRI avea ca responsabilităţi: în situaţiile în care constata existenţa unor ameninţări la adresa securităţii naţionale sau a unor fapte de terorism prevăzute de Legea nr. 535/2004, putea solicita, în condiţiile legii, autorizarea desfăşurării unor activităţi de culegere de informaţii prin restrângerea temporară a exerciţiului unor drepturi şi libertăţi fundamentale; asigura, prin persoane anume desemnate, funcţionarea sistemului de operare şi a aplicaţiilor instalate în sistem la parametrii necesari realizării în bune condiţii a atribuţiilor specifice părţilor; acorda sprijin tehnic de specialitate reprezentanţilor PÎCCJ şi ÎCCJ care asigurau securitatea sistemului la nivelul celor două instituţii şi asigura protecţia informaţiilor clasificate proprii sau recepţionate prin intermediul sistemului informatic.
