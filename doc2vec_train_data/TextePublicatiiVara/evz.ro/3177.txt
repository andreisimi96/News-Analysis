După ce a fost zburată din sistem ca o măsea stricată fi indcă a avut curajul să dezvăluie modul abuziv prin care se fac plățile către avocați pentru asistența extrajudiciară judecătoarea Lavinia Coțofană se ia la trântă cu CSM prin Înalta Curte de Casație și Justiție. Acest lucru este posibil prin desecretizarea protocolului încheiat între CSM și SRI care arată cum se făceau anchetele disciplinare.
Judecătoarea Lavinia Coțofană a înaintat către ICCJ o cerere de revizuire a deciziei prin care colegii săi magistrați au decis să o excludă din magistratură pentru că a dezvăluit modul prin care se făceau plățile pentru asistență extrajudiciară la Judecătoria Arad. Ea a invocat proaspătul protocol desecretizat dintre CSM și SRI. Magistratul susține că a ajuns în această situație prin hotărârea 23J/31.10.2016 a CSM – Secția pentru judecători, prin care s-a admis în parte acțiunea disciplinară formulată de Inspecția Judiciară.
În opinie majoritară, aplicarea sancțiunii disciplinare a constat în „excluderea din magistratură”. Prin aceeași hotărâre s-a respins, cu unanimitate, acțiunea disciplinară formulată de Inspecția Judiciară împotriva subsemnatei, pentru săvârșirea abaterii disciplinare.
„Pentru a dispune această sancțiune s-au reținut pretinse abateri disciplinare: fapta de a fi sesizat „în grabă” Ministerul Public, în sensul că as fi căutat să strâng date și informații cu privire la existența unor posibile infracțiuni, identificarea persoanelor care au comis aceste fapte, activităţi specifice organelor de urmărire penală; faptul că aş fi audiat minori în camera de consiliu, în prezența soţului subsemnatei, fapta de a transmite copii ale unor înscrisuri din dosarul nr. 7749/44/2015 către Parchet și alte instituții publice”, arată judecătoarea în cererea de revizuire înaintată ÎCCJ.
De asemenea în sarcina magistratului s-au reținut: „intenţia clară” a subsemnatei de a „manipula legea în mod conştient, folosindu-mă de funcţia de judecător pentru a strânge probe în susţinerea sesizărilor formulate împotriva conducerii Baroului Arad” şi că subsemnata aş fi acceptat „încălcarea confidenţialităţii lucrărilor de care am luat cunoștință în virtutea atribuţiilor de serviciu, în vederea realizării demersului meu de a strânge probe împotriva conducerii Baroului Arad”, mai arată magistratul în sesizare. Pentru toate aceste fapte, magistratul a fost exclus din sistem. Decizia a rămas definitivă prin hotărârea nr. 226/09.10.2017 pronunțată de ÎCCJ.
Avertizor cu acte-n regulă
Judecătoarea, văzând abuzurile la care este supusă de către forul care trebuia să o apere împotriva fărădelegilor, s-a adresat pe 3.07.2017 Comisiei pentru Cercetarea Abuzurilor, Combaterea Corupției și Petiții din Senatul României. Aceasta din urmă a stabilit: „Comisia a constatat, cu unanimitate de voturi, următoarele: „Statutul de avertizor în interes public al dnei judecător LaviniaNicoleta Coțofană, începând cu data de 01.02.2016 în conformitate cu Legea nr. 571/2004; Constată aparența de drept în favoarea tezei că doamna judecător Lavinia-Nicoleta Coțofană a fost victima unui abuz”.
I-au dat dreptate
Cele semnalate s-au transformat într-un dosar penal deschis la DNA Timișoara sub numărul 22/P/2012 care nici până acum nu a fost finalizat. Secția de Judecători a CSM a stabilit că practica de la Judecătoria Arad este contrară celei existente la nivel național, iar pe cale administrativă Curtea de Apel Timișoara a fost obligată să uniformizeze deciziile sub aspectul posibilităţii utilizării delegaţiilor de asistenţă extrajudiciară, pentru reprezentarea/asistarea părţilor în faţa instanţei de judecată.
