Parlamentul va adopta o serie de modificări la legile securităţii, astfel încât serviciile de informaţii să nu mai poată interveni în actul de justiţie, a declarat, duminică, preşedintele Senatului, Călin Popescu Tăriceanu
Parlamentul va adopta o serie de modificări la legile securităţii, astfel încât serviciile de informaţii să nu mai poată interveni în actul de justiţie, a declarat, duminică, preşedintele Senatului, Călin Popescu Tăriceanu.
El a adăugat că preşedintele ţării nu trebuie să aibă un rol în funcţionarea serviciilor de informaţii, dar nu a explicat clar dacă acest lucru înseamnă că nu va mai avea prerogative de numire a şefilor acestor instituţii. „Rolul Parlamentului este clar definit. Parlamentul este cel care asigură controlul democratic al serviciilor de informaţii, la fel cum se întâmplă în toate ţările. Din păcate avem o experienţă recentă, în Parlament comisiile de supraveghere a serviciilor, până acum doi ani de zile au făcut o simplă figuraţie şi acesta a fost unul din motivele pentru care a apărut această cangrenă numită statul paralel. Eu cred că şi preşedintele nu trebuie să aibă un rol în ceea ce înseamnă funcţionarea serviciilor de informaţii. (...) Nu am spus că preşedintele trebuie scos (din numirile şefilor serviciilor n.r.), ci că nu trebuie să fie niciun fel de influenţă politică din partea nimănui. În această categorie, fără îndoială, este şi preşedintele. Comisiile care vor lucra la elaborarea acestor legi vor face diferite propuneri. Ele vor fi dezbătute şi sunt convins că pe baza experienţei din ultimii ani, o experienţă care ne obligă la a trage anumite concluzii, vor trebui făcute anumite modificări totuşi de substanţă", a precizat la RTV, Călin Popescu Tăriceanu, potrivit Agerpres.ro Preşedintele Senatului a anunţat şi înfiinţarea Agenţiei Naţionale de Interceptări în Comunicaţii. „Vom crea Agenţia Naţională de Interceptări în Comunicaţii ca românii să nu mai fie poporul cu cel mai mare număr de telefoane ascultate din lume. În România, la mia de locuitori s-au ascultat mai multe telefoane decât în întreaga Uniune Europeană şi mai multe decât în SUA. Acestea sunt lucrurile pe care Parlamentul şi le-a propus şi le va duce la bun sfârşit cu actuala majoritate", a mai spus Călin Popescu Tăriceanu.
Pagina 1 din 1
