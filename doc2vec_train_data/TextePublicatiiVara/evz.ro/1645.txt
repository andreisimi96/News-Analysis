Creşterea înregistrată recent de industria transportului aerian de persoane este amenințată de lipsa de piloți pentru aeronavele de linie, ajungându-se ca avioanele să stea nefolosite.
Creşterea înregistrată recent de industria transportului aerian de persoane este amenințată de lipsa de piloți pentru aeronavele de linie, pe măsură ce avioanele stau nefolosite, salariile mari afectează profiturile, iar sindicatele de pe întreg globul cer mai multe avantaje, titrează AGERPRES .  Companii precum Emirates şi Qantas Airways au alocat resurse pentru angajarea de noi piloţi, însă în ultimele luni s-au înregistrat dificultăţi în a-şi utiliza avioanele pe cât de des le-ar indica planurile de afaceri. Lupta piloților pentru a obține condiții mai bune de muncă și salarii mai mari sunt indicate drept cauze.  Creşterea costurilor cu angajaţii vine într-un moment în care preţul ridicat al petrolului afectează deja marjele de profit ale companiilor aeriene, care susţin că preţul biletelor nu a ţinut pasul cu majorarea costurilor.  Costul ridicat al cursurilor de pregătire pentru meseria de pilot precum şi faptul că timp de mai mulţi ani angajările de piloţi au fost îngheţate pe pieţe precum SUA şi Australia au descurajat potenţialii piloţi să intre într-o industrie care, potrivit Boeing, va avea nevoie de peste 637.000 de piloţi în următorii 20 de ani.  IATA estimează că traficul aerian se va dubla în următorii 20 de ani, astfel că producătorii de simulatoare de zbor, precum CAE Inc sau L3 Technologies, se grăbesc să profite de cererea crescută. Constructorii de avioane Airbus şi Boeing şi-au extins serviciile pe care le oferă, furnizând și activități precum cele de pregătire, pentru că marjele de profit sunt mai mari decât cele rezultate de pe urma construcţiei de avioane.  Unele companii aeriane intenţionează să îşi extindă programele interne de pregătire a piloţilor. De exemplu, Qantas va investi 15,26 milioane de dolari pentru construcţia unei noi şcoli de pregătire a piloţilor în timp ce Emirates a inaugurat încă din toamna anului trecut o academie de 135 de milioane de dolari care poate pregăti până la 600 de cadeţi.  Alte companii sunt nevoite să caute piloţi pe pieţele externe, dar aici trebuie să concureze cu companiile din China, unde sunt la mare căutare căpitanii de aeronavă cu experienţă şi care pot primi salarii de până la 134.000 de dolari pe an, fără taxe. "Nu este vorba practic de un deficit de piloţi ci de creşterea costului atragerii şi păstrării piloţilor de are ai nevoie, în special cei care au experienţă. Asistăm la un adevărat război al ofertelor", susţine Andrew Herdman, director general al Asociaţiei companiilor aeriene din Asia Pacific. În ţările unde salariul mediu este relativ scăzut, piloţilor li se oferă pachete salariale mult mai bune decât alte profesii pentru că au o mobilitate internaţională mai mare şi trebuie să fie vorbitori de engleză, limba de serviciu a sectorului aeronautic.
Pagina 1 din 1
