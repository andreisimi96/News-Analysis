Una dintre sentințele așteptate luna asta este în dosarele fostei procuror șef al DIICOT, Alina Bica. După cum știm, sentința o va găsi pe fosta procuroare în Costa Rica, unde susține că și-a obținut statutul de refugiat politic.
Unul dintre martorii din anchetele penale care au vizat-o pe Alina Bica este Ionel Tudosan, fost procuror la structura centrală a DIICOT, în perioada în care instituția era condusă de Bica.
Deși mărturiile din instanță ale procurorului Tudosan au fost publicate în timpul procesului, puțină lume a făcut legătura între acest nume și o altă anchetă a DNA, structura care a anchetat-o și trimis-o în judecată și pe Bica. Acum dosarul DNA al procurorului Tudosan s-a încheiat.
”Urmează însă și reversul!”
Joi, pe profilul de Facebook Ionel Tudosan a apărut următoarea postare: ”Trei ani de umilințe, denigrări, minciuni la adresa mea, au încetat azi, instanța supremă, în complet de 5 judecători, menținând soluția de achitare de la fond. A fost nevoie de 8 judecători, fond și apel, să arate unor procurori habarniști ce este aceea o infracțiune. Și cu astfel de oameni eu mă consideram coleg! Urmează însă și reversul. De data asta pe cinstite!”
Pe siteul Înaltei Curți de Casație și Justiție a fost publicată pe 30 mai decizia completului de 5 judecători din care extrag: ” Respinge, ca nefondate, apelurile formulate de Ministerul Public - Parchetul de pe lângă Înalta Curte de Casaţie şi Justiţie - Direcţia Naţională Anticorupţie şi de inculpaţii Vlădoianu Marius Radu şi Tudosan Ionel împotriva sentinţei penale nr.49 din 31 ianuarie 2017, pronunţată de Înalta Curte de Casaţie şi Justiţie - Secţia Penală în dosarul nr.2600/1/2015.”
Sentința din ianuarie 2017 spunea că Marius Vlădoianu, fost procuror la Parchetul de pe lângă Tribunalul Dolj, a fost condamnat la 3 ani de închisoare, cu executare, pentru trafic de influență, dar îl achita de o altă acuzație, de șantaj. Prin decizie era achitat și Ionel Tudosan, procurorul DIICOT, acuzat de complicitate la șantaj.
Dosarul la care face referire Tudosan în postarea de pe Facebook a început în 5 iunie 2015, când Vlădoianu a fost arestat iar Tudosan pus sub control judiciar. În scurt timp, pe 30 iunie, se emite rechizitoriul. În august, dosarul este trimis înapoi la DNA pentru completare, dar el revine pe rol.
Acuzațiile aduse lui Vlădoianu, cele pentru care a fost condamnat, au fost: ”în perioada iulie 2012 – septembrie 2013, inculpatul Marius Radu Vlădoianu, procuror la Parchetul de pe lângă Tribunalul Dolj, beneficiind de ajutorul unei alte persoane, a pretins de la un martor denunțător sume de bani totalizând aproximativ 7000 de euro și un comision de 20% din valoarea unui contract sau 20% din suprafața terenului aflat în litigiu pe rolul instanței, pentru a-și exercita influența asupra magistraților judecători, astfel încât persoana denunțătoare să obțină o hotărâre favorabilă într-o cauză civilă privind reconstituirea dreptului de proprietate, aflată în recurs, iar pe de altă parte, pentru a-i facilita o executare silită.
Legătura dintre Marius Radu Vlădoianu și denunțătorul din prezenta cauză a fost intermediată, în perioada iulie 2002 – aprilie 2013, de o altă persoană care a pretins și a primit pentru Marius Vlădoianu și pentru sine diferite sume de bani de la denunțător.”
Prin același rechizitoriu era descrisă și o faptă de șantaj, comisă de Vlădoianu, avându-l complice pe Tudosan, dar aceste acuzații au fost respinse de două complete consecutive de judecători de la Înalta Curte, așa că nu le mai reproduc. Era vorba, oricum, de niște cetățeni sirieni.
