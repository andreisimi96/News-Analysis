-Alo, Gina, am o surpriză pentru tine. Nu mai stăm acasă în vacanța de iarnă. Mergem în Austria! - Ce? Păi și acum spui? Îmi făcusem lista de cumpărături.
- Stai, nu lua nimic, că stăm șapte zile. Plecăm pe 23.
- În ajun de Crăciun? Ai înnebunit? Ce-o să zică copiii? Unde-l așteaptă pe Moș Crăciun, în aeroport?
- Nu, că mergem cu mașina.
- Deja nu-mi place, dă-mi detalii.
- Un coleg de-al meu trebuia să plece cu familia și cu maică-sa în Austria, dar ieri bătrâna a murit și, îți dai seama, că au renunțat. Atunci mi-a făcut mie oferta la jumătate de preț. Cum era să refuz?
- Și câte bilete ai luat?
- Pe toate, că altfel nu mi le dădea – trei adulți și doi copii, două camere, hotel de trei stele cu mic dejun inclus.
- Păi și ce facem cu un bilet?
- Îți zic, dar nu sari în sus.
- Deja sunt în aer, că bănuiesc ce ai să-mi spui. Vrei să meargă și maică- ta cu noi, nu?
- Ginuța, nu te supăra, mă! Că mâine, poimâine se duce și n-a apucat și ea să iasă o dată din țară. Poate ăsta a fost un semn. Hai că nu mori șapte zile.
- N-a fost anul trecut la Balcic, de ce zici că n-a ieșit din țară?
- Hai, măi, Ginuțo, te rog.
Singura care s-a bucurat cu adevărat a fost mama lui Doru. Mai erau trei zile până la plecare, iar pe jos se așternuse un strat gros de zăpadă.
- Doru, tu crezi că ai să poți conduce atâția kilometri fără să ne oprim undeva să dormim?
- Ce să facem, Gina, că n-am atâția bani de altă cazare. Dacă mă trage oboseala, opresc pe marginea drumului și mă odihnesc.
În ziua plecării toată lumea era agitată. Bagajele nu aveau loc, Gina se certa cu copiii, mama lui Doru simțea palpitații la inimă.
- Mă, copii, mie nu prea mi-e bine. Poate ar trebui să rămân acasă, măcar mor în patul meu.
- Ce vorbești, mamă, aerul de mu te o să-ți facă bine.
- Știu și eu, atâta drum până acolo, plus frigul. Elena de la trei a murit săptămâna trecută când s-a dus să plătească curentul.
- Mamă, am dat bani pentru biletul tău, e musai să mergi, a intervenit Gina.
După ce că își stricase tot concediul cu ea pe cap, acum baba mai făcea și nazuri. Mașina era ticsită de oameni și bagaje. Nimeni nu scotea un cuvânt. Din când în când, Doru încerca să lege o conversație, dar se lăsa păgubaș pentru că nimeni nu-l lua în seamă.
- Au străbătut țara în vreo 11 ore. Doru era atât de obosit, încât cu greu mai zărea asfaltul.
- Hai să oprim în parcarea asta să dormi puțin.
Ți-ai găsit! Maică-sa sforăia pe trei voci și n-avea habar de nimic.
- Ies puțin să mă spăl cu zăpadă.
Când, într-un final, au ajuns la hotel, regretau deja vacanța ce abia începuse. Cu greu au reușit să se înțeleagă cu cei de la recepție. S-au cazat după o oră de așteptare și au căzut toți de oboseală. Bătrâna, singura odihnită, a coborât în recepție să se bucure de minunea de a sta într-un hotel. Numai în filme văzuse așa ceva.
A ieșit să respire puțin aer curat, fără să-i pese că nu vorbește limba și că nu cunoaște nici măcar numele hotelului. Nici telefon n-avea, că o speriase Doru că o să plătească mult pentru roaming. Șapte ore a dispărut fără urmă. Familia, alarmată, a anunțat poliția.
Recepționerul o văzuse părăsind hotelul, dar cum bătrâna nu vorbea decât românește, n-o întrebase nimic. Într-un final, au găsit-o. Frigul o doborâse, iar câțiva trecători sunaseră la salvare. Doru s-a dus într-un suflet la spital:
- Bine, mamă, ce-a fost în mintea ta să pleci singură?
- Scoate-mă de aici, că n-am venit să zac. Mi-au făcut o grămadă de injecții.
- Au zis că abia mâine îți dau drumul. Nu ești în regulă cu inima, iar frigul îți face rău.
Doru s-a întors la hotel unde a găsit-o pe nevastă-sa neagră de furie :
- Poftim, ai vrut s-o cari pe maică- ta după noi. Ți-am zis să n-o iei, dar tu nimic.
- Hai, măi, Gina, de unde era săștiu că se va întâmpla asta?
- De unde? De la vârsta pe care o are. Că moartea îi bate la ușă și tu o duci la schi.
- Nu mai vorbi așa. Hai mai bine să mergem să ne plimbăm. Ia și copiii.
Nu prea le-a priit prima seară. Nici copiii nu erau prea încântați. A doua zi, s-au dus la spital să o ia pe bătrână, care părea înzdrăvenită.
- Să nu mă duceți la hotel, vreau să mă distrez. Am văzut moartea cu ochii și nu e prea frumoasă.
- Mamaie, mergi cu noi pe pârtie?
Opiniile exprimate de invitații EVZ aparțin autorilor și nu reprezintă punctul de vedere al publicației
