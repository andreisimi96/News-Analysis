Marian Vanghelie, fostul primar al sectorului 5, a făcut o serie de dezvăluiri legate de șefii SRI, da și despre modul în care Laura Codruța Kovesi, șefa DNA, îi șantaja pe judecători pentru a condamna oameni nevinovați.
„În mod sigur știu că sunt judecători care vor dori să dea declarații și vor da declarații despre cum au fost amenințați, șantajați de doamna Kövesi pentru a ancheta și condamna oameni nevinovați. Trebuie să răspundă cineva. Kövesi trebuie să răspundă. Din păcate pentru domnul Ponta, văd că acum a început să îi ia apărarea, să vorbească de Constituția României. Că nu este constituțională hotărârea Curții Constituționale. Este contrar față de ce spunea acum doi ani. Se vede că a trecut cu totul, cu arme și bagaje, în echipa asta deja leșinată”, a declarat Marian Vanghelie într-un interviu pentru România Liberă .
„Este evident că Ponta, Maior, Coldea, Oprea au făcut o echipă, un cvartet. Iar în acest cvartet, Coldea o avea prinsă și pe doamna Kövesi. Toți cei care îi deranjau, din punct de vedere politic și economic, erau executați de această grupare. Până la urmă, săracul domn Adamescu, Dumnezeu să îl ierte, a fost cel ce a suportat direct forța și răzbunarea acestora. Am auzit și am informații că atât timp cât a stat în arest nu a beneficiat nici măcar de dreptul de a i se da medicamentele de care avea nevoie. Știindu-se că era foarte bolnav. Nu era vreun pericol public, ca să stea în arest. Nu ar fi avut de ce să stea în arest. Au crezut că prin aceste forme de teroare îl conving să vândă Astra Asigurări. Această societate s-a dorit să fie cumpărată de Ponta & Co. Domnul Ponta a fost cel care a stat la baza arestării domnului Adamescu. Evident, cu Maior și cu echipa. Căci singur nu putea”, a mai acuzat Vanghelie.
„Dom’le, și Nelu Iordache a fost arestat tot de Ponta. La cerința domnului Ponta. A încercat să orchestreze un scandal între firma domnului Iordache și o firmă spaniolă care era susținută la vremea respectivă de președintele Comisiei Europene, Barroso. Nelu Iordache datora niște bani acestei firme spaniole și Barroso l-a rugat pe Ponta să-l ajute să își încaseze banii. Ponta s-a folosit de acest fapt. A făcut toate demersurile către DNA și către SRI ca să-l aresteze pe Iordache și să-i ia firma Blue Air. Din informațiile mele, acum firma Blue Air este controlată de niște oameni aflați în spatele domnilor Ponta și Ghiță. Era o practică să vâneze business-urile ce erau foarte bune. Sub eticheta de luptă anticorupție ei își făceau toate mendrele”, a susținut fostul primar de la sectorul 5.
Pagina 1 din 1
