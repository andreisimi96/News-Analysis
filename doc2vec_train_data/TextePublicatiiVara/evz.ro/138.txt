Deși peste tot se vorbește despre desființarea/modificarea fondurilor de pensii private obligatorii, schimbarea modului de contribuție la Pilonul II sau suspendarea unor contribuții, nu toată lumea înțelege exact ce înseamnă o pensie privată obligatorie și cum contribuim la aceasta.
Pensia privată obligatorie (Pilonul II)
Sistemul de pensii private a devenit obligatoriu în România în 2008, când Statul a decis să cedeze fondurilor de pensii private o parte din contribuțiile la asigurările sociale.
Potrivit specialiștilor de la avocatnet.ro, pensia facultativă vine ca un bonus la pensia din sistemul public.
”Spre deosebire de partea din contribuția noastră care merge în vistieria statului, partea cealaltă, adică pensia privată obligatorie, merge într-un cont administrat privat, însă asta nu înseamnă că aceștia nu se vor mai întoarce la noi într-un final, la vârsta pensionării. Acești bani vor fi un plus față de pensia din sistemul public. Iar partea interesantă e că, dacă titularul contribuției de la Pilonul II moare, atunci banii din contul său propriu la fondul privat se duc la moștenitorii săi -- ceea ce la pensiile publice de stat nu se întâmplă. Contribuția la pensie datorată de salariat din venitul său brut este de 25%. Practic, din acest procent, doar 3,75% se duc către fondul privat, iar restul, la stat. Procentul care se duce la Pilonul II era asumat prin lege să crească și să ajungă la 6%, dar asta nu s-a întâmplat. Anul trecut, 5,1% se ducea la fondurile private, dar chiar și în contextul modificărilor fiscale realizate cu privire la transferul contribuțiilor, suma ce se duce anul acesta la Pilonul II este mai mică decât cea care se ducea anul trecut”, explică specialiștii de la Avocatnet.ro
De asemenea, persoanele care vor să aibă o pensie mult mai mare, au posibilitatea să plătească în plus, optând pentru cel de-al doilea tip de pensie privată, respectiv pentru pensia facultativă. Contribuţia la pensie este opţională, astfel că, persoanele care nu obţin venituri nu sunt obligate să plătească.
Cei până în 35 de ani contribuie obligatoriu la Pilonul II
Reglementarea în materie de pensii private e oferită de Legea nr. 411/2004.
Potrivit legii, toate persoanele cu vârsta de până la 35 de ani care beneficiază de asigurare în sistemul public de pensii, sunt obligate să adere la un fond de pensii, în caz contrar, vor fi repartizate aleatoriu.
"Persoana care nu a aderat la un fond de pensii în termen de 4 luni de la data la care este obligată prin efectul legii este repartizată aleatoriu la un fond de pensii de către instituţia de evidenţă", potrivit actului normativ.
"O persoană devine participant la un fond de pensii prin semnarea unui act de aderare individual, din proprie iniţiativă sau în urma repartizării sale de către instituţia de evidenţă", mai scrie în lege.
"Contribuţia la fondul de pensii este parte din contribuţia individuală de asigurări sociale datorată la sistemul public de pensii", se stabilește în actul normativ.
Autoritatea de Supraveghere Financiară (ASF) a implementat o aplicație prin care contribuabilii pot afla online la ce fond cotizează, însă, timpul de așteptare a răspunsului este de 10 zile.  Mai exact, aplicația constă în posibilitatea de a formula online cererea de aflare a fondului la care ai fost repartizat.
În cazul în care participantul la Pilonul II de pensii private moare înainte de a intra în posesia pensiei private, banii din fondul de pensii la care s-a contribuit până atunci vor fi transferați într-un cont nou, deschis pe numele moștenitorului. În situația în care sunt mai mulți moștenitor, aceștia trebuie să facă un partaj înainte de a solicita banii din fondul de pensii.
Pagina 1 din 1
