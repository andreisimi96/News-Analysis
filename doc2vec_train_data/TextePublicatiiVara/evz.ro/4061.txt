Prăbuşirea străzii Bucovăţ din Craiova, la intersecţia cu bulevardul Râului, este de neoprit
După ce în urmă cu patru zile, asfaltul s-a surpat în apropierea Podului Viorele și în carosabil a apărut o groapă de mari dimensiuni, ieri strada s-a prăbușit din nou, informează colegii de la cotidianul oltenesc Gazeta de Sud . Cu toate că echipele de intervenție de la Compania de Apă au acționat la sfârșitul săptămânii trecute și au astupat craterul ivit în asfalt, strada a crăpat iar. De această dată, groapa apărută în carosabil este mult mai mare. Craterul s-a întins spre bulevardul Râului și trotuarul străzii Bucovăț, afectând sensul de mers dinspre bulevard spre Parcul Tineretului. Șoferii care vin de pe bulevardul Râului și vor să intre pe strada Bucovăț trebuie să aștepte până se eliberează celălalt sens de mers. Minute în șir autovehiculele stau la coadă, iar traficul se blochează frecvent, spre disperarea conducătorilor auto. Totodată, surparea se extinde spre bordurile și trotuarul de pe strada Bucovăț, existând riscul să cadă și un stâlp de susținere a rețelelor CEZ.
Reabilitare cu fonduri UE
Reprezentanții CAO spun că problema este una cu bătaie lungă și fără rezolvare imediată și ar fi generată de vechile proiecte care au vizat casetarea canalului colector și reabilitarea bulevardului. „Aici este o problemă a constructorului. Atunci când s-a casetat canalul colector nu s-a introdus tubulatură. Drept urmare, când plouă sau debitul este mai mare, apa se infiltrează printre casetele din beton și spală pământul de sub carosabil. Rezultatul, aceste prăbușiri ale carosabilului. Ca să se rezolve situația, administrația locală trebuie să facă investiții de ordinul zecilor de milioane de euro în acest canal”, a precizat Alin Şuiu, director general adjunct al CAO, pentru Gazeta de Sud . Trebuie menționat că bulevardul Râului a fost reabilitat pe fonduri europene în perioada anilor 2015 – 2016, iar strada Bucovăț a fost modernizată cu fonduri de la bugetul local în anul 2016.
Pagina 1 din 1
