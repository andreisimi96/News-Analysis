Daniel Isăilă  FOTO: frf.ro
Selecționerul Daniel Isăilă a plecat de la cârma naționalei U21, pe care o conducea din 2016. În prezent „tineretul” se luptă în preliminariile EURO 2019.
În vârstă de 45 de ani, Daniel Isăilă a preluat selecționata U21 în decembrie 2016 și a strâns pe banca acesteia 6 meciuri oficiale, toate în preliminariile Euro 2019. Isăilă lasă echipa neînvinsă în Grupa 8 cu 3 victorii și 3 egaluri și cu șanse de calificare la turneul final de anul viitor. Alături de acesta va pleca de la U21 și „secundul” Nicolae Constantin.
„Este cea mai grea decizie din cariera mea! Am lucrat extraordinar aici. Mulţumesc Federaţiei Române de Fotbal pentru şansa pe care mi-a oferit-o în 2016, iar acum, pentru înţelegere. De asemenea, le mulţumesc tuturor celor cu care am colaborat, oameni din federaţie sau din staff. Jucătorilor le urez succes şi sper să se califice la turneul final pentru că merită să fie acolo. Sunt nişte băieţi extraordinari, talentaţi şi muncitori. Mulţi dintre ei vor ajunge la echipa mare în viitor. Voi fi suporterul lor numărul unu de acum încolo! Hai, România!”, a spus Isăilă, potrivit frf.ro.
Directorul tehnic al FRF, Mihai Stoichiță, în urma consultărilor care vor avea loc în cadrul ședinței Comisiei Tehnice, va înainta președintelui Federației Române de Fotbal, Răzvan Burleanu, propunerile pentru viitorul selecționer al reprezentativei Under 21.
Pagina 1 din 1
