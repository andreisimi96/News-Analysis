La marele miting anunțat de PSD în Piața Victoriei vor participa circa 400.000 de oameni,  a dezvăluit Niculae Bădălău, fostul președinte executiv al partidului. Reacția jurnalistului Ion Cristoiu nu s-a lăsat așteptată: „Este o demonstrație de forță!”.
Mitingul organizat, sâmbătă, de PSD în Piața Victoriei a fost principalul subiect al emisiunii „România 9”, realizată de Ionuț Cristache, la TVR, la care au fost invitați Nicolae Bădălău, fostul președinte executiv al partidului, Marian Petrache, fost secretar general PNL, lider al liberalirol din Ilfov și președinte al Consiliului Județean Ilfov, alături de jurnalistul Ion Cristoiu.
Sub sloganul „Vrem prosperitate, NU Securitate!”, președintele social-democraților, Liviu Dragnea, anunțase că vor fi prezenți „sute de mii de oameni” în Capitală, veniți din toate colțurile țării. Ulterior, s-a speculat că vor fi peste 200.000 de susținători ai partidului de guvernământ. Niculae Bădălău, lider al PSD Giurgiu a promis, însă, „un spectacol cum nu s-a mai văzut” și anunță că numărul celor care vor fi aduși în piață va depăși 400.000.
„Va fi un spectacol cum nu s-a mai văzut. Vor fi peste 400.000 de oameni! Liberalii nu strâng 50.000 de oameni. Am pus mitingul la ora 20.00 ca să nu deranjăm bucureștenii. Va fi cea mai mare manifestare din ultimii ani. Asta e democrația, manifestăm politic”, a declarat Niculae Bădălău.
Întrebat de Ion Cristoiu unde parchează atâtea mașini venite din țară și cum le asigură participanților deplasarea și, implicit, siguranța și toate cele necesare, Bădălău a răspuns că „totul este bine organizat” și că „avem, inclusive, personal medical asigurat”. „Este o adevărată demonstrație de forță!”, a reacționat Ion Cristoiu.
Pagina 1 din 1
