Un șofer care a trecut pe roșu la semafor, în Piața Universității din București, a lovit o polițistă care se afla în timpul serviciului. Se pare că agenta încercase să îl facă să se oprească, înainte de a fi acroșată de autoturism.
O poliţistă de la Brigada Rutieră a Capitalei a fost victima unui accident rutier duminică seara, fiind acroşată de un autoturism care nu a oprit la semnalul acesteia, încercând să treacă pe culoarea roşie. Potrivit Brigăzii Rutiere a Capitalei, evenimentul s-a petrecut în zona Pieţei Universităţii, informează AGERPRES . „În timp ce se afla în exercitarea atribuţiilor de serviciu, în zona Pieţei Universităţii, a fost acroşată de un autoturism. Agenta de poliţie a fost transportată la spital pentru îngrijiri medicale. Din primele date rezultă că poliţista a efectuat semnal unui conducător auto care ar fi pătruns la culoarea roşie a semaforului, iar la momentul în care a frânat brusc, a intrat în derapaj şi a acroşat-o”, precizează sursa citată.  Poliţiştii au efectuat cercetarea la faţa locului, iar conducătorul auto implicat în eveniment a fost condus la sediul subunităţii de poliţie.  Şoferul în cauză a fost testat cu aparatul etilotest, rezultatul fiind negativ, mai precizează sursa citată.
Pagina 1 din 1
