Dosar „Noi suntem Statul!” Dosar Arhiva SIPA Dosar Alegeri 2009
Imagine de pe site-ul CCR: Când s-a validat alegerea lui Iohannis ca președinte, Tudorel Toader efectua un mandat plin după ce a mai avut un rest de mandat
Judecătorul constituțional Petre Lăzăroiu a declarat vineri, la Antena 3, că se poate ajunge la punerea în discuție a validării în funcția de președinte a lui Klaus Iohannis în contextul discuțiilor privind mandatul său de judecător CCR.
După ce Curtea Constituțională a decis că Iohannis este obligat să emită decretul de revocare a șefei DNA, a apărut informația că unul din judecătorii CCR care au luat decizia, Petre Lăzăroiu, este în funcție de 10 ani deși mandatul unui judecător CCR este de 9 ani.
În spațiul public a circulat imediat speculația că șeful statului ar putea să folosească acest subiect pentru a nu emite decretul de revocare.
„Da, consider că este o problemă şi nu este deloc o problemă simplă. Într-adevăr, toată lumea se aşteaptă ca primul actor care respectă cu sfinţenie Constituţia să fie chiar Curtea Constituţională”, a comentat Klaus Iohannis situația lui Petre Lăzăroiu. În același timp, el a spus că „preşedintele României nu are nicio atribuţie practică în a constata vacanţa unui mandat”, acest lucru fiind atribuția exclusivă a CCR.
Pe de altă parte, președintele CCR a asigurat că nu există nicio problemă legată de mandatul lui Lăzăroiu.
„Domnia sa a fost numit (...) pe o perioadă de 9 ani, care expiră în anul 2019. Anterior, domnul Petre Lăzăroiu a mai exercitat această funcţie în perioada 16.09.2008 - 8.06.2010, pe un rest de mandat al fostului judecător Petre Ninosu, care decedase. Prevederile art.68 alin.(3) (...) stabilesc că, în cazul în care perioada pentru care a fost numit noul judecător este mai mică de 3 ani (cum este cazul în speţă), acesta va putea fi numit, la reînnoirea Curţii Constituţionale, pentru un mandat complet de 9 ani", a explicat președintele CCR, Valer Dorneanu, într-un comunicat de presă.
Speculațiile s-au agravat atunci când Lăzăroiu a dezvăluit vineri că Elena-Simina Tănăsescu, consilierul preşedintelui Klaus Iohannis pe probleme de constituționalitate, l-a chemat la Facultatea de Drept și i-a spus că Iohannis se gândește dacă să emită sau nu un decret de revocare a sa din funcţia de judecător CCR.
„Mi-a spus: uite, am hârtia aceasta (o cerere de la Fundaţia VeDem Just, prin care solicită preşedintelui CCR, Valer Dorneanu, să pună în discuţie mandatul lui Petre Lăzăroiu - n.r). Zic: ştiu, e o aberaţie, circulă de vreo două săptămâni, eu nu iau în consideraţie. Păi da, dar zice: preşedintelui i se cere imperios să se emită un decret. Cu ce obiect? Păi, decret de revocare a ta. Zic: ştii bine că nu are niciun temei, nu are nicio prerogativă. Da, dar suntem în situaţia în care, dacă nu emite acest decret, ne dă în judecată respectiva asociaţie, dacă îl emite ne dai tu în judecată”, a povestit judecătorul CCR.
El a adăugat ulterior, la Antena 3, că dacă s-ar ajunge ca decizia CCR în cazul Kovesi să fie anulată din cauza mandatului său mai mare de 9 ani, atunci se poate pune în discuție și validarea în funcția de președinte a lui Klaus Iohannis, când actualul ministru al Justiției, Tudorel Toader, era în situația în care se află și el acum, adică a fost validat pentru un mandat întreg după ce a ocupat un rest de mandat anterior.
