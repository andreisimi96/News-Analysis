Trupele de elită nepaleze, renumite în întreaga lume, au un regim special de viață și de instrucție. Recruților li se interzice să se amestece cu populația din Singapore și, când împlinesc 45 de ani, sunt trimiși înapoi în Nepal.
Deși atât Donald Trump cât și Kim Jong Un vin cu propriile echipe de securitate, summit-ul din 12 iunie va fi supravegheat și de forțele de elită ale poliției din Singapore, inclusiv de membrii faimoasei Brigăzi Gurkha, numită și „Forța invizibilă”. Aceștia vor supraveghea locul summit-ului, arterele de circulație și hotelurile, au declarat pentru Reuters mai mulți diplomați la curent cu organizarea întâlnirii istorice.
Trupele Gurkha, în mod obișnuit cu o prezență discretă în Singapore, au fost mult mai vizibile în ultimul weekend, când au asigurat paza Hotelului Shangri-La unde a avut loc o conferință despre securitate la care au fost prezenți prim-ministrul indian Narendra Modi, secretarul american al Apărării, Jim Mattis și o serie de miniștri ai Apărării din regiune.
Tot ce poate oferi Singapore mai performant
Membrii Gurkha au fost echipați cu veste antiglonț și dotați cu puști de asalt FN SCAR de producție belgiană și pistoale în teci prinse de picior. Mai mulți experți în securitate consideră că a fost vorba de o repetiție generală în vederea summit-ului Trump – Kim.
Ca regulă, toți Gurkha sunt recrutați din îndepărtatul Nepal și, în ciuda armamentului lor ultramodern, nu pleacă niciodată în misiune fără khukuri, cuțitul tradițional nepalez. Potrivit tradiției, odată scos din teacă, un khukuri nu poate fi reintrodus înapoi decât după ce „a băut sânge”. „Gurkha sunt tot ce poate oferi Singapore mai performant și sunt convins că vor fi implicați în organizarea summit-ului”, spune Tim Huxley, un expert în forțele armate singaporeze de la Institutul Internațional pentru Studii Strategice (IISS), citat de Reuters.
„Ei reprezintă o forță considerabilă de asalt, iar necesitățile unui astfel de eveniment reprezintă exact genul de operațiune pentru care Gurkha sunt antrenați”, precizează Huxley.
Un purtător de cuvânt al poliției din Singapore a refuzat să dea mai multe detalii despre desfășurarea trupelor Gurkha sau a numărului lor.
I-au recrutat pentru că nu i-au putut învinge
Potrivit raportului militar al IISS pe 2018, în poliția din Singapore sunt înrolați 1.800 de membri Gurkha, grupați în șase companii paramilitare. Trupele Gurkha reprezintă o moștenire a imperiului colonial britanic: Armata Majestății Sale antrenează regimente de elită cu soldați din Nepal de mai bine de 200 de ani. Respinse de forțele Gurkha în războiul anglo-nepalez din secolul al XIX-lea, armatele coloniale britanice au început de atunci să-i recruteze pe acești luptători dârji și neînfricați.
Acum, Gurkha se află în serviciul armatelor britanică, indiană, nepaleză precum și în forțele de securitate din Brunei și Singapore. Ei au luptat în ambele războaie mondiale, în războiul din Insulele Falkland și în Afganistan.
