Președintele PNL Ludovic Orban a solicitat, în ședința BEx PNL de luni, parlamentarilor ca în perioada 10-30 iunie să nu plece din țară, în cazul în care în respectiva perioadă au programate deplasări externe. Motivul pentru care Orban le-a solicitat liberalilor prezența în Parlament este de a vota moțiunea de cenzură împotriva guvernului Dăncilă.
Conform surselor EVZ, PNL a decis să declanșeze moțiunea de cenzură la sfârșitul lunii iunie. La ședința liberalilor de săptămâna trecută, conducerea centrală a PNL a desemnat „o echipă de negociere” în vederea pregătirii moțiunii.
Din echipa de negociere din partea PNL fac parte liderii deputaţilor şi senatorilor PNL - Raluca Turcan şi Iulian Dumitrescu.
„Considerăm că este vital ca această moţiune să treacă de Parlamentul României şi ne exprimăm speranţa că în Parlament mai există oameni de bună credinţă şi lucizi care să înţeleagă că acest Guvern este toxic, ne face de râs în plan internaţional, dar în primul rând subminează bunăstarea cetăţenilor României, lucru care nu poate fi acceptat. În plus, demontează toate instituţiile statului român şi încearcă să le controleze politic, folosesc în interacţiunea cu cetăţeni simpli sau cu membri ai Opoziţiei instituţii ale statului român, ceea ce este de netolerat. Aşadar, până la sfârşitul acestei sesiuni sperăm ca Guvernul Dragnea-Dăncilă să cadă", a afirmat liderul deputaţilor PNL, la Parlament.
Pagina 1 din 1
