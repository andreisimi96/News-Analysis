Senatorul PNL Iancu Caracota atrage atenția Guvernului PSD-ALDE să îmbunătățească politica fiscală din România, astfel încât să ajungă din urmă Ungaria și Bulgaria care și-au redus recent impozitul pe profit.
„România pierde teren în fața Ungariei și Bulgariei, care și-au redus recent impozitul pe profit, respectiv la 9% și 10%. Astfel, România- cu o cotă de 16%- nu mai este în topul țărilor din Europa de Est cu un impozit pe profit avantajos pentru investitori.
Creșterea economică bazată pe consum a început să dea semne de oboseală, existând semnale din partea specialiștilor în economie că anul acesta creșterea va fi mult mai mică în raport cu 2017. Acest lucru se va întâmpla din cauza lipsei de viziune a Guvernului PSD-ALDE, care nu ia nici o măsură reală pentru a impulsiona investițiile în economie.
Guvernul  nu are un buget solid pentru investiții publice și nici nu pregătește măsuri fiscale avantajoase pentru investitorii privați. Toate acestea se întâmplă în timp ce statele vecine României se pregătesc pentru a face față concurenței și unei posibile recesiuni economice la nivelul Uniunii Europene. Avem exemplul Ungariei și Bulgariei, care și-au redus nivelul de fiscalitate.”, a declarat Iancu Caracota, într-un comunicat de presă.
În context, senatorul PNL a cerut să se ia măsurile finscale necesare pentru ca investitorii să prefere mediul de afaceri român.
„În calitate de senator atrag atenția Guvernului că economia României va intra într-o perioadă dificilă dacă nu stimulează rapid mediul de afaceri cu un cadru legislativ predictibil și cu un nivel de fiscalitate aflat sub cel al țărilor vecine. Dacă nu se vor lua astfel de măsuri, investitorii vor prefera alte piețe din proximitatea României, unde taxele sunt mult mai mici.”, a conchis Caracota.
Pagina 1 din 1
