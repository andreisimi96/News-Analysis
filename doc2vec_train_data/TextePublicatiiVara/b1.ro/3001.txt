Ediţia de anul acesta a turneului de la Wimbledon a debutat cu o surpriză uriaşă.
Americanca Sloane Stephens , locul 4 WTA şi cap de serie numărul 4, adversarea Simonei Halep la Roland Garros şi câştigătoarea US Open în 2017, a fost eliminată încă din primul meci. 
Stephens a fost spulberată în două seturi, cu scorul de 6-1, 6-3, de croata Donna Vekici, locul 55 WTA, după un meci de 70 de minute.
Jucătoarea din SUA avea şanse să o detroneze pe Simona Halep din fruntea ierarhiei mondiale, dar ar fi trebuit să câştige turneul de la All England Club pentru a spera la această poziţie.
În aceste condiţii, doar daneza Caroline Wozniacki o mai poate "da jos" pe Simona Halep de pe locul I WTA, scrie news.ro. Jucătoarea daneză trebiuie să ajungă în finală pentru a spera să ajungă, din nou, pe primul loc. Dacă sportiva română se opreşte în semifinale, atunci Wozniacki trebuie să câştige trofeul.
