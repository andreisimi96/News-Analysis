Incident nefericit la Roland Garros ! Antrenorul tenismenului italian Fabio Fognini, Franco Davin, s-a plâns de faptul că în timpul unui meci din primul tur de la Roland Garros i-a fost furată geanta din vestiar. Acesta ar fi pierdut bani, paşaportul argentinian, green card-ul şi alte obiecte.
Incidentul a avut loc în timpul meciului câştigat de Fognini cu scorul de 6-4, 6-2, 6-1 în faţa spaniolului Pablo Andujar.
“La acest turneu, vedem mai mulţi oameni de ordine decât la orice alt turneu. Lucrurile îţi sunt controlate înainte să intri în vestiar, îţi verifică acreditarea. Sunt oameni înarmaţi în exterior. E ca la JO de la Londra. Şi totuşi nu pot să prindă un tip care a furat din vestiar? Este incredibil. De fapt, te fac să crezi că totul este în siguranţă”, a declarat Davin, potrivit news.ro.
Federaţia Franceză de Tenis a precizat, într-un comunicat, că autorul “presupusului furt” nu a fost identificat. “Geanta a fost lăsată la vedere şi nesupravegheată timp de două ore, în contextul în care la dispoziţia jucătorilor şi stafului lor există dulapuri securizate. Informată imediat, conducerea turneului i-a acordat domnului Devin ajutorul de care avea nevoie, în special pentru a i se acorda asistenţă consulară din partea autorităţilor americane, ţară în care are domiciliul”.
