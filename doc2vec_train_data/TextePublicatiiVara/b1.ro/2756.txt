România ar fi primit peste 8 milioane de dolari pentru a găzdui închisoarea CIA în care erau torturaţi teroriştii, informează B1 TV. Ţara noastră a pierdut în urmă cu o lună procesul de la CEDO cu teroristul Al Nashiri. Bărbatul a susţinut că a fost torturat şi închis într-un centru de detenţie al CIA din Bucureşti.
CEDO a constatat că România a găzduit un centru secret de detenţie CIA din septembrie 2003 până în noiembrie 2005. Curtea a arătat că suspecții Abu Zubaydah şi Al Nashiri au fost ţinuţi în aceste instituţii, iar autorităţile au fost conştiente de faptul că serviciile secrete americane i-ar fi supus la tratamente contrare convenţiilor internaţionale. Chiar luna trecută ţara noastră a pierdut procesul la CEDO cetăţean saudit de origine yemenită.
Un expert britanic audiat în proces face dezvăluiri incendiare.
„Dacă vă uitaţi la raportul Senatului SUA, la pagina 97, veţi vedea la paragraful legat de centrul de detenţie «Black» că suma cerută de staţia CIA din România sediul central al CIA a fost de «X milioane de dolari». Iar cifra ascunsă este 8, şi asta pentru că articolul nehotărât de dinaintea sumei este în engleză «an» şi nu «a». Este tăiată o singură cifră. Iar singurul numeral din engleză înaintea căruia se pune articolul nehotărât «an» şi nu «a» este «opt». În acelaşi paragraf se specifică că o sumă de X milioane de dolari, mai mult decât cea cerută, a fost asigurată, dar nu ştim exact cât", a declarat expertul Crofton Black, potrivit Adevărul. 
Specialistul în programele de detenţie ale CIA , care a fost audiat în cadrul amintitului proces de la CEDO susţine că România ar fi primit în cele din urmă o sumă mai mare decât cea de 8 milioane de dolari alocată iniţial, însă nu se ştie exact cât a primit în plus. Declaraţiile specialistului britanic nu se opresc aici.
„Cred că este clar că autorităţile din România ştiau de programul de detenţie al CIA din ţara lor, pentru că, printre altele, au primit bani pentru asta. Autorităţile din România au primit peste opt milioane de dolari şi am determinat asta după ce am citit raportul Senatului SUA. Nu ştiu exact cât peste opt milioane de dolari. Cred că este clar, în cazul României, că au fost oficiali din România care erau conştienţi că au primit bani de la CIA pentru a găzdui prizonieri", a mai spus Crofton Black. 
Potrivit  datelor din dosar, Al Nashiri  ar fi fost închis timp de 18 luni în România. În plus autorităţile de la Bucureşti ar fi ştiut când acesta ar fi fost transferat în alte locuri de detenţie din Afganistan, Polonia sau Lituania. Cazul a fost finalizat fără ca judecătorii să fi putut lua contact cu Al Nashiri deoarece acesta este încă deţinut de autorităţile americane, arată CEDO. Bărbatul a câştigat la CEDO despăgubiri de 100.000 de euro din partea statului român, pentru încălcarea drepturilor omului.
În România a existat o anchetă parlamentară asupra acestei chestiuni, constituită în luna decembrie a anului 2005. Asta după ce în spaţiul public apăruseră informaţii potrivit cărora spaţiul aerian românesc ar fi fost survolat de avioane CIA care transportau deţinuţi.
