Ministrul Justiției, Tudorel Toader, a anunțat sâmbătă că va cere explicații din partea Organizației pentru Cooperare și Dezvoltare Economică ( OECD ), după ce șeful structurii anticorupție a organizației, Drago Kos, a afirmat că oficialul român se află într-o mare eroare. 
”Ameninţări de la OECD , sau manipulări interne?
Într-un articol publicat în data de 1 iunie, se afirmă faptul că în numele OECD , dl Drago Kos a făcut o serie de afirmaţii, de o mare gravitate, la adresa instanței de contencios constituțional române.
Totodată, aceeași publicatie, citează, atribuind aceleiași surse, de asemenea în numele OECD , afirmațiile potrivit cărora «Ministrul vostru al Justiţiei va învaţa curând, într-un mod dur, că este într-o mare eroare.»
Dată fiind gravitatea acestor afirmații, precum și experiențe similare, când s-au atribuit unor organizații, precum GRECO, luări de poziție care ulterior nu au fost confirmate, pentru corecta informare a opiniei publice, consider absolut necesar să se facă lămurirea solicitată”, a scris Tudorel Toader pe Facebook. 
Întrebat de jurnaliștii de la Ziare.com, cum comentează punctul de vedere al ministrului Justiției cu privire la recomandările GRECO, care se referă la reducerea rolului ministrului Justiției și creșterea rolului CSM în numirea procurorilor-șefi, și despre care Toader a afirmat că sunt facultative, iar experții care le-au emis sunt slab pregătiți, șeful structurii anticorupție a OECD a răspuns: ”Este interesant de observat ce sunt politicenii în stare să spună în apărarea acțiunilor lor, atunci când acestea încalcă standardele internaționale și bunul simț. În principiu, e foarte simplu: actualul guvern al României nu vrea să continue lupta împotriva corupției la nivel înalt - o luptă întruchipată de DNA - să continue și face orice pentru a găsi o scuză în acest sens. Este o teribilă greșeală: poporul român a dovedit deja că înțelege ce se întâmplă și o va dovedi din nou.
Colegii mei de la GRECO nu au nevoie să-i apăr eu, dar vreau să spun ceva: ministrul vostru al Justiției va învăța curând, într-un mod dur, că este într-o mare eroare. Îmi pare rău că imaginea țării are de suferit din cauza declarațiilor lui impulsive. Și să nu uităm: nu doar GRECO, ci și alte organizații internaționale așteaptă de la România să garanteze independența procurorilor și a sistemului judiciar”. 
