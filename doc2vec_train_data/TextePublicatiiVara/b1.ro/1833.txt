Mai multe state vest-europene au impus restricții pentru maşinile care merg cu motorină, iar modelul ar putea fi urmat și de altele. De altfel, Comisia Europeană ar putea sesiza Curtea Europeană de Justiţie în cazul României, dar și a altor opt state UE, din cauza poluării.
Din șase milioane de mașini câte sunt în România, aproape jumătate au motor diesel, notează Digi24. Astfel de autoturisme, însă, sunt extrem de poluante.
”Aceste particule sunt de fapt niste molecule de carbon cu un înveliş de hidrocarburi aromatice şi oxizi metalici. Şi acestea s-a demonstrat faptul că au potenţial cancerigen”, a declarat Cristian Bucur, director tehnic RAR.
Este şi motivul pentru care Comisia Europeană se gândeşte să ia măsuri pentru a reduce numărul maşinilor care dăunează mediului.
La finele lunii ianuarie, Comisia Europeană a somat nouă state, inclusiv România, să prezinte o listă de măsuri pentru diminuarea poluării, altfel vor fi lansate proceduri de sancţionare şi se poate ajunge inclusiv la Curtea Europeană de Justiţie, unde se pot dicta amenzi mari.
