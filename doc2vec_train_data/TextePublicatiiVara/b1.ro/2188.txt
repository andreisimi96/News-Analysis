Attila Korodi a declarat că președintele Klaus Iohannis trebuie să aplice decizia CCR și să o revoce pe Laura Codruța Kovesi de la șefia DNA. Liderul deputaţilor UDMR a mai susținut că dacă deciziile nu ar fi respectate, s-ar ajunge la haos instituțional. 
”Orice instituţie care trebuie să îndeplinească o decizie a CCR are nevoie de o anumită perioadă, pentru a-şi califica poziţia, dar a folosi această perioadă şi mă gândesc aici că preşedintele totuşi a vorbit de o perioadă mai lungă decât câteva zile, pentru a face dezbateri publice cu privire la rolul CCR , cu privire la alte elemente, eu cred că deja este prea mult (…). Într-un stat de drept, deciziile trebuie să fie executate, pentru că altfel se creează o breşă şi un haos în toată structura instituţională, care nu mai poate să fie după aceea pusă înapoi la un loc solid în structura instituţională”, a declarat Attila Korodi , pentru RFI.
Liderul UDMR a mai susținut că Iohannis poate declanșa o debzatere publică pe un subiect, dacă asta dorește, dar întâi trebuie să semneze decretul de revocare a lui Kovesi: ”În opinia mea, după o anumită analiză, care, da, trebuie s-o facă preşedintele, trebuie să aplice decizia Curţii şi dacă doreşte preşedintele să aducă după aceea în discuţie şi în dezbatere publică un anumit rol sau o anumită nouă gândire asupra rolului unei instituţii, poate s-o facă”.
