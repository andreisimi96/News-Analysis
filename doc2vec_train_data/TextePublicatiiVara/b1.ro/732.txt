Din 20 mai 2018 au intrat în vigoare noi modificări la legislația privind ITP -ul mașinilor, ce prevăd condițiile în care pot trece mașinile de inspecție și regimul de sancțiuni. 
Astfel, șoferii cu mașini mai vechi sunt obligați să le ducă anual în inspecție, iar cei cu mașini noi fac prima inspecție la trei ani de la înmatriculare, începând cu 1 ianuarie.
De asemenea, modificările impun ca mașinile care prezintă probleme majore sau periculoase să nu treacă de ITP .
Mașinile înmatriculate sau înregistrate în România pot circula și pot fi utilizate pe drumurile publice din România numai dacă starea lor tehnică este conformă cu prevederile legale în materie, potrivit Ordonanței Guvernului nr. 81/2000.
Obligația de a efectua ITP -ul revine acum, conform ordonanței, deținătorului legal al vehiculului, însă din mai va reveni deținătorului certificatului de înmatriculare/înregistrare, informează  avocatnet.ro.
Pentru mașinile de uz personal (nu cele folosite pentru transport de persoane sau mărfuri), inspecția se face, în continuare, o dată la doi ani. De la 1 ianuarie însă, cei cu mașini mai vechi de 12 ani trebuie să se supună unor reguli noi: trebuie să treacă de ITP anual.
Tot cu aplicare de la 1 ianuarie 2018, ITP -ul pentru mașinile noi se va face prima dată după trei ani. Termenul pentru efectuarea primei inspecţii se socoteşte de la data primei înmatriculări, iar pentru următoarea inspecţie tehnică periodică, de la data celei precedente.
Tot din mai, problemele pe care le pot identifica angajații ITP -urilor la mașinile aduse la inspecție se împart în deficiențe de trei feluri: minore, majore și periculoase (acum nu există o atare categorisire). Problema e că doar cele cu deficiențe minore pot trece de ITP , conform modificărilor recent intrate în vigoare. Iată care sunt tipurile de deficiențe pe care le luăm în considerare de la 20 mai: deficiențe minore (deficiențele care n-au un efect semnificativ asupra siguranței vehiculului sau impact asupra mediului și alte neconformități minore), deficiențe majore (deficiențele susceptibile să compromită siguranța vehiculului, să aibă impact asupra mediului sau să-i pună în pericol pe ceilalți participanți la trafic și alte neconformități mai importante) și deficiențe periculoase (deficiențele care constituie un risc direct și imediat la adresa siguranței rutiere sau care au impact asupra mediului).
Când se vor constata deficiențe majore sau chiar periculoase, mașinile vor fi aduse din nou în inspecție în maximum 30 de zile de la prima inspecție, ca să se verifice dacă problemele s-au rezolvat.
După finalizarea inspecției se eliberează un certificat de inspecție tehnică periodică, în care va fi trecută, desigur, și perioada de valabilitate a ITP -ului, dar se va da proprietarului mașinii și un ecouson de ITP , care va fi aplicat pe plăcile de înmatriculare ori pe plăcile de înregistrare.
