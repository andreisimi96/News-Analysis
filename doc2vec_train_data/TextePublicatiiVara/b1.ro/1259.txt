Judecătorii Curții Constituționale acuză că au devenit ținta mai multor atacuri în ultima perioadă și anunță că vor sesiza Comisia de la Veneția, Consiliul Europei și președintele Conferinței Curților Constituționale Europene. 
Ei susțin că prin aceste atacuri s-a vizat discreditatea acestei instituții, care este garantul supremației Constituției. Judecătorii CCR mai remarcă faptul că atacurile au început după ce au decis că există un conflict instituțional între Guvern și Președinte, iar Klaus Iohannis trebuie să semneze revocarea Laurei Kovesi de la șefia DNA.
Plenul Curții Constituționale a considerat că aceste acțiuni sunt de natură să pună în pericol democrația, statul de drept și funcționarea justiției constituționale.
Această decizie, se arată într-un comunicat, a fost luată cu unanimitate de voturi.
”Plenul Curții Constituționale a României, întrunit la data de 5 mai 2018, a hotărât, cu unanimitate de voturi, în prezența tuturor membrilor săi, sesizarea Secretarului General al Consiliului Europei, a Comisiei Europene pentru Democrație prin Drept (Comisia de la Veneția) și a Președintelui Conferinței Curților Constituționale Europene în legătură cu atacurile virulente declanșate împotriva Curții Constituționale, prin care unii reprezentanți ai unor autorități publice, precum și ai unor partide parlamentare au discreditat și delegitimat autoritatea acestei instituții fundamentale a statului - garantul supremației Constituției - fiind pusă sub semnul îndoielii obligativitatea deciziilor sale, fiind făcute chiar îndemnuri adresate populației și Președintelui statului să nu respecte și să nu pună în aplicare Decizia Curții Constituționale nr.538 din data de 30 mai 2018, privind cererea de soluționare a conflictului juridic de natură constituțională între Ministrul Justiției, pe de o parte, și Președintele României, pe de altă parte, în principal, și între Guvernul României și Președintele României, în subsidiar, cerere formulată de prim-ministrul Guvernului. Plenul Curții Constituționale a  considerat că aceste acțiuni sunt de natură să pună în pericol democrația, statul de drept și funcționarea justiției constituționale”, arată judecătorii CCR .
