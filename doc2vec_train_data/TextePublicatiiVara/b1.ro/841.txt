Un bărbat din municipiul Zimnicea, judeţul Teleorman a anunțat autoritățile că mașina lui a fost furată de un bărbat la o benzinărie din Giurgiu, și a fost amenințat cu un cuțit.
Astfel, hoțul a fost urmărit de autorități, fiind trase mai multe focuri de armă în pneuri, informează Hotnews.
„Imediat după preluarea apelului au fost alertate toate echipajele din teren iar autoturismul sustras a fost identificat de o patrulă pe DN 61, pe raza comunei Ghimpaţi. Agenţii au efectuat semnale regulamentare de oprire, dar acestea au fost ignorate de către conducătorul auto. Poliţiştii au plecat în urmărirea acestuia iar în localitatea Bucşani au executat şase focuri de armă în pneurile autoturismului, care a fost oprit în localitatea Dealu, unde s-a procedat la imobilizarea şi încătuşarea suspectului", se arată în comunicatul de presă al IPJ Giurgiu.
Hoțul, în vârstă de 35 de ani, se afla sub influenţa băuturilor alcoolice și a profitat de faptul că proprietarul mașinii a intrat în benzinărie pentru niște cumpărături, lăsându-și iubita în mașina descuiată.
Astfel, infractorul a amenințat-o pe femeie să iasă din autoturism, iar când a vrut să plece, a fost întâmpinat de proprietarul maşinii, pe care, de asemenea, l-a ameninţat că îl taie, după care a fugit cu autoturismul.
