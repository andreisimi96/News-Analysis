Foto: brasovtv.com Politică
Curtea Constituțională a emis un comunicat despre discuțiile pe care le-a avut președintele instituției, Valer Dorneanu, cu reprezentanții Comisiei de la Veneția, veniți la București. 
La întrunire au participat, din partea CCR , Mona-Maria Pivniceru și Simona-Maya Teodoroiu, Petre Lăzăroiu și Daniel Morar, Claudia-Margareta Krupenschi, prim-magistrat-asistent delegat, director al cabinetului preşedintelui, Senia Mihaela Costinescu și Benke Károly, magistrați-asistenți șefi.
”În cursul întrevederii s-au purtat discuții referitoare, în esență, la unele aspecte de constituționalitate care s-au ridicat pe parcursul procesului legislativ de elaborare a legilor de modificare și completare a Legii nr. 303/2004 privind statutul judecătorilor și procurorilor, a Legii nr. 304/2004 privind organizarea judiciară și a  Legii nr. 317/2004 privind Consiliul Superior al Magistraturii (Legile Justiției - n.r.).
De asemenea, oaspeții au solicitat precizări în legătură cu circumstanțele scrisorii adresate de către Curtea Constituțională Comisiei de la Veneția, Secretarului Consiliului Europei și Președintelui Conferinței Curților Constituționale Europene cu privire la presiunile exercitate asupra sa și îndemnurile publice la nerespectarea deciziilor Curții Constituționale”, se arată în comunicatul CCR .
Săptămâna trecută, CCR a anunțat că a sesizat Comisia de la Veneția, Consiliul Europei și președintele Conferinței Curților Constituționale Europene cu privire la ”atacurile virulente” care ar fi vizat-o: ”Plenul Curții Constituționale a  considerat că aceste acțiuni sunt de natură să pună în pericol democrația, statul de drept și funcționarea justiției constituționale”.
Deși CCR anunțase atunci că decizia privind sesizarea acestor instituții a fost luată în unanimitate, judecătoarea CCR Livia Stanciu a anunțat că ea nu a semnat: ”Nu am semnat aceste adrese, avand in vedere ca ele au un continut diferit fata de ce s-a discutat in sedinta Curtii din 5 iunie".
