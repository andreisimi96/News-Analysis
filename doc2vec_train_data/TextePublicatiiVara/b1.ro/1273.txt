În ziua mitingului PSD , toată capacitatea de transport a României va fi ocupată, a declarat, pentru B1 TV, social-democratul Codrin Ștefănescu.
Întrebat câți oameni vor veni la mitingul din Piața Victoriei organizat de PSD , Ștefănescu a răspuns: ”Toată capacitatea de transport a României în ziua respectivă va fi ocupată”.
Declarația social-democratului a stârnit hohote de râs în platoul B1 TV.
”Nu fiți ironic cu ”valul PSD -ist”. În fiecare oraș din toate județele se fac liste cu cine dorește să vină la miting împotriva abuzurilor, stalinismului și așa mai departe. Reacțiile au fost gigantice! Sunt de zece ori, în unele județe de 20 de ori mai multe înscrieri față de ce putem pune la dispoziție pentru transport!”, a continuat Codrin Ștefănescu.
Acesta a mai afirmat că unele persoane din zona Moldovei au anunțat chiar că vor veni la București cu mașinile personale.
”Aoleo, ce-o să fie pe autostrăzi!”, a fost replica ironică a moderatorului Silviu Mănăstire.
