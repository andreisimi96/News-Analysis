După ce au participat la o întâlnire faţă în faţă timp de aproximativ 40 de minute doar în prezenţa interpreţilor, Donald Trump şi Kim Jong-Un s-au îndreptat către zona restaurantului. 
Iar masa a început cu un cocteil de crevete, salată de avocado şi kerabu, un fel pe bază de orez, cu mango verde, sos de miere şi lime şi caracatiţă. Între garnituri au fost cartofi „dauphinois", broccoli la abur, orez prăjit şi legume asiatice, în timp ce felul principal avea coaste de vită, carne crocantă de porc dulce-acrişor şi cod la abur. La desert s-au servit tarte cu ciocolată neagră şi îngheţată de vanilie.
Înainte de a părăsi masa, Donald Trump nu a ratat ocazia de a se lăuda, noului său prieten, cu limuzina prezidenţială.
În imagini se poate observa cum magnatul a încercat să îi ofere liderului nord-coreean Kim Jong-Un posibilitatea, foarte rară, de a arunca o privire în limuzina poreclită "Bestia". Trump vorbeşte şi cheamă prin gesturi un agent din cadrul serviciilor secrete, care deschide portiera, iar cei doi lideri privesc înăuntru. Era neclar imediat ce părere are Kim despre acest "tur", dar a părut să zâmbească.
