Comisia specială pentru legile justiției a modificat luni articolul 297 din Codul penal , referitor la abuzul în serviciu. 
Cele mai aprinse dezbateri au vizat pragul, beneficiarii și pedepsele, însă, potrivit Știripesurse.ro, adevărata miză a acestor modificări este alta. Asta pentru că, potrivit noii definiții a abuzului în serviciu, infracțiunea nu mai este de competența DNA . 
Potrivit sursei citate, abuzul în serviciu a ajuns în competenţa DNA prin aplicarea articolului 132 din Legea 78/2000 privind prevenirea, descoperirea și sancționarea faptelor de corupție, care se referă la foloasele necuvenite. Prin includerea foloaselor necuvenite în definiţia din Codul Penal, nu se mai face apel la Legea 78, iar abuzul în serviciu rămâne o "infracţiune de serviciu", nu una „de corupție”, deci nu mai este de competenţa DNA .
Parlamentarii din Comisia specială au adoptat, luni, un amendament propus de PSD, potrivit căruia "fapta funcţionarului public, aflat în exerciţiul atribuţiilor de serviciu, reglementate expres prin legi, ordonanţe de guvern sau OUG, care refuză să îndeplinească un act sau îl îndeplineşte prin încălcarea atribuţiilor astfel reglementate, a unor dispoziţii dispoziţii exprese dintr-o lege, Ordonanţă de urgenţă sau Ordonanţă de guvern, în scopul de a obţine pentru sine, soţ, rudă sau afini până la gradul al II-lea inclusiv, un folos material necuvenit şi prin acesta cauzează o pagubă certă şi efectivă mai mare decât echivalentul unui salariu minim brut pe economie sau o vătămare a drepturilor sau intereselor legitime nepatrimoniale ale unei persoane fizice sau juridice, se pedepseşte cu închisoare de la 2 ani la 5 ani sau cu amendă".
