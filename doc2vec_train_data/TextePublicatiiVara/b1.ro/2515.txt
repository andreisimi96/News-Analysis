Preşedintele PSD şi al Camerei Deputaţilor, Liviu Dragnea , a vorbit din nou, despre "companiile străine" care vin în România, context în care a lăsat să se înţeleagă că nu este de acord cu celebra expresie "sărac, dar cinstit".
"Da, este foarte frumoasă expresia 'sărac, dar cinstit' şi nu o critic. Dar haideţi să ne gândim: dacă un tânăr sau cineva îşi ia o maşină devine necinstit? Dacă un tânăr îşi face o casă devine necinstit? Dacă îşi întemeiază o afacere nu mai este cinstit? Dacă obţine profit nu mai este cinstit? Dacă vrea să-şi dezvolte afacerea nu mai este cinstit? De ce trebuie să stăm noi în această paradigmă? De ce această societate să urmăreşte să fie învrăjbită şi radicalizată numai când e vorba despre români? Dacă e vorba despre vreo companie străină...", a afirmat Dragnea, la Şcoala de Vară a Tineretului Social Democrat (TSD), potrivit Agerpres. 
Liderul social-democrat a precizat că nu are "nimic cu companiile străine". 
"Nu au nicio vină, vina este a celor care îi feresc, în schimb, arată ţintele formate din firmele româneşti. O firmă românească trebuie distrusă, închisă şi ăla băgat în puşcărie. 'Ce atâtea firme româneşti? Că are cine să vină în locul lor'. Numai că profitul nu prea mai rămâne aici. E foarte bine să vină, dar să-şi plătească taxele aşa cum îşi plătesc taxele toate firmele româneşti. Zic totuşi că trebuie să avem un tratament egal. Nu cred că o firmă românească şi-ar permite să meargă într-o ţară din UE şi din lume şi să exporte profitul într-un mod nelegal şi necinstit. Nu cred. Şi culmea, să fie unii acolo, cetăţeni ai acelor ţări, care să ţină partea şi să-i certe pe alţii care ar vrea să rămână banii în România. Că la noi aşa se întâmplă de ceva timp. Nu-i "cool" să fim patrioţi, chestia asta e învechită, anacronică. Cum adică?", a spus Dragnea. 
În context, el l-a ironizat, în mod indirect, pe preşedintele Klaus Iohannis . 
"Ni s-a spus anul trecut, dacă mai ţineţi minte: 'N-or să aibă bani de salarii, de pensii, de 2% pentru apărare, o să depăşească deficitul bugetar, o să crească datoria publică a României. Deci o să fie dezastru! Fugiţi!' Şi a venit sfârşitul anului anului: creşterea economică 6,9% - cu atât a crescut PIB - a treia din Europa, o creştere mare; PIB-ul potenţial a crescut cu peste 4%; am mărit şi pensiile şi salariile; am asigurat şi 2% din PIB, care este o sumă foarte mare, pentru Apărare. Ne spunea preşedintele: 'dar nu se poate, asta e magie' - adică creşti salariile şi scazi impozitele. Nu e magie, asta e economie. (...) Aste e magia de care vorbeşte cineva care nu înţelege. Chiar dacă vorbeşte rar, tot nu înţelege. Ce ar dori? Să fie creştere economică, dar cu banii mai uşor. Adică cum să dăm banii la români?", a adăugat preşedintele PSD.
