La Primăria Sectorului 4 se poartă salariile de nabab. Potrivit Adevărul , un şef de serviciu de la sectorul 4 câştigă, de la 1 ianuarie, aproape 10.000 de lei, în timp ce leafa unui director sare de 5 cifre.
Și asta în condițiile în care edilul Daniel Băluță le mărește taxele cetățenilor, școlile din sector au fost lăsate fără pază și site-ul oficial al primăriei a fost închis câteva zile pentru neplata domeniului. ( Detalii AICI )
“Se cheltuiau 6 milioane de euro pentru asigurarea serviciului de pază. Aşa, 6 milioane de euro au fost redirecţionaţi către alte investiţii“, spune primarul.
Băluţă  a iniţiat şi trecut o hotărâre de Consiliu Local prin care salariile din primărie şi direcţiile subordonate au fost majorate substanţial. Așa se face că 30% din bugetul primăriei se duce pe salarii.
Potrivit sursei citate, secretarul Sectorului 4 şi arhitectul-şef încasează lunar nu mai puţin de 15.200 de lei. Aceeaşi leafă o primeşte şi directorul executiv din Primărie, în timp ce directorul general adjunct încasează peste 14.500 de lei. În urma hotărârii promovate de primarul Daniel Băluţă, un şef de serviciu câştigă un salariu brut între 9.880 de lei şi 7.600 de lei, un şef de birou – între 7.410 şi 8.056 de lei, un auditor - între 4.200 şi 3.600 de lei, un consilier juridic - 4.880 de lei, un inspector de specialitate – 4.066 de lei, un referent de specialitate - 3.553 de lei. Nici funcţionarii mărunţi nu o duc rău în „Republica Băluţă“. Magazinerii, administratorii şi şoferii sunt remuneraţi cu 2.375 de lei, în timp ce un curier primeşte 2.185 de lei, un muncitor calificat – 2.318, iar unul necalificat – 2.014 lei.
Acestea sunt însă salariile de bază, la ele adăugându-se alte sporuri, ceea ce face ca veniturile angajaţilor Primăriei Sectorului 4 să crească şi mai mult.
Băluță nu se consideră vinovat pentru deciziile luate și spune că nu a încălcat legea.
Nemulțumiți de primarul lor, cetățenii Sectorului 4 au inițiat și o petiție online pentru demiterea acestuia.
"Demiterea primarul Daniel Baluta sector 4
In urma activităților pe care edilul Daniel Baluta le desfășoară in forța in sectorul 4 , și anume : ridicarea chioșcurilor de preasa, retragerea pazei de la scoli și Grădinițe, schimbarea gardurilor și bordurilor in fiecare an , transformarea sectorului 4 intr un adevărat șantier ..... haideți sa încercam prin semnarea acestei petiții sa asiguram un viitor mai bun copiilor noștri și noua locuitorilor aceștui sector !!!"
