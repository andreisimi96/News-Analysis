Liberalii îşi anunţă susţinerea faţă de preşedintele Klaus Iohannis în cazul Kovesi.
Liderul PNL, Ludovic Orban , spune că partidul său este "alături de preşedintele României" în decizia pe care o va lua privind revocarea şefei DNA şi precizează că hotărârea Curţii Constituţionale nu este opozabilă şefului statului. 
"PNL este alături de preşedintele României. Suntem convinşi că preşedintele va lua deciziile cele mai bune pentru România. Am spus din capul locului că nu este nicio prevedere constituţională prin care Curtea Constituţională..., de fapt o majoritate politică din Curtea Constituţională nu poate să dea un ordin preşedintelui. Preşedintele este deţinătorul de putere cel mai legitim din România, este omul care are în spate jumătate plus unu din voturile cetăţenilor şi nu poate fi, conform Constituţiei, forţat de Constituţia României să facă sau să nu facă nimic din ceea ce este prevăzut în atribuţiile sale constituţionale. Decizia Curţii, în opinia mea, nu îi este opozabilă. Curtea nu poate să forţeze preşedintele să facă nimic", a declarat, duminică, Ludovic Orban într-o conferinţă de presă ţinută la Mediaş, potrivit Agerpres. 
Cu toate acestea, întrebat dacă PNL îl va susţine pe Klaus Iohannis şi în cazul în care o va revoca din funcţie pe Laura Codruta Kovesi , preşedintele liberalilor a evitat un răspuns clar.
"Să lăsăm timpul să curgă. Preşedintele va anunţa public după publicarea motivărilor", a spus el.
Orban a precizat că a încetat să mai analizeze decizia CCR , "pentru a nu le da idei" celor din PSD. 
"Am sistat orice analiză şi mai ales reacţie posibilă pe care o avem noi la dispoziţie, ca să nu le dau idei ăstora. Am văzut că Iordache scrie motivaţia pentru majoritatea politică PSD-ALDE din Curtea Constituţională. Să nu le dăm idei. Să-i lăsăm să facă motivarea şi pe urmă vom anunţa public ce facem", a aăugat Orban. 
