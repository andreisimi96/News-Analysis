Președintele Klaus Iohannis a transmis, joi, un mesaj cu prilejul Zilei Rezervistului Militar.
Aceasta este primul mesaj al Administraţiei Prezidenţiale, după decizia de miercuri a Curţii Constituţionale ( CCR ) cu privire la revocarea şefei DNA, Laura Codruţa Kovesi.
Redăm, mai jos, integral, mesajul transmis de şeful statului:
„Sărbătorim astăzi « Ziua Rezervistului Militar », un moment cu semnificații importante pentru Armata României. Tuturor militarilor care și-au încheiat cariera activă, trecând în rezervă, le transmit aprecierea și recunoștința pentru că și-au pus viața în slujba țării, cu patriotism, responsabilitate și curaj.
România acordă rezerviștilor militari respectul cuvenit unor profesioniști, a căror competență a contribuit la menținerea unei stări de înaltă operativitate specifică Armatei.
În ultimele decenii, succesul operațiilor la care au participat militarii români în Albania, Irak, Afganistan, Bosnia-Herțegovina și Kosovo, sub mandat NATO sau UE, precum și în alte misiuni în Africa și Asia, sub mandat ONU, se datorează, în mare măsură, și celor care, astăzi, se află în rezervă sau în retragere.
Armata noastră a fost și continuă să fie unul dintre cei mai buni ambasadori ai României, demonstrând abnegație, spirit de sacrificiu și simț al datoriei în urmărirea și îndeplinirea intereselor noastre naționale.
Rezerviștii militari români rămân atașați valorilor care fac posibilă dezvoltarea țării și sunt implicați în viața comunităților în care trăiesc, fie că își desfășoară activitatea, în prezent, în mediul civil sau că se bucură de binemeritata perioadă a pensionării.
Mai mult, modul exemplar în care rezerviștii și-au urmat carierele reprezintă o sursă de inspirație pentru militarii în activitate, fiind dovada vie a faptului că armata este o adevărată școală de educație patriotică și cetățenească.
Cu prilejul acestei zile, le urez militarilor aflați în rezervă sau în retragere multă sănătate și bucurii alături de cei dragi!
La mulți ani!”
