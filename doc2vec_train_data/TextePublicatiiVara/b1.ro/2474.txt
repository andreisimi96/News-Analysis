Foto: Inquam Photos / Octav Ganea Eveniment
Eugen Stan , cunoscut în presă şi sub numele de 'poliţistul-pedofil', a fost trimis, vineri, în judecată de procurorii Parchetului General, în stare de arest preventiv, fiind acuzat de săvârşirea a 18 infracțiuni de agresiune sexuală.
Potrivit unui comunicat al Ministerului Public, din probele administrate în cauză a rezultat următoarea situație de fapt:
"În perioada 2 noiembrie 2009 – 5 ianuarie 2018, inculpatul Eugen Stan a agresat sexual 18 persoane, cu vârste între 5 și 38 de ani, în diferite locuri de pe raza municipiului București. Modul de operare al inculpatului viza, în general, urmărirea victimelor în drumul lor spre blocurile în care locuiau, infracțiunile fiind săvârșite, sub constrângerea exercitată de inculpat, în scara imobilelor sau în liftul acestora.
Menționăm că la data de 8 ianuarie 2028, procurorii Parchetului de pe lângă Tribunalul Bucureşti au dispus punerea în mişcare a acţiunii penale faţă de inculpatul Stan Eugen vizând, în primul rând, săvârșirea infracțiunii de agresiune sexuală asupra a doi minori, de 5, respectiv de 9 ani, la data respectivă inculpatul fiind angajat al Ministerului Afacerilor Interne".
Prin ordonanța din 9 ianuarie 2018 a procurorului general al Parchetului de pe lângă Înalta Curte de Casație și Justiție, s-a dispus preluarea cauzei de către Secția de urmărire penală și criminalistică din cadrul Parchetului de pe lângă Înalta Curte de Casație și Justiție, precizează sursa citată.
Pe parcursul urmăririi penale au fost preluate mai multe dosare de la parchete de pe lângă judecătoriile de sector din București având ca obiect, de asemenea, săvârșirea unor infracțiuni de agresiune sexuală de către inculpatul Stan Eugen, acestea fiind reunite într-un nou dosar, care în final a fost reunit cu dosarul menționat anterior, mai arată anchetatorii.
În cauză, procurorii au dispus prin ordonanță instituirea măsurii asiguratorii a sechestrului cu privire la bunuri mobile şi imobile ale lui Eugen Stan .
Dosarul a fost trimis, spre competentă soluţionare, Judecătoriei Sectorului 6 București.
