Mai multe proiectile neexplodate au fost găsite de un muncitor de la halda de zgură din Resița.
Astfel, bărbatul a apelat la ISU Caraș-Severin și le-a prezentat descoperirea, informează Agerpres.
Pirotehniștii au ridicat și transportat zece proiectile explozive de 76 mm, un proiectil exploziv de 152 mm şi unul de 100 mm la depozit, în vederea distrugerii acestora.
„Echipa pirotehnică din cadrul ISU Caraş-Severin a cercetat, identificat, ridicat şi transportat muniţia la depozit, unde va fi păstrată până la următoarea misiune de distrugere. Este vorba de 12 proiectile de diferite calibre", a declarat purtătorul de cuvânt al ISU Semenic al judeţului Caraş-Severin, Magdalena Tocmelea.
