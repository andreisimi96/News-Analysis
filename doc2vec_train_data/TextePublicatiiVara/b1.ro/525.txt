În cei zece ani de funcţionare, pensiile administrate privat, adică Pilonul II , au ajuns la active impresionante. Aşa se explică, cel puţin parţial, de ce guvernarea PSD-ALDE vrea să pună mâna pe aceşti bani.
Astfel, s-au adunat active de 42,7 miliarde lei în aceşti 10 ani, din care 7 miliarde lei reprezintă câştigurile nete, înregistrând un randament mediu anual de 8,15%, potrivit Asociaţiei pentru Pensiile Administrate Privat din România ( APAPR ).
”Pe data de 20 mai 2008, fondurile de pensii private obligatorii ( Pilonul II ) primeau în administrare primele contribuţii ale românilor. 10 ani mai tarziu, sistemul funcţionează în parametri solizi, cu rezultate remarcabile. În tot acest timp, Pilonul II a primit în administrare contribuţii totale în valoare de 35,7 miliarde de lei, la care fondurile de pensii au adăugat prin investiţii câstiguri nete în valoare de 7 miliarde de lei. În total, cele şapte fonduri de Pilon II administrează astăzi active nete de 42,7 miliarde de lei în beneficiul a 7,13 milioane de români care sunt înscrişi la acest sistem”, a precizat joi APAPR , într-un comunicat de presă, conform news.ro.
Asociaţia arată că valoarea medie a contului individual de pensie privată este de aproape 6.000 de lei, iar peste 1,2 milioane de participanţi au acumulat deja o sumă peste 10.000 de lei în contul lor. 
În cei 10 ani, Pilonul II a generat un randament mediu anual de 8,15%, adică un total de peste 127,5%.
”Odată ce contribuţiile sunt virate de către Casa Naţională de Pensii Publice către fondurile de pensii private, ele devin proprietatea privată a fiecăruia dintre cei peste 7 milioane de participanţi la Pilonul II . Graţie reglementărilor solide, transparenţei depline a sistemului şi administrării profesioniste, românii pot şti în orice moment situaţia reală a pensiei lor private. Foarte important: în Pilonul II suma totală cuvenită pentru pensia privată nu poate fi mai mică decât valoarea contribuţiilor nete plătite”, se mai arată în comunicat.
Ministrul Muncii, Lia Olguţa Vasilescu, a declarat marţi seară că Pilonul II de pensii va fi opţional.
Preşedintele Klaus Iohannis a spus, miercuri, că este "o veste foarte proastă" intenţia de transformare a Pilonului II de pensii în pilon opţional, el arătând că va fi începutul sfârşitului pentru Pilonul II . 
Şeful statului a mai afirmat că PSD trebuie să vină cu clarificări şi cu o argumentaţie clară de ce vrea să facă Pilonul II opţional.
