Foto: Inquam Photos / Liviu Florin Albei Eveniment
Fostul vicepremier Gabriel Oprea susține că după tragedia din Colectiv l-a sfătuit pe Victor Ponta să nu demisioneze pentru că avea o guvernare bună și putea să gestioneze situația creată atunci.
„A  fost și un atac politic imediat, o presiune, plus demonstrații de stradă care începuseră. 
M-a sunat Victor Ponta și mi-a spus că vrea să vorbească cu mine, în seara dinaintea demisiei. M-am dus la el. A spus «Gabi, mă gândesc să îmi dau demisia pentru că eu cred ca sunt niște proteste dirijate și nu vreau să vină la Palatul Victoria să dea cu sticle Molotov». 
I-am spus «Tu ai o guvernare bună, nu știu cine dirijează sau nu, dar cred că este constituțional să rămâi și avem toate forțele necesare să gestionăm această situație. Eu cred că e o făcătură, politic vorbind, cu protestele, și sfatul meu e să nu demisionezi». 
Mi-a spus apoi, «Gabi, îți promit că nu fac un pas fără să te informez»”, a declarat Oprea într-un interviu pentru Știripesurse.ro. 
Fostul vicepremier a mai spus că a fost dezamăgit atunci când a aflat că Ponta a demisionat. 
” Victor Ponta cred că trebuia să stea la guvernare. Nu știu cine l-a sucit. El a crezut că era ceva dirijat politic împotriva lui”, a mai declarat Gabriel Oprea .
