Foto: fsanp.ro Politică
Ministrul Justiţiei, Tudorel Toader, a declarat că în momentul în care va fi vacantat postul de procuror-şef DNA , va declanşa procedurile de ocupare a acestuia, conform legii. În proces vor fi implicați ministrul Justiţiei, CSM şi preşedintele ţării.
"La momentul acesta, postul de şef al DNA este ocupat, dar în momentul în care acesta va fi vacantat, voi declanşa procedurile de ocupare a acestui post, în conformitate cu procedurile legale. Legea pentru numirea şefului DNA prevede că se declanşează procedură publică, se face comisie, se văd condiţiile pe care trebuie să le îndeplinească potenţialii candidaţi, condiţii legale, fiecare candidat depune un program de management, se dă un termen de înscriere, se face evaluarea, se face propunerea către CSM, propunere care dacă va fi validată va ajunge la preşedinte. Practic, în procedura de selecţie, de la declanşare până la numire, nu sunt implicaţi decât ministrul Justiţiei, CSM şi preşedintele României. Dacă eu m-aş abate de la procedură, preşedintele mi-ar putea spune că este nelegală şi drept urmare, nu mă voi abate", a declarat Tudorel Toader, citat de Agerpres.
Ministrul a mai spus că se așteaptă ca președintele Klaus Iohannis să respecte Constituția: "Aşteptăm ca domnul preşedinte să se întoarcă din străinătate, să citească decizia Curţii şi să-i înţeleagă conţinutul - cel puţin aşa mi-a spus, aşteptăm momentul când va înţelege conţinutul şi obligaţiile care-i revin, aşteptăm comportamentul loial constituţional pe care nu mă îndoiesc că îl va avea". 
