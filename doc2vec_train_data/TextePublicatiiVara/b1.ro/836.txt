Un nou proitect de lege, trimis la vot, prevede ca românii să poată plăti amenzile la jumătate, în termen de 15 zile, în loc de 48 de ore.
Deputatul PSD Ionela Dobrică este cea care a depus iniţiativă legislativă și susține că „există foarte multe beneficii ale unei astfel de modificări legislative”, precum creșterea încasărilor la bugetele locale, informează România TV.
„Există foarte multe beneficii ale unei astfel de modificări legislative. Cele mai importante dintre acestea vizează creşterea încasărilor la buget şi degrevarea instanţelor de judecată de cauzele care au ca obiect contestaţia împotriva sancţiunilor contravenţionale. Cred că acest termen rezonabil de 15 zile va produce încă două efecte benefice pentru că, pe de o parte, mărirea termenului de plată a contravenţiilor de la 48 de ore la 15 zile va stimula persoanele care primesc amenzi să le achite, iar pe de altă parte, vor fi evitate numeroase confuzii care se fac în acest moment în calcularea şi aplicarea amenzilor. Este o măsură prin care venim atât în sprijinul autorităţilor publice, cât şi în sprijinul oamenilor de bună credinţă care doresc să plătească amenda redusă, însă se pot confrunta cu dificultăţi materiale”, a explicat Dobrică.
Astfel, în cazul în care amenzile nu sunt plătite, autoritățile vor începe procedura de recuperare a banilor prin executare silită sau, dacă suma nu este extrem de mare, poprire pe conturi.
