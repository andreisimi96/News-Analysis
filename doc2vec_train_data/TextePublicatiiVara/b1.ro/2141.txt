Eugen Tomac , președintele executiv al PMP , și-a depus candidatura la președinția partidului. Acesta a precizat că va continua linia politică tratasă de Traian Băsescu, politician de la care a învățat multe. Totodată, el și-a exprimat încrederea că echipa sa poate contribui la victoria dreptei asupra PSD la următoarele alegeri.
”La Congresul extraordinar al partidului din 16 iunie 2018, voi cere votul de încredere al colegilor noştri cu moţiunea “Partidul Mişcarea Populară – Reîntregim România!” Am învăţat politică de la cel mai bun, de la Preşedintele Traian Băsescu. Prin urmare, îmi asum responsabilitatea de a continua linia politică trasată de Președinte pentru modernizarea României. Avem responsabilitatea de a ne ridica la înălțimea așteptărilor românilor. Echipa alături de care plec la drum tocmai asta va face. Este acea echipă care va aduce un plus necesar în rândul forțelor de dreapta pentru a învinge PSD la următoarele runde de alegeri. Vom fi exact acei politicieni de care România are mare nevoie în acest moment”, a scris Eugen Tomac , pe Facebook.
Acesta a precizat că Sănătatea, Educația, depolitizarea administrației și infrastructura vor fi priorități: ”Vom promova împreună o legislație a sănătății care să le ofere tuturor românilor acces la servicii medicale de calitate în spitale. Educația va fi prioritate națională, cea mai sigură investiție în viitorul României. Vom promova, de asemenea, inițiative care să schimbe din temelie haosul din adminsitraţie şi să depolitizeze instituţiile publice. Vom readuce în actualitate marile proiecte de dezvoltare a infrastructurii din România”.
Tomac s-a referit inclusiv la unirea Republicii Moldova cu România: ”Vom dezvolta România împreună cu românii care îşi doresc să revină în ţară. Ei vor fi motorul real al schimbării. Vom readuce românii de peste Prut acasă, în România, prin reîntregire cu R. Moldova. Echipa PMP este cea care va duce mai departe steagul reîntregirii națiunii române, alături de Preşedintele Traian Băsescu”.
”Cred, cu toată convingerea, că PMP va fi, în anii care urmează, un actor credibil şi relevant în politica românească şi că, începând din 2020, vom participa la viitoarea guvernare a forţelor de centru-dreapta din România”, și-a încheiat Eugen Tomac postarea.
