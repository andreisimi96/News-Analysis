Filmul integral al încătuşării lui Ilie Năstase a fost făcut public. Acesta redă dialogul pe care fostul tenismen l-a purtat cu agenţii de poliţie care l-au oprit în trafic. Între timp, Ilie Năstase a făcut şi câteva declaraţii cu privire la reţinerea sa, în care infirmă faptul că ar fi refuzat să se legitimeze, informează B1 TV. 
În seara de 25 mai, un echipaj al Poliţiei Rutiere l-a oprit în trafic pe Şoseaua Nordului pe fostul tenismen. După un schimb de replici între Ilie Năstase şi agenţii de poliţie, acesta ar fi pornit maşina de pe loc după ce a fost somat să oprească şi să se legitimeze. Un alt echipaj l-a blocat ulterior în trafic, potrivit şefului Brigăzii Rutiere a Capitalei. Însă spiritele s-au încins în momentul în care agenţii i-ar fi cerut să coboare din maşină. 
Poliţiştii spun că fostul jucător de tenis a refuzat să sufle în etilotest şi a devenit agresiv cu ei, motiv pentru care a fost necesară încătuşarea acestuia şi ducere, pentru recoltarea de probe biologice, la sediul Istitutului Naţional de Medicină Legală, unde a făcut totuşi testul.
Fostul jucător de tenis a declarat ulterior că nu a refuzat să se legitzimeze, însă a fost luat pe sus de agenţi înainte să apuce să prezinte actele.
Totodată, fostul tenismen a recunoscut că a băut şi susţine că a suflat în etilotest chiar la faţa locului.
Ilie Năstase susţine că nu va lăsa lucrurile aşa, ci va merge să depună o plângere la Curtea Europeană pentru Drepturile Omului. Întrebat dacă totuşi îi pare rău pentru că s-a urcat băut la volan, fostul tensimen a răspuns afirmativ şi chiar le-a mulţumit poliţiştilor că l-au oprit şi l-au ferit de un eventual accident.
Fostului jucător de tenis i-a fost întocmit dosar penal pentru refuz de prelevare a mostrelor biologice. Acesta a primit o amendă de o mie de lei, după care a fost lăsat să plece.
Câteva ore mai târziu, Ilie Năstase a fost prins din nou în trafic, în zona Şoselei Ştefan cel Mare, când făcea un viraj stânga peste linia continuă, cu un scuter, fără a avea dreptul de a conduce. Fostul jucător de tenis a fost amendat cu încă 1.305 lei şi 6 puncte de penalizare.
