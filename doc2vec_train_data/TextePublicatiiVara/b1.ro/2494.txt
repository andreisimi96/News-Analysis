Foto: Inquam Photos / Octav Ganea Politică
Președintele României, Klaus Iohannis , a făcut o mişcare controversată joi, când l-a nominalizat pe Gabriel Vlase pentru șefia Serviciului de Informaţii Externe ( SIE ).
Timp de o zi, membrii PSD nu au făcut nicio referire la această propunere, surse politice afirmând că Gabriel Vlase ar fi mai degrabă apropiat de gruparea Tudose-Ciolacu din PSD şi că liderul partidului, Liviu Dragnea , ar fi fost luat prin surprindere de nominalizarea lui Iohannis. 
Vineri, secretarul general al social-democraţilor, Marian Neacşu , a declarat că Gabriel Vlase este cea mai bună propunere pentru şefia Serviciului de Informaţii Externe, părând astfel că în PSD s-a dat tonul privind poziţionarea partidului după mutarea şefului statului.
Potrivit lui Neacşu, "era nevoia ca cineva să preia această instituţie importantă pentru România". 
"Ştim că de mai bine de un an şi jumătate nu avem director acolo. În ceasul al 12-lea, preşedintele a decis că era normal să-l nominalizeze. (...) Îl recomandă şi experienţa domniei sale, a fost şi vicepreşedinte şi respectiv preşedinte al Comisiei privind controlul SIE , are o activitate laborioasă parlamentară, în mod deosebit axată pe zona de siguranţă şi de apărare. Da, cred că, după părerea mea, Gabriel Vlase este cea mai potrivită propunere", a spus Neacşu la Neptun, unde participă la Şcoala politică de vară a TSD, conform Agerpres. 
"După cum aţi văzut şi din declaraţiile preşedintelui Liviu Dragnea , noi la nivelul conducerii partidului am discutat de multă vreme că domnul Vlase ar fi propunerea noastră pentru această înaltă demnitate. (...) Nu am transmis această propunere în niciun mod oficial către preşedinte", a spus secretarul general al PSD, întrebat dacă a ştiut dinainte de decizia preşedintelui Iohannis privind nominalizarea lui Vlase.
Cât despre faptul dacă au existat discuţii între Gabriel Vlase şi preşedintele Iohannis, Neacşu a arătat că în mod normal ar fi trebuit să aibă loc o astfel de întâlnire. 
"Mi-e greu să vă răspund la această întrebare. Cred că mai degrabă ar trebui să-i întrebaţi pe dumnealor. Cred că în mod normal ar fi trebuit să aibă o astfel de întâlnire, aşa cum sunt convins că domnul Vlase probabil că a avut o întâlnire şi cu preşedintele Liviu Dragnea ", a precizat Neacşu.
El s-a arătat convins că a existat o discuţie între Gabriel Vlase şi preşedintele PSD, Liviu Dragnea . 
"Eu cred că atât timp cât domnul Vlase are susţinerea principalului partid din coaliţie, adică a PSD, din câte cunosc eu, probabil că nu cunosc foarte multe, nu este o propunere de refuzat nici din partea colegilor de la ALDE, sunt convins că domnul Vlase va avea suficiente voturi pentru a putea să obţină nominalizarea din partea Parlamentului", a adăugat secretarul general al PSD. 
