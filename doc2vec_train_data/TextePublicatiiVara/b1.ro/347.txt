Ministrul Muncii, Lia Olguţa Vasilescu, a anunţat că Guvernul a luat decizia privind Pilonul II de pensii, cel administrat privat şi care a fost o ţintă a coaliţiei PSD de la venirea la putere.
Olguţa Vasilescu a precizat că acesta va deveni opţional, fiind alegerea românilor dacă vor mai vrea să contribuie sau nu la el sau să rămână doar cu Pilonul I al pensiilor de stat.
"Ne-am hotărât ce vrem să facem şi e ce am comunicat de anul trecut şi anume să fie opţional acest Pilon II. E bătut în cuie. Am aflat că sunt şi eu la Pilonul II cotizant, în condiţiile în care am fost absolut convinsă că, timp de 10 ani neprimind plic acasă, am fost absolut convinsă că nu.
Eu vreau sa optez. Vreau să am această posibilitate.
Nu naţionalizăm. Vom explica foarte clar tuturor persoanelor care sunt cotizante cât va fi pensia lor pentru ca oamenii au aşteptări. Am constatat stând de vorbă cu foarte multe persoane care cred că vor avea pensia de stat echivalentă cu a unor persoane care nu sunt la Pilonul II de pensii la care suplimentar se va adăuga şi această pensie. Nu. Se ia o parte din contribuţiile de la Pilonul I ca să se asigure această contribuţie la Pilonul II”, a declarat Lia Olguţa Vasilescu la România TV.
Tema Pilonului II a fost aprins dezbătută în ultima perioadă după ce într-un document al Guvernului se recomanda de către Comisia de Prognoză suspendarea contribuţiilor în ultimele 6 luni ale anului.
