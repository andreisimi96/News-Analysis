Angelina Jolie a fost somată de judecătorul care se ocupă de cazul ei de divorţ să îi permită lui  Brad Pitt să stea mai mult cu copiii lor, în caz contrar, actriţa americană riscând să piardă custodia fizică a acestora, scrie tmz.com, citat de Mediafax .
Brad Pitt şi Angelina Jolie s-au separat în septembrie 2016, dar încă nu au reuşit să-şi rezolve toate problemele legale şi să divorţeze cu adevărat.
În primele luni după ce s-au separat, Jolie a decis să îi ţină pe cei şase copii ai lor departe de Pitt. La acel moment, presa internaţională vorbea despre dependenţa de alcool a lui Brad Pitt , care l-ar fi determinat să aibă un comportament violent faţă de copii. De altfel, starul a recunoscut anterior că una dintre problemele care au dus la destrămarea căsniciei sale a fost consumul de alcool.
În lunile care au urmat, însă, situaţia a părut să se îmbunătăţească. Brad Pitt a fost văzut vizitându-şi copiii la domiciliul viitoarei foste soţii, motiv pentru care presa a scris că cei doi s-ar fi împăcat. Informaţia a fost infirmată însă de cei doi.
Potrivit unor documente depuse recent în instanţă, judecătorul care se ocupă de divorţul celor doi consideră că Brad Pitt ar trebui să aibă un acces mai mare la micuţi, fiind "primordial ca fiecare dintre cei şase copii ai cuplului să aibă o relaţie sănătoasă şi profundă cu mama şi tatăl lui".
Judecătorul a propus mai multe măsuri, printre care dreptul de vizită prelungit pentru actor în perioada vacanţei de vară, dreptul copiilor la convorbiri telefonice cu acesta ori de câte ori doresc şi interdicţia impusă Angelinei de a verifica mesajele pe care Brad le trimite micuţilor.
În caz contrar, actriţa poate pierde custodia fizică a copiilor.
Angelina Jolie şi Brad Pitt s-au căsătorit în august 2014, după o relaţie de aproape zece ani, şi au împreună şase copii: trei adoptaţi – Maddox (născut în august 2001, în Cambodgia), Zahara (născută în ianuarie 2005, în Etiopia), şi Pax (născut în noiembrie 2003, în Vietnam) - şi trei biologici – Shiloh (născută în mai 2006) şi gemenii Knox şi Vivienne (născuţi în iulie 2008).
