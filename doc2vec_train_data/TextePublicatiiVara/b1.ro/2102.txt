PNL a anunţat deja că va depune moţiune de cenzură împotriva Guvernului Dăncilă, aceasta urmând să fie depusă şi votată, cel mai probabil, în perioada 15-30 iunie.
Marţi, președinții comisiilor de specialitate PNL au fost convocați, la ora 17.00, la sediul partidului pentru a finaliza draftul programului de guvernare. 
"Ni se reproșează că doar criticăm și atacăm și nu facem nimic constructiv. Așa că o să venim cu un draft de program de guvernare, dar și cu o echipă despre care să spunem: ei sunt, cu ei defilăm la guvernare", a declarat, pentru stiripesurse.ro, un vicepreședinte al liberalilor.
Dacă moţiunea de cenzură va trece, PNL îl va propune pentru postul de premier pe liderul partidului, Ludovic Orban , noutatea fiind că europarlamentarul Siegfried Mureșan, înscris recent în PNL , se află în cărți pentru funcția de vicepremier. 
Potrivit sursei citate, printre cei care ar avea şanse să facă parte dintr-un viitor Cabinet se mai află Printre numele vehiculate de liberali pentru preluarea portofoliilor ministeriale se numără Victor Paul Dobre la Administrație și Interne (a mai deținut acest portofoliu), Florin Cîțu la ministerul de Finanțe (președintele Comisiei Economice de la Senat), Lucian Bode la Transporturi, Dan Vîlceanu (vicelider PNL la Camera Deputaților) la ministerul Muncii, Marilen Pirtea sau Raluca Turcan la ministerul Educației și Lucian Heiuș la ministerul Economiei.
La Apărare se pregătește Ovidiu Raețchi (vicepreședinte al Comisiei de Apărare din Camera Deputaților), la Agricultură - Nini Săpunaru, Ben Oni Ardelean la Externe, la Mediu - Lucia Varga (a mai condus acest minister) și Vlad Nistor ar merge la ministerul Culturii. 
Pavel Popescu ar fi viitorul ministru al Comunicațiilor, în timp ce Răzvan Prișcă ar primi ministerul pentru Relația cu Parlamentul, iar Robert Sighiartău, secretarul general al PNL , ar merge la ministerul Românilor de Pretutindeni. Violeta Alexandru, fost ministru în guvernul Cioloș, ar prelua ministerul pentru Dialog Social.
Singurul minister unde va fi propus un independent este ministerul Justiției, surse liberale precizând că acesta nu va avea carnet de partid.
