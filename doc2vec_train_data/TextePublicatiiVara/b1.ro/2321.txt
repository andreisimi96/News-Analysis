Liderul PNL Ludovic Orban a calificat drept „o inepție” impoteza potrivit căreia președintele Klaus Iohannis ar putea fi suspendat din funcție fără a se organiza însă și un referendum. 
"Am văzut foarte mulţi reprezentanţi ai PSD care au făcut Facultatea de Drept la fără frecvenţă (...) şi care invocă posibilitatea suspendării fără referendum. O inepţie mai mare nu am mai auzit. Suspendarea face parte din procedura de demitere, iar în conformitate cu prevederile constituţionale declanşarea procedurii de demitere se finalizează prin referendum. Cred că nicio Curte Constituţională din lume, oricât de politizată ar fi, nu ar putea accepta desfiinţarea funcţiei de preşedinte pentru că, dacă ar accepta, oricând o majoritate parlamentară poate să îl suspende pe preşedinte fără să ajungă la referendum, asta ar însemna că se desfiinţează funcţia de preşedinte, pentru că orice majoritate parlamentară poate, atunci când preşedintele refuză să ia o decizie, care nu-i va conveni majorităţii parlamentare, să îl suspende, să îl pună pe preşedintele Senatului să îşi aroge pe perioada suspendării funcţia de preşedinte şi din nou să îl întoarcă pe preşedinte. Asta înseamnă desfiinţarea funcţiei de preşedinte, a democraţiei, anularea votului acordat de cetăţenii României în cadrul alegerilor prezidenţiale şi îmbracă un caracter al unei lovituri de stat", a declarat Orban, potrivit Agerpres. 
Totodată, Ludovic Orban a calificat drept ”o absurditate, care nu poate să stea în picioare şi care nu are niciun fel de temei" ideea de a fi depusă o plângere penală pe numele lui Klaus Iohannis în cazul în care președintele refuză să semneze decretul de revocare a șefei DNA Laura Corduța Kovesi. 
