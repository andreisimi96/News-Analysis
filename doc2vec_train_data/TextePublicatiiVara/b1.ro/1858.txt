Foto: Adevărul Politică
Marian Godină susține că nu a fost deloc surprins de numărul mare de oameni pe care PSD i-a adus la miting. Și asta pentru că acest partid a demonstrat de-a lungul timpului că are capacitate organizatorică. Ar fi fost dezamăgit, în schimb, dacă acei oameni și-ar fi plătit singuri deplasarea și ar fi venit din convingere. Acest lucru, bineînțeles, nu s-a întâmplat.
”Observ că mulți sunt foarte dezamăgiți de numărul mare de oameni care au fost prezenți astăzi la București, de prin toată țara. Nu prea înțeleg dezamăgirea asta. Eu aș fi fost dezamăgit dacă toți acei oameni ar fi venit acolo dintr-o convingere proprie atât de puternică încât să-i facă măcar să își achite singuri deplasarea și să o facă nechemați de nimeni. Aș fi fost dezamăgit dacă aș fi văzut că sunt acolo oameni de-a dreptul revoltați, oameni cu un anumit grad de cultură și de educație. Abia atunci m-aș fi întrebat ce-i în neregulă cu acei oameni”, a scris Godină, pe Facebook.
El a mai susținut că oamenii prezenți sâmbătă seară în Piața Victoriei i-au provocat milă: ”În schimb, am văzut niște oameni care îmi provoacă milă, oameni care s-ar fi bucurat și pentru simplul fapt că se plimbă cu autobuzul gratis și că au ocazia (poate unică în viață) de a vedea Bucureștiul. De ce aș fi dezamăgit?”.
În opinia lui Godină, PSD -ului îi va fi foarte greu să repete această experiență: ”Nu m-a uimit deloc ce s-a întâmplat azi, mă așteptam ca un partid politic mare să poată aduna atâția oameni. Dar fiți siguri că asta au putut-o face o dată. A doua oara va fi foarte greu, asta pentru că va fi greu de suportat încă o dată asemenea cheltuieli, unii dintre "protestatari" vor fi prea obosiți, iar alții, așa cum spuneam, își vor fi văzut deja împlinit visul de a vizita Capitala”.
