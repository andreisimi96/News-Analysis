Scandalul privind Pilonul II de pensii loveşte puternic piaţa de capital.
Astfel, valoarea tranzacţiilor cu acţiuni de pe segmentul principal al Bursei de Valori Bucureşti ( BVB ) a scăzut cu 16%, săptămâna trecută, faţă de perioada precedentă, la 119,79 milioane de lei, pe fondul veştilor despre Pilonul II .
BVB a înregistrat scăderi încă de la începutul săptămânii, închizând şedinţa de tranzacţionare de vineri în acelaşi trend, înregistrând o scădere de 16% a tranzacţiilor cu acţiuni, informează Mediafax.
Vineri, indicele BET a înregistrat o scădere de -0,02%, indicele BET-TR s-a depreciat cu -0,01%, în timp ce BET-FI a coborât cu -0,16%, din cauza principalelor acţiuni listate care au scăzut puternic, pe fondul scandalului privind Pilonul II de pensii.
Potrivit unui studiu al Asociaţiei Pensiilor Administrate Privat din România ( APAPR ), fondurile de pensii sunt principalul investitor instituţional din România.
Mai mult, Pilonul II deţine în prezent circa 7% din datoria publică a României, iar la BVB fondurile din acest pilon au o expunere de circa 1,9 miliarde de euro (20% din acţiunile liber tranzacţionate), asigurând circa 15% din lichiditate.
Ultimele referiri din spaţiul public la Pilonul II de pensii au stârnit o serie de controverse, pentru că neoficial s-a spus că acest sistem ori va fi „desfiinţat”, ori ar urma să nu mai primească, de la Pilonul I, contribuţiile stabilite prin lege. 
