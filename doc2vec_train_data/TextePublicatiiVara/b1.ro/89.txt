Vreme va fi deosebit de caldă, cu maxime ce vor depăși 30 de grade în zonele joase ale țării, săptămâna viitoare, anunță meteo rologii. În prima zi de iunie, ANM precizează că vor fi, temperaturi ridicate, cu episoade de ploaie în zona de vest a țării, la deal și la munte, relatează Mediafax .
"În țară, începutul de săptămână debutează cu valori de temperatură mai ridicate decât cele climatologice specifice perioadei acestea urmând a caracteriza o vreme mai caldă decât în mod normal în cea mai mare parte a țării. Ca și aspect, vremea va fi una în general frumoasă până spre orele după amiezii când temporar înnorările se vor accentua și local se vor semnala averse, descărcări electrice și intensificări de scurtă durată ale vântului în regiunile vestice și sud-vestice, în Carpații Occidentali și Meridionali, precum și în zonele submontane aferente acestor masive. Ploile vor avea și caracter torențial astfel că în intervale scurte de timp pe spații mici se vor acumula cantități de apă mai importante și vor fi posibile căderi de grindină", a declarat, pentru Mediafax, meteo rologul de serviciu din cadrul Administrației Naționale de Meteorologie.
Temperaturile vor crește treptat pe parcursul săptămânii.
"Temperaturile maxime, luni, se vor încadra între 22 și 30 de grade, iar cele minime se vor situa în general între 7 și 17 grade, mai coborâte în depresiunile din estul Transilvaniei. În zilele imediat următoare, marți, miercuri și joi, vremea este în general stabilă, dar în continuare mult mai caldă decât în mod normal pentru această perioadă din an, cerul va fi variabil și doar pe arii restrânse se vor semnala manifestări specifice instabilității atmosferice și anume averse însoțite de descărcări electrice, scurte intensificări ale vântului și posibile căderi de grindină, marți în zona Carpaților Meridionali, iar miercuri cu precădere în zonele deluroase și montane, precum și în regiunile sudice pentru ca joi acestea să-și facă apariția în zonele deluroase și montane. Din punct de vedere al valorilor termice, de marți și până miercuri nu vor fi variații notabile de la o zi la alta. Marți, la amiază, se vor înregistra temperaturi cuprinse între 23 și 30 de grade, miercuri între 22 și 31 grade, iar joi între 25 și 32 de grade", anunță ANM.
Prima zi a verii va fi una frumoasă, fără prea mulți nori şi cu temperaturi mai ridicate față de cele normale pentru această perioadă. Apa mării va înregistra o creștere a temperaturii de până la 25 de grade Celsius.
"De 1 Iunie, o vreme mai caldă decât în mod normal, chiar dacă valorile de temperatură mai coboară decât în zilele anterioare iar probabilitatea de apariție a ploilor de scurtă de durată va fi mai ridicată în special în zonele vestice, sud-vestice, în zonele montane și deluroase. Pe Litoral, în zilele imediat următoare o vreme în general frumoasă, nu vor fi precipitații, cerul va fi variabil chiar mai mult senin, spre exemplu miercuri spre joi, iar mercurul din termometre va urca spre 24-25 de grade Celsius", informează ANM.
