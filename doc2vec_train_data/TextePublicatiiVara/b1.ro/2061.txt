Ministerul Justiției propune majorarea normelor de hrană pentru deținuți. De asemenea, reprezentanții ministerului propun într-o dezbatere publică şi un alt proiect de ordin pentru aprobarea normelor de acordare a drepturilor de hrană pentru persoanele private de libertate din sistemul administraţiei penitenciare.
"În vederea elaborării proiectului de ordin al ministrului Justiţiei a fost numită o comisie formată din specialişti din cadrul Administraţiei Naţionale a Penitenciarelor şi din unităţile subordonate, aceasta stabilind normele financiare de hrană pentru persoanele condamnate, prin stabilirea unor noi valori financiare a normelor de hrană acordate deţinuţilor. Astfel, de la 3,76 lei/zi/persoană fără TVA, corespunzătoare valorii actuale a normei 17, pentru această normă de hrană noua valoare fiind stabilită la 5,51 lei/zi/persoană, fără TVA", se arată în referat, potrivit Agerpres.
"În corelare cu acest proiect a fost elaborat si un proiect (...) în cuprinsul căruia au fost operate modificări în structura normelor de hrană, fiind introduse alimente noi (de exemplu, carnea de vită) şi mărite raţiile de biscuiţi, legume, fructe, conserve de legume, brânză telemea etc. În consecinţă, având în vedere modificările preconizate prin proiectul de ordin al ministrului Justiţiei pentru aprobarea normelor de acordare a drepturilor de hrană, a devenit necesară reglementarea noilor valori financiare, corespunzătoare modificărilor intervenite. Având în vedere aceste aspecte, cele două demersuri urmează a fi efectuate în acelaşi timp, astfel încât să se dea eficienţă aplicării practice actelor normative în materia normelor de hrană alocate persoanelor private de libertate", se mai menţionează în documentul citat. 
