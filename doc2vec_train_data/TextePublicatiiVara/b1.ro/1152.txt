Foto: Inquam Photos/ Octav Ganea Eveniment
Procurorul Felix Bănilă, cel ales de către Tudorel Toader pentru a conduce DIICOT , a avut mai multe probleme în timpul audierii din CSM unde a primit aviz pozitiv pentru numire.
Acesta a trebuit să recunoască în faţa membrilor CSM că nu cunoaşte nicio limbă străină.
"Am câteva noţiuni de limbă engleză, franceză şi rusă, dar nu pot spune că stăpânesc o limbă străină pentru a mă exprima fluent în această. Una din preocuparile mele este de a urma un curs de limbă engleză, pentru a obţine un atestat", a afirmat Felix Bănilă la audierile din CSM.
De asemenea, acesta a trebuit să recunoască că are cunoştinţe despre două cazuri discutate despre CEDO care vizează direct DIICOT . 
"Ce ştiţi despre rapoartele Greta (Grupul de experţi al CoE pentru măsuri împotriva traficului de persoane -n.red) şi Moneyval (Comitetul de experti privind evaluarea măsurilor de prevenire şi combatere a spălării banilor şi finanţării terorismului - n.red.), cum se reflecta acestea în activitatea DIICOT ?", a fost întrebarea adresată de unul din membrii CSM.
"Nu-mi sunt foarte bine cunoscute. Recunosc asta. Este o vulnerabilitate a mea", a trebuit să recunoască procurorul.
Cu toate acestea, Felix Bănilă a fost avizat pozitiv de către CSM pentru a conduce DIICOT . Decizia finală îi aparţine preşedintelui Klaus Iohannis.
