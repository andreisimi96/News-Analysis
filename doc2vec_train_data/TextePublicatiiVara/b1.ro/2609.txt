Fostul președinte Traian Băsescu l-a criticat dur pe ministrul Transporturilor, după ce acesta a declarat că dacă România ar avea autostrăzi, multinaționalele ar pleca din țară. 
În timpul congresului extraordinar PMP, în care Eugen Tomac a fost votat noul lider la partidului, Băsescu l-a acuzat pe Lucian Șova că nu înțelege importanța infrastructurii pentru economie.
”Numai ieri, ministrul Şova al Transporturilor a spus cea mai mare nerozie pe care putea să o spună un ministru. A spus aşa, domnul ministru: dacă facem autostrăzi, cresc salariile şi atunci pleacă investitorii străini.
Ei, mai mare...cum să îi spun, că e congres şi îmi e jenă. O mai mare lipsă de înţelegere a ceea ce înseamnă infrastructură nu poţi să găseşti”, a spus fostul președinte.
Joi, în timpul unei ședințe a Comisiei de Transporturi, un parlamentar al Opoziției a susținut că România are nevoie urgentă de autostrăzi. În replică, Ministrul Transporturilor a afirmat: ”Este o rețea de autostrăzi minunată în Occident. De ce au venit multinaționalele aici? Au venit că sunt salarii mici. Când o să avem autostrăzi, o să avem salarii mari. Și tot vor pleca. Către alte zone fără autostrăzi, dar cu salarii mici”. (Detalii AICI )
