Înalta Curte de Casație și Justiție a pronunțat sentința definitivă în dosarul ”Minore pentru VIP-uri”, în care a fost implicat Ovidiu Torj , fostul soț al Brigittei Sfăt.
De asemenea, în acest dosar au mai fost implicați atât fondatorul trupei DJ Project , Giuseppe Handke cât și interlopi, oameni de afaceri, un polițist și un procuror, informează Cancan.
După trei ani de la primele percheziții făcute de DIICOT Timișoara, magistrații ICCJ au decis să respingă apelurile declarate de procurori și inculpați, considerându-le drept nefondate, și au menținut condamnările date de judecătorii de la Curtea de Apel Timișoara.
Liderul grupării, Paul Mînzu, acuzat de proxenetism, șantaj, trafic de minori și folosirea serviciilor unor persoane exploatate, a primit 6 ani și două luni de închisoare cu executare.
Ovidiu Torj , fostul soț al Brigittei Sfăt, a fost condamnat la 3 ani si patru luni de închisoare și obligarea la plata sumei de 2.000 de euro către două dintre fetele exploatate.
Giuseppe Handke , cunoscut drept Gino Manzotti, fondatorul trupei DJ Project , a primit 8 luni cu suspendare și prestarea a 70 de zile de muncă în folosul comunității.
Medicul ortoped Horațiu Petrescu a primit un an și două luni cu suspendare și are de prestat 70 de zile de muncă în folosul comunității.
Adrian Popescu, avocat, a fost achitat, iar alți inculpați au primit pedepse cu suspendare.
Au mai fost judecați fostul judecător timișorean Nicolae Tomus și fostul polițist Ovidiu Gitan. Au primit 2 ani, respectiv 2 ani și opt luni cu suspendare, după ce au recunoscut acuzațiile.
