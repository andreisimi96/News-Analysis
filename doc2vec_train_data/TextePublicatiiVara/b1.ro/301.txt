Uleiul de la Sfântul Maslu, fiind binecuvântat de preoţi cu invocarea lui Dumnezeu, este sfânt, plin de darul dumnezeiesc al Sfântului Duh, ca şi apa botezului. El are puterea de a curăţi sufletul, prin iertarea păcatelor, şi a tămădui trupul, prin izgonirea bolilor, împărtăşind mila şi îndurarea lui Dumnezeu.
Chiar dacă unii credincioşi (din neştiinţă sau din păstrarea unor obiceiuri locale) aduc la Taina Sfântului Maslu făină, pâine sau alte alimente, singura materie peste care se coboară harul Sfântului Duh este uleiul, scrie doxologia.ro
Iată cum trebuie folosit, așa cum reiese și din rugăciuni: “ca şi cei ce se vor unge cu untdelemnul acesta al înnoirii…”; “să aduci mila Ta peste untdelemnul acesta şi peste cei ce se ung din el în numele Tău…”; “întocmeşte-l spre tămăduirea celor care se ung din el…”.
Folosirea clară care reiese din cadrul rugăciunilor speciale este cea de ungere, căci vindecarea se datorează, practic, efectului ungerii cu acest ulei sfinţit, ca ungere rânduită prin excelenţă ca taină a însănătoşirii trupului.
