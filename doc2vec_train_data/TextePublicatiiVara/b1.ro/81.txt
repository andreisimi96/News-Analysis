Politologul și istoricul Stelian Tănase a comentat plângerea penală depusă de liderul PNL, Ludovic Orban , împotriva Vioricăi Dăncilă și a lui Liviu Dragnea .
Tănase consideră că, în ciuda acuzațiilor extrem de grave pe care Orban le face - înaltă trădare şi uzurparea funcţiei publice -, situația va rămâne doar la nivel de scandal politic.
“În primul rând aș observa că principala vulnerabilitate a doamnei Dăncilă este că a încălcat legea răspunderii ministeriale. Este un lucru foarte clar. Dacă Constituția are ambiguitățile ei, legea răspunderii ministeriale este foarte clară. Dar, din cauza dimensiunii politice și a importanței actorilor nu se va ajunge mai departe de atât. Se vor da declarații, vor apărea avocați, lideri politici și de la liberali și de la alte partide. (…) Noi, ca jurnaliști, vom avea din ce să ne hrănim în următoarele zile. Repet, este doar aparență. Este un ecran. Nu cred că se va ajunge mai departe de aici până la vară, când toată lumea pleacă în vacanță”, a spus, la RFI , Stelian Tănase.
Politologul a vorbit și despre reacțiile miniștrilor din cabinet, care au sărit imediat în apărarea premierului, catalogându-le ca fiind “de un penibil absolut”.
“ Liviu Dragnea nu avea atribuții. Asta este problema. A fost o imprudență mortală la un politician atât de versat. Avem dovadă ce face cu PSD, ce face cu guvernarea, ce face cu noi toți. Nu este un politician de mâna a doua ca să facă o astfel de greșeală. Dar mă întreb, a fost o greșeală? De ce a plasat-o așa? Cum de a știut? S-a dus doamna Dăncilă și i-a furnizat informații pe care nu avea voie să le știe? Părerea mea este că da. Ei discută toate lucrurile acestea și Dragnea decide. Dar legea nu vrea așa. Legea vrea diferit. Atunci, Orban s-a sesizat. Nu cred că această acțiune va duce mai departe de un scandal mediatic, ce va fi întreținut de principalii lui actori multă vreme. Nu știu dacă ați văzut, astăzi dimineață au apărut reacțiile miniștrilor, care au sărit în apărarea doamnei Dăncilă într-un limbaj de Scânteia anilor '50, de un penibil absolut. Unii spun că plângerea lui Orban amenință prosperitatea țării. Domnul Daea mi se pare halucinant. Alții spun că este amenințat parteneriatul cu Statele Unite. Este o altă inepție. Sigur au fost chemați la ordin și li s-a spus să își arate solidaritatea cu Primul Ministru și tovarășii s-au executat. Dar ce spectacol jalnic trebuie să vedem!”, a punctat politologul.
El a precizat că nu crede că, prin această manevră, Ludovic Orban a deschis portița pentru demiterea premierului Dăncilă.
“Am văzut astfel de speculații. Există și un precedent, Ministrul Atanasiu. Doamna Săftoiu, care era consilier la Palatul Cotroceni, mâna dreaptă a lui Băsescu, i-a făcut plângere penală. De îndată ce a fost acceptată a fost dat afară. Traian Băsescu a fost foarte iute. Se poate folosi aceeași manevră. Să vedem dacă lucrurile astea se vor întâmpla. Eu cred că mai curând nu. Dar se poate interpreta această plângere penală în continuarea cererii de demisie făcută de Klaus Iohannis . Lumea a înțeles că a fost o cerere de demitere. Este inexact. Constituția, așa cum a fost formulată în 2003, nu îi dă dreptul să demită Primul Ministru sau să dizolve Parlamentul. În ciuda faptului că el este ales direct, că are o legitimitate uriașă, că are șase milioane de voturi, când este vorba despre atribuții trebuie să se comporte ca un președinte dintr-o republică parlamentară, unde președintele este ales de parlament și nu are atribuții puternice. El nu i-a cerut demisia în sensul că are instrumentele să o demită. I-a cerut ca ea să se simtă, să aibă onoare și să se retragă. Presa și politicienii au interpretat greșit că este o tentativă de demitere. Nu a fost o tentativă de demitere. Nu o poate demite prin Constituție. Nu este atât de prost”, a mai explicat Stelian Tănase.
