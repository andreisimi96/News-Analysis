Președintele PNL Ludovic Orban îi cere lui Călin Popescu Tăriceanu să demisioneze de la conducerea Senatului, susținând că acesta a adus grave prejudicii României prin declarațiile sale împotriva Comisiei Europene, informează HotNews. 
Reacția liderului liberal vine după ce Tăriceanu a declarat vineri că, după integrarea în uniunea Europeană ”a fost creat  un sistem represiv asemănător cu modelul Securităţii din anii 1950” și a acuzat Comisia Europeană că a avut o „politică părtinitoare, uneori partizană” care a făcut ca Mecanismul de Cooperare şi Verificare să fie „ținut captiv de sistemul de influență ocult” al SRI și DNA.
Ludovic Orban consideră astfel că declarațiile liderului ALDE „încalcă jurământul depus în calitate de demnitar al statului român, iar această conduită echivalează cu o formă de trădare a intereselor României.”
”În numele PNL, solicit demisia lui Călin Popescu Tăriceanu din funcția de președinte al Senatului, pentru că nu poate să rămână în această poziție o persoană care utilizează funcția deținută împotriva intereselor fundamentale ale României și a voinței existente la nivelul acestei instituții fundamentale. (...) Consider revoltător modul în care, astăzi, președintele Senatului, Călin Popescu Tăriceanu, și-a permis să enunțe o serie de poziții împotriva instituțiilor europene și să aducă, astfel, grave prejudicii României. Călin Popescu Tăriceanu a uzurpat funcția de președinte al Senatului întrucât pentru pozițiile exprimate în cadrul reuniunii Asociaţiei Senatelor din Europa nu a avut mandat din partea senatorilor, dar a vorbit în numele lor”, a transmis Ludovic Orban . printr-un comunicat de presă. 
„Afirmațiile lui Călin Popescu Tăriceanu apar de domeniul nebuniei, întrucât nu poate fi găsită drept responsabilă Comisia Europeană pentru funcționarea Justiției din România câtă vreme recomandările MCV au fost ignorate în mod deliberat de actuala majoritate PSD-ALDE. Interesul României, urmărit de Partidul Național Liberal, este ca Mecanismul de Cooperare și Verificare să fie ridicat, dar singura modalitate în care acest lucru poate fi realizat este tocmai prin respectarea recomandărilor, și nu prin atacuri fără temei la adresa instituțiilor europene,” a mai precizat Ludovic Orban . 
