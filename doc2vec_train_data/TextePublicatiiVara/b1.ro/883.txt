Un șofer care ar fi trecut pe culoarea roșie a semaforului a acroșat, duminică, o polițistă de la Circulație, în Piața Universității din Capitală, informează Știripesurse.ro.
”În urmă cu puțin timp, o colegă din cadrul Poliției Rutiere a Capitalei a fost victima unui eveniment rutier. În timp ce se afla în exercitarea atribuțiilor de serviciu, în zona Piața Universității, a fost acroșată de un autoturism. Agenta de poliție a fost transportată la spital pentru îngrijiri medicale.
Din primele date rezultă că polițista a efectuat semnal unui conducator auto care ar fi pătruns la culoarea roșie a semaforului, iar la momentul în care a frânat brusc, a intrat în derapaj și a acroșat-o. Politiști ai Brigăzii Rutiere au efectuat cercetarea la fața locului”, informeză Poliția Capitalei.
Bărbatul a fost condus la Poliție pentru a da declarații. 
