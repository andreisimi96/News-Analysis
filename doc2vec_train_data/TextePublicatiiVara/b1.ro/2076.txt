Cătălin Cherecheș, primarul municipiului Baia Mare , consideră că o „deratizare” a sistemului guvernamental din România este necesară.
De asemenea, Cherecheș a precizat, în urma unei întâlniri de lucru cu premierul Viorica Dăncilă la Guvern împreună cu alți primari ai municipiilor reşedinţă de judeţ, că parcursul legislativ și administrativ suferă de o „incoerență crasă”, informează Agerpres.
Astfel, primarul municipiului Baia Mare a transmis că a plecat de la întâlnirea de la Guvern fără nicio concluzie, legată de principalul subiect al întâlnirii care a fost Programul Operaţional Regional.
„Există din punctul meu de vedere o incoerenţă crasă a tot ceea ce înseamnă parcurs legislativ şi parcurs administrativ. Chestiunile acestea trebuie stabilite după nişte reguli care să fie predictibile, (...) care să fie respectate pe un parcurs mai lung de timp. (...) Sunt instituţii, cum sunt Apele Române, Mediul, Ministerul de Interne, tot felul de instituţii, care, de fiecare dată, ba prin influenţă politică, ba prin alte tipuri de maniere, schimbă regulile şi ne creează mari probleme. (...) Tot sistemul este putred de sus până jos. Cred că trebuie să vină cineva să deratizeze tot ceea ce înseamnă sistem guvernamental în Români. (...)Sunt miliarde de euro pe care România este în pericol să le piardă sau să fie redistribuite spre alte obiective şi nu spre dezvoltarea edilitară. Ne trezim cu reguli pe achiziţii publice care sunt schimbate în fiecare zi, (...) cu blocaje la nivelul autorităţilor de management, (...) cu două filtre de control care fac exact acelaşi lucru. Aşteptăm, peste două zile, să apară în Monitorul Oficial, ceea ce ne promit (...) cu privire la achiziţiile publice. Guvernul României aşteaptă 'n' zile ca să se publice în Monitorul Oficial. (...) Aşa ceva n-am văzut nici în filmele cu proşti. Eşti Guvernul României, de pe o zi pe alta ai pus în Monitorul Oficial. Care-i problema? De ce trebuie să stai? Cam despre asta este vorba în ţara asta şi noi ne găsim tot felul de teme false. Nu că ar fi respectate drepturile omului şi drepturile cetăţenilor din perspectivă judiciară, dar cred că problema oamenilor nu este ce se întâmplă la DNA sau ce se întâmplă în altă parte”, a menționat Cătălin Cherecheș.
