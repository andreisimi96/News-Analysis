Concluziile ultimului raport privind starea reţelelor electrice din Europa publicat de Comisia Europeană le amintesc românilor de vremea comunismului.
Potrivit documentului publicat de forul comunitar, fiecare consumator de energie electrică din România a stat în beznă, în medie, 563 de minute pe an, din cauza penelor de curent, în perioada 2010-2014. 
Cu valoare de 563 de minute-întreruperi neplanificate în medie, pe an, pe client, adică peste nouă ore, România este liderul continentului în acest clasament. 
După noi urmează Letonia, cu 541 de minute, şi Malta, cu 406 minute. Media europeană este de 175 de minute (deci de peste trei ori mai mică decât la noi), iar cel mai bine în acest clasament stau Danemarca şi Luxemburg, cu câte 15 minute, scrie economica.net.
În ceea ce priveşte durata medie a unei pene de curent, situaţia este un pic mai bună.
Cu 103 minute, România a fost tot peste media europeană (84 de minute), dar după state mai dezvoltate, ca Irlanda (128 de minute), Marea Britanie (110 minute) sau Croaţia (116 minute).
