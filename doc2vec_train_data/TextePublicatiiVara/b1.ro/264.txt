Un proiect de lege, ce vizează modificarea organizării Loteriei bonurilor fiscale, se află în curs de avizare.
Astfel, ar putea fi acordate mai multe premii celor care deţin bonuri fiscale cu valori mici, de până la 100 de lei, informează Agerpres.
„Proiectul de act normativ propune modificarea mecanismului de selectare a câştigătorilor, astfel încât, să fie asigurată acordarea unui număr mai mare de premii (din cele maximum 100 care se pot atribui în prezent potrivit legii) deţinătorilor de bonuri fiscale cu valori mici, de până la 100 de lei, proporţional cu ponderea pe care aceste bonuri o au în totalul bonurilor emise de operatorii economici din România", potrivit iniţiatorilor proiectului de lege pentru modificarea şi completarea Ordonanţei Guvernului nr.10/2015 pentru organizarea Loteriei bonurilor fiscale.
Loteria bonurilor fiscale se organizează lunar. Aceasta constă în extragerea aleatorie de numere, astfel: un număr cuprins în intervalul dintre 1 şi 999 inclusiv, reprezentând valoarea totală a bonului fiscal fără subdiviziunile leului, inclusiv taxa pe valoarea adăugată, şi un număr reprezentând ziua emiterii bonului fiscal aferentă lunii sau intervalului calendaristic, după caz, pentru care se organizează Loteria bonurilor fiscale.
Fondul de premiere pentru fiecare extragere lunară este de un milion de lei, sumă din care vor fi acordate cel mult 100 de premii, iar dacă numărul cererilor de revendicare este mai mare de 100, va fi organizată o a doua extragere.
