Senatorul PSD Ecaterina Andronescu , fost ministru al Educaţiei, a declarat, la școala de vară a Tineretului Social-Democrat, că ar trebui introduse criterii de performanţă şi pentru învăţământul preuniversitar, pentru că nu este normal să ținem o școală în care cinci ani la rând niciun elev nu promovează examenul de Bacalaureat.
"Cred că trebuie introduse criterii de performanţă şi pentru învăţământul preuniversitar.(...) Nu putem ţine o şcoală care nu dă performanţă - cinci ani la rând nu ia niciun elev Bacalaureatul. O transformi în şcoală profesională - este de un alt nivel", a declarat Andronescu, potrivit HotNews .
Ea a mai afirmat că nu este normal ca o instituţie de învăţământ să introducă doar 10 elevi în examenul de Bacalaureat: "Tu, ca profesor, accepţi că ai dat un rebut? Nu putem să acceptăm asta în sistemul de învăţământ, după părerea mea. Şi de aceea cred că profesorul trebuie să depună un pic mai multă strădanie. Noi în învăţământul superior am introdus criterii de calitate la finanţare din 2001 şi din ce în ce a progresat mai mult. Cred că şi în şcolile din preuniversitar trebuie introduse aceste criterii de calitate la finanţare. Finanţare care nu e pe profesori, nu finanţezi profesorii, finanţezi studenţii sau elevii, pentru că e finanţare per capita - sigur în funcţie de tipul de învăţământ".
În opinia fostului ministru, ar trebui să existe un sistem de evaluare a profesorilor şi în învăţământul preuniversitar.
