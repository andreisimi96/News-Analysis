Parlamentarii PSD - ALDE nu au renunțat la ideea de a scoate din pușcării corupție prin modificări legislative. Doar că tactica s-a schimbat pentru a nu mai fi totul public astfel încât să apară reacții de contestare.
Într-un episod ce amintește de celebra "Marțea Neagră", deputații au dezbătut și adoptat pe articole mai multe modificări la legea privind executarea pedepselor. Doar că, raportul pe proiectul de lege apare cu data de 23 aprilie, însă până acum nu a fost făcut public.
Concret, deputații au adoptat trei modificări controverse privind executarea pedepselor. Prima, reducerea pedepsei cu 20 de zile pentru fiecare carte scrisă în închisoare. A doua, executarea pedepsei cu închisoare de până la 1 an se va face la domiciliu. A treia, detenţia la domiciliu se va aplica şi celor care mai au de executat 18 luni din pedeapsă, arată Libertatea.
În articolele privind executarea pedepselor la domiciliu se prevede doar că nu se aplică în cazul celor condamnați pentru infracțiuni cu violență, dar se permite pentru fapte de corupție.
În timpul dezbaterilor doar USR a ridicat obiecții, liberalii alegând să nu ia cuvântul în plen.
“Au existat foarte mulţi scriitori şi foarte mulţi oameni de ştiinţă care au scris într o perioadă foarte multe cărţi. Trebuia să existe un singur beneficiu, să fie o reducere de 20 de zile pentru toate cărţile scrise, nu pentru fiecare. Este o portiţă pentru ca anumite persoane să poată ieşi mai repede”, a acuzat deputatul USR Stelian Ion.
Raportul comisiei juridice este datat cu 23 aprilie, însă raportul nu a fost semnat şi trimis pentru dezbatere în plen până pe 29 mai. Documentul a apărut pe site abia în cursul acestei dimineţi. Până acum, proiectul de lege figura pe ordinea de zi “sub rezerva primirii raportului”.
Proiect de lege va intra la vot, Camera Deputaților fiind for decizional.
