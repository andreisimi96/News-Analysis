Îndrăgita cântăreață Natalia Gliga a murit la vârsta de 77 de ani. Artista a fost o interpretă de muzică populară românească din zona Mureşului. A cântat timp de peste 30 de ani la ansamblul “Doina Braşovului”. În anul 1990, ea s-a pensionat.
Născută la câţiva kilometri de Reghin, la Caşva, Natalia Gliga a avut primul contact cu muzica la şcoală, ca noi toţi. După o scurtă perioadă petrecută la Bucureşti, cu părinţii refugiaţi, a revenit la Reghin pentru terminarea şcolii elementare.
A început să frecventeze cursurile şcolii de industrie de la T]rgu Mureş, dar, din fericire, a renunţat, la insistenţele părinţilor, şi „pentru că nu era chemarea mea”, după cum susţine interpreta. Viaţa a dus-o apoi la un notariat public, unde a învăţat să scrie la maşină şi să redacteze acte oficiale. Teoria muzicală şi-a însuşit-o tot în capitală, la Liceul de muzică nr.12, sub directa îndrumare a Mariei Tănase şi a Miei Barbu.
A fost colegă cu cei care, peste ani, aveau să se afirme în muzică la un nivel la care mulţi visează. Printre aceştia, Gheorghe Zamfir, de care Natalia Gliga îşi amintea că “era un coleg bun, şi care a avut ambiţie să se realizeze”.
Natalia Gliga face parte din „Generația de Aur a Folclorului Românesc”. Pe parcursul celor 34 de ani de carieră, interpreta de muzică populară a cântat pentru aproximativ 200 de președinți de state și personalități. De asemenea, artista a cântat în turnee în Franța, Germania, Austria, Bulgaria și Elveția. În prezent, Natalia Gliga este membră a Uniunii Compozitorilor din România și a Uniunii Interpreților din România, are șapte discuri și zeci de înregistrări la radio și televiziune.
