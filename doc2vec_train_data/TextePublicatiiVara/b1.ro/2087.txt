Un grav accident de circulație s-a produs marți seară pe autostrada A1, în județul Sibiu , în zona Apoldu de Jos. O persoană a murit și alte cinci au fost rănite, potrivit purtătorului de cuvânt al ISU Sibiu , Ramona Nistor. 
„Mai multe echipaje din cadrul ISU Sibiu au intervenit la un accident rutier produs pe autostrada A1 (...), acolo unde a avut loc un accident soldat cu cinci persoane rănite și una decedată. Pompierii din cadrul ISU Sibiu au intervenit pentru descarcerarea a trei victime, două dintre acestea aflate în viață la momentul sosirii forțelor de intervenție. Acestea erau semiconștiente însă cu multiple fracturi și traumatisme, iar una dintre victime era decedată. Echipajele SMURD și SAJ au acordat îngrijiri medicale de urgență unui număr de cinci victime”, a declarat Ramona Nistor. 
Accidentul s-a produs pe sensul de mers spre Sibiu . 
