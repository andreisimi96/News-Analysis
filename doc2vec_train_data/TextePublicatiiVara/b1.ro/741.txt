Jurnalistul Ion Cristoiu susține că președintele Klaus Iohannis este obligat să semneze decretul de revocare al Laurei Codruța Kovesi, pentru a nu instaura o stare de dezordine generală.
”Nu de puține ori avem impresia că o sentință judecătorească a fost nedreaptă.
Dacă această sentință e definitivă, e imposibil din punct de vedere practic să n-o respectăm.
Ca orice decizie judecătorească, Decizia CCR în cazul Codruța Kovesi trebuie respectată.
Dacă ea nu e respectată, înseamnă că sentințele nu mai sînt obligatorii. Că respectarea lor depinde de interpretarea pe care le-o dăm noi, cei care am acceptat totuși să mergem în fața arbitrului care e judecătorul.
Odată publicată în Monitorul Oficial decizia CCR, președintele n-are încotro.
Trebuie să semneze Decretul.
Desigur, așa cum e îndemnat de TeFeLiști, el poate să refuze semnarea Decretului.
S-a spus de către mulți că în acest caz președintele riscă suspendarea.
Nu cred că acesta e principalul risc.
Riscul principal rămîne cel ca președintele României să fie creatorul unei dezordini criminale pentru stabilitatea unei țări:
Cea provocată de refuzul cetățenilor de a mai respecta orice decizie a autorității, de la cea judecătorească pînă la cea polițienească.
Deciziile CCR sînt obligatorii..
E de altfel obiecția crucială adusă Puterii din Polonia de azi de către Uniunea Europeană”, scrie Ion Cristoiu , pe blogul personal.
Cristoiu arată că plecarea Laurei Codruța Kovesi din fruntea DNA nu este o catastrofă, iar instituția va merge mai departe.
”De fiecare dată cînd a venit vorba despre Codruța Kovesi, am spus că ipostaza pe care ea și-a făurit-o, printre altele și printr-o abilă politică de PR finanțată și pilotată de SRI, componenta masculină a Binomului, de condiție indispensabilă a luptei împotriva corupției din România, de bun național pe cale de a deveni bun intrat în Patrimoniul mondial, e una dintre cele mai puternice dovezi că după aproape trei decenii de la prăbușirea lui Nicolae Ceaușescu, axioma propagandistică a regimului dictatorial, cea potrivit căreia Conducătorul era Omul providențial al României, Cel fără de care totul s-ar duce dracului, funcționează din plin în cazul unui procuror șef adjunct al Procurorului general, în cazul unui simplu demnitar, hrănit de la Buget. Nici un politician din postdecembrism, nici chiar președinții aleși cu milioane de voturi, n-au beneficiat de grețosul Cult al personalității care a marcat și continuă să marcheze ființa de carne și sînge, ființa pur și simplu omenească a Codruței Kovesi.
A considera că plecarea Codruței Kovesi din șefia DNA ar fi o catastrofă națională de talia pierderii Basarabiei și a Ardealului de Nord, un soi de Apocalipsă mi se pare o aserțiune care ține mai degrabă de Coreea de Nord decît de România membră a UE.
Nicolae Ceaușescu, cel pe care propaganda comunistă prezenta drept garanția rămînerii noastre pe harta lumii, a plecat din funcție pe 22 decembrie 1989.
La 28 de ani de la această plecare România există pe harta lumii.
Sînt sigur că după plecarea Codruței Kovesi din fruntea DNA, DNA va exista mai departe.
Dacă nu chiar mai eficientă decît pînă acum, sub șefia Codruței Kovesi”, a mai precizat jurnalistul.
