Examenul de bacalaureat este din ce în ce mai aproape, iar pentru a-i ajuta pe elevi, o echipă de români a creat aplicația de educație prin joc — gamificată — iziBac.
Aplicația presupune utilizarea unor elemente specifice jocurilor în situații care nu-s de joacă: educație, marketing, trainingul angajaților, etc.
“Aplicația iziBac este o aplicație de tip quiz în care poți să îți alegi materiile pe care le dai la bacalaureat și să răspunzi într-un mod gamificat la întrebări. Poți să îți alegi matematică M1 — M2, biologie anatomie sau biologie vegetală”, explică Raluca Stratulat, CEO iziBac, potrivit startupcafe.ro .
“Urmează să obținem venituri din reclame (…) care vom încerca să fie tot în domeniul educațional, după care începem încetul cu încetul să implementăm stimulente adiționale. Adică ai un nivel de bază — aplicația este gratuită — acel nivel de bază îți permite să înveți într-un mod eficient jucându-te pentru bacalaureat, însă vom implementa și câteva elemente premium pentru care vor putea să existe achiziții în interiorul aplicației.
Acesta este primul nivel. Planul nostru de business merge mai departe cu ideea de a crea o platformă video, tocmai în spiritul ideei că nu poți să înveți 100% doar din teste”, spune Adrian Stratulat, CMO iziBac.
Întrebați cine va realiza videoclipurile educaționale, reprezentanții aplicației spun că acestea vor fi create de profesori.
“La început îi alegem noi, după care dorim să îi aleagă comunitatea printr-un sistem de rating. Cei mai buni profesori — cei care au cele mai bune rezultate vor continua să producă content în sistemul iziBac. Avem o serie de profesori care ne-au ajutat la realizarea prototipului pe care l-am lansat, dar este insuficient pentru a scala. Avem nevoie de mai mulți profesori colaboratori”, explică Adrian.
