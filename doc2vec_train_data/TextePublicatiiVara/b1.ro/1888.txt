Fostul tenismen Ilie Năstase, câștigător al trofeului de la Roland Garros în 1973, a vorbit luni, în cadrul emisiunii ”Se întâmplă acum” despre victoria Simonei Halep de la Franch Open, precizând că acum, sportiva a scăpat de presiunea și criticile celor care îi reproșau că nu a câștigat un turneu de Grand Slam. 
Întrebat ce simte un sportiv când devine numărul 1 mondial sau când câștigă un astfel de trofeu, Năstase a răspuns: ”În momentul ăla simți ceva, dar nu simți atât de mult ca atunci când te retragi. În momentul în care te-ai retras, atunci vezi toate aprecierile oamenilor, specialiștilor. Atunci când ești joci pe circuit îți vezi de treabă, pierzi, mergi înainte, câștigi, mergi înainte, dar când te oprești, te oprește lumea pe stradă. Eu, de fapt, am câștigat Roland Garros-ul, nu știu dacă Nadal a făcut asta, nu am pierdut niciun set în anul ăla, în 1973”. 
De asemenea, întrebat ce înseamnă pentru el victoria Simonei Halep de la Paris, fostul jucător de tenis a răspuns: ”Pentru mine înseamnă că ar trebui să-i trezească pe băieții ăștia care ne conduc pe noi și să considere sportul, să nu ne dea firimituri, să ne dea o pâine întreagă, e momentul să se bage foarte mulți bani în sport. Dacă nici acum nu se dă sportului ce merită pentru rezultatul Simonei și pentru rezultatul celorlalte sporturi, handbal, tenis de masă... dacă nu se dă nici acum, asta înseamnă că suntem un popor care nu se gândește la viitor”. 
”Acum lucrul de care a scăpat și e cel mai bine pentru ea, a scăpat de presiunea asta că nu a luat niciun grand slam. Eu i-am spus «să fii gurmandă, să le iei pe toate la rând». Ar trebui să fie și domnul președinte acolo, dacă se poate. Eu am spus asta pentru că știu că-i place tenisul foarte mult”, a mai declarat Ilie Năstase. 
Referitor la argumentele cu care ar putea să-i convingă pe părinți să-și trimită copiii la tenis, Năstase a răspuns: ”Nu aș vrea să facă ce fac mulți părinți în momentul de față. Sunt foarte mulți care gândesc că sportul ăsta aduce bani. Vreau ca părinții să nu-și forțeze copiii să joace tenis. Să-i întrebe la început dacă le place. Dacă le place or să ajungă... De exemplu, fetițele mele nu mi-au spus niciodată că vor să joace tenis. Dacă mă întrebau, le lăsam”. 
