Țânțarul comun, foarte răspândit în Europa, inclusiv România, poate transmite un nou virus, pe care cercetătorii îl numesc Usutu. Cazuri de infecție la om au fost raportate în Franța, Italia și Croația. 
Virusul Usutu, transmis atât de țânțarul comun (Culex pipiens), cât și de țânțarul tigru, va deveni următorul Zika? Are toate șansele, afirmă profesorul Yannick Simonin, cercetător la Inserm (Franța), care tocmai a raportat primul caz de infecție umană cu virusul Usutu, informează sciencesetavenir.fr.
Virusul Usutu, deși a fost descoperit în 1959 în Swaziland, Africa, este foarte puțin studiat. „Același lucru s-a întâmplat și cu virusul Zika; atât timp cât astfel de agenți patogeni circulă fără să declanșeze probleme sanitare, nu stârnesc interesul, și-a exprimat părerea prof. Simonin. Dar Zika ar trebui să ne învețe să fim vigilenți”. 
Paralizie facială cauzată de virusul Usutu
Virusul Usutu infectează și păsările, în special mierle, vrăbii, grauri, fiind transmis în principal de țânțarul comun. În 2015, după ce s-a constatat o mortalitate importantă în rândul păsărilor din regiunea Rhonului, echipa profesorului Yannick Simonin a prelevat probe din 7 zone de pe teritoriul Camargue. Cercetătorii au constatat cu surprindere că era vorba despre virusul Usutu. „Nu ne așteptam să găsim virusul Usutu având în vedere că este considerat încă rar în Europa. Dar, cu mare surprindere, toate zonele testate s-au dovedit pozitive. Și am descoperit un nivel important de țânțari purtători. Virusul Usutu a reieșit foarte, foarte prezent”, a explicat Simonin. 
