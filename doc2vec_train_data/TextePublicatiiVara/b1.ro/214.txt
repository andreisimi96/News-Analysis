A doua zi a turneului de Grand Slam de la Roland Garros a venit cu două vești bune pentru iubitorii tenisului din România, dar și o înfrângere dramatică după un meci incredibil.
Mihaela Buzărnescu a confirmat forma bună în care se află în acest an și a trecut cu 6-3 6-3 de adversa din primul tur, Vania King. Pentru numărul 33 WTA urmează acum suedeza Rebecca Peterson.
Venită din calificări, Alexandra Dulgheru a reușit de asemenea o victorie importantă în primul tur. După un meci întins de distanța a două zile, Dulgheru a trecut de McHale cu 5-7 7-6 6-3. Pentru româncă urmează un meci greu în turul doi cu numărul 24 WTA, Anett Kontaveit.
Vestea tristă a zilei a venit de pe tabloul masculin. După ce a condus cu 2-0 la seturi, Marius Copil a trebuit să se recunoască învins de către italianul Marco Cecchinato într-un meci dramatic de aproape patru ore, 6-2 7-6 5-7 2-6 8-10.
Marți, vor debuta în turneul de acest an de la Roland Garros și Simona Halep, Irina Begu, Sorana Cîrstea și Ana Bogdan.
