Clipe cumplite pentru o taximetristă din Hundeoara. Femeia a fost răpită şi violată de un recidivist. Poliţiştii l-au identificat pe suspect după descrierea femeii şi îl caută în tot judeţul, informează B1 TV. 
Apelul la 112 a venit azi-noapte. O femeie anunţa că a fost bătută şi violată pe un câmp din apropiere de Hunedoara . 
Femeia este taximetrist şi a povestit poliţiştilor că a fost abordată de un client, care a solicitat să îl transporte într-un cartier mărginaş din oraş. Ajunşi la destinaţie, bărbatul a lovit-o şi a ameninţat-o, cerându-i să îl transporte pe un câmp, în afara localităţii, unde, sub ameninţare, a violat-o.
Scăpată din mâinile agresorului, femeia a reuşit să îl descrie pe acesta, iar poliţia l-a şi identificat. Ar fi vorba despre un individ care a mai fost condamnat şi în trecut pentru viol. Pe numele acestuia a fost emis mandat de aducere, însă este de negăsit. Poliţiştii nu au dat de el nici la locuinţa lui şi nici prin oraş.
Înainte ca Poliţia să dea un comunicat oficial cu privire la suspect, poza individului a fost publicată de apropiaţii victimei pe paginile de socializare, în speranţa că oamenii pot da detalii care să ducă la prinderea acestuia. Un apropiat al femeii a oferit chiar o recompensă de 300 de euro pentru informaţii despre el. 
Agresorul a mai fost condamnat în 2004 pentru viol, la şapte ani de închisoare, şi a fost eliberat în februarie 2008. Două luni mai târziu a fost din nou arestat tot pentru viol, însă a fost eliberat.
