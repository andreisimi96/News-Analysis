Cătălin Cazacu a declarat că în cadrul competiției Exatlon cel mai dor i-a fost de Liviu Vârciu, cel mai bun prieten al său, cu care nu a putut vorbi în perioada în care a fost plecat în Republica Dominicană.
„Sunt foarte bun prieten cu Liviu Vârciu. E cel mai bun prieten al meu. Eu l-am considerat mereu familie pentru mine. Asta a fost una dintre cele mai mari dureri ale mele acolo. Nu am avut voie să vorbesc cu el. Este probabil persoana de care mi-a fost cel mai dor, pentru că nu am vorbit deloc cu el timp de cinci luni. Cu familia, cu fiul meu, cu alți prieteni am vorbit, dar cu el nu aveam cum din cauză că suntem la trusturi de televiziune diferite. Ne-am simțit lipsa unul altuia. Face parte din familia mea. Îl consider fratele meu”, a afirmat Cazacu.
Cât despre Claudia Pavel, concurentul a spus că ea este ”un om frumos” și consideră un câștig în concurs faptul că a cunoscut-o.
„Am fost oameni sinceri, care au făcut ce au simțit. Ce s-a văzut pe cameră este exact ce s-a întâmplat. Oamenii ajung să se cunoască, să relaționeze natural. În oraș vii îmbrăcat frumos, cu o mașină, te duci la restaurant. Acolo aveam doar niște orez și niște ouă. Ne ajutam între noi. Acolo s-au pus bazele unor prietenii. Claudia, un om frumos, cu care am vorbit mult acolo. Vorbind foarte mult, ajungi să empatizezi cu un om. Unul dintre cele mai grele momente ale mele a fost când a plecat ea, nu am ascuns asta niciodată. Un câștig la Exatlon a fost că am cunoscut o asemenea femeie superbă și minunată cum este Claudia”, a precizat Cătălin Cazacu, conform business.ro.
