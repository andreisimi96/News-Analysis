Un copil din Iaşi, în vârstă de 12 ani, a fost împuşcat, miercuri seară, de un prieten, în vârstă de 17 ani, cu un pistol cu bile din plastic.
Victima a fost internată cu multiple plăgi împuşcate în picioare la Spitalul de Copii „Sfânta Maria” din Iaşi.
Potrivit unor informaţii, agresorul ar fi furat arma dintr-un magazin de profil.
„Echipajul TIM a intervenit la o solicitare pe strada Cloşca, la un băiat de 12 ani împuşcat la nivelul gambei bilateral de un alt minor de 17 ani. Pacientul prezenta la nivelul gambelor câte trei plăgi împuşcate, era stabil hemodinamic şi a fost dus la UPU Pediatrie”, a declarat Diana Cimpoeşu, medic-şef UPU-SMURD.
Familia copilului rănit nu a depus reclamaţie, au transmis reprezentanţii Inspectoratului Judeţean de Poliţie Iaşi, scrie Adevărul.
„Deocamdată nu avem probată această variantă. Precizez că tipul de pistol folosit nu necesită autorizare. Cei doi minori se cunoşteau, au fost iniţial la domiciliul copilului de 12 ani, după care au ieşit în oraş unde a avut loc evenimentul. Tatăl minorului rănit a refuzat să depună sesizare”, a afirmat Anca Vîjiac, purtător de cuvânt al IPJ Iaşi.
