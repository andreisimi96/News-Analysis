Fostul preşedinte Traian Băsescu îi transmite lui Klaus Iohannis că, în cazul revocării şefei DNA , şeful statului se află "într-o situaţie extrem de dificilă cu doar două variante de acţiune şi cu o pierdere ireversibilă pentru democraţie".
"Prima variantă: să respecte decizia CCR şi să o revoce pe Laura Codruţa Kovesi (LCK) ceea ce îl va pune într-o situaţie extrem de dificilă faţă de propriul electorat. A două variantă: să nu respecte decizia CCR şi să nu o revoce pe LKC, ceea ce îl descalifică pentru funcţia de preşedinte şi îl pune în faţa unei suspendări", consideră Traian Băsescu, urându-i, pe această cale, actualului preşedinte "somn uşor" şi "să doarmă liniştit", pentru "că nu mai are nimic de făcut".
"Domnule Preşedinte, poţi să dormi liniştit, nu mai ai nimic de făcut !
Preşedintele Iohannis se află intr-o situaţie extrem de dificilă cu doar două variante de acţiune şi cu o pierdere ireversibilă pentru democraţie : 
Prima variantă : să respecte decizia CCR şi să o revoce pe Laura Codruţa Koveşi (LCK) ceea ce îl va pune într-o situaţie extrem de dificilă faţă de propriul electorat;
A doua variantă : să nu respecte decizia CCR şi să nu o revoce pe LKC, ceea ce îl descalifică pentru funcţia de preşedinte şi îl pune în faţa unei suspendări.
Pierderea pentru democraţie : problema nu este LCK ci faptul că preşedintele nu mai poate decide cu privire la numirea şi revocarea procurorilor şefi, această decizie fiind trimisă, prin ministrul justiţiei, înapoi la partid, ca pe vremea lui Năstase. Este foarte interesant de văzut cum va mai putea apăra Preşedintele independenţa procurorilor pe care o clamează în toate declaraţiile publice, când nominalizările vor fi făcute de Dragnea, la partid.
Cum s-a ajuns aici ? Prin incapacitatea de a anticipa ferocitatea PSD de a controla justiţia şi toată puterea, prin comoditate, prin non-combat.
Preşedintele nu a schiţat niciun gest la desemnarea premierului Grindeanu ; 
Preşedintele nu a schiţat niciun gest la numirea premierului Tudose ;
Preşedintele nu a schiţat niciun gest la numirea premierului Dăncilă .
Am tras semnalul de alarmă la vremea potrivită. Preşedintele ar fi trebuit să-şi impună punctul de vedere cu ocazia numirii pe bandă rulantă a premierilor. Poate l-au fascinat ceremoniile de instalare a noilor guverne dar a uitat să impună cu aceste ocazii, numirea directorului civil la SIE, clarificările legate de politica externă, desemnarea ambasadorilor, desemnarea procurorilor şi până la urmă, realizarea unui document de coabitare în care să facă foarte clare atribuţiile partajate cu guvernul.
Şi, uite asa , un preşedinte ales cu peste 6 milioane de voturi, dublu faţă de toate voturile obţinute de PSD şi ALDE la un loc, este pus la colţ, de o gaşcă de politicieni incompetenţi dar avizi de puterea totală în stat ,iar funcţia preşedintelui este golită de atribuţiuni.
Asemenea greşeli se fac doar dacă nu cunoşti PSD-ul, iar Preşedintele Iohannis cu siguranţă îl cunoaşte pentru că PSD-ul i-a fost "far călăuzitor" atunci când şi-a obţinut „nobilul titlul” de „Premierul de la Grivco” .
Sub augusta lentoare a Preşedintelui Iohannis s-a produs schimbarea arhitecturii puterii executive şi golirea de conţinut a funcţiei şi a autorităţii Preşedintelui României, lucru extrem de dăunător pentru echilibrul de putere în stat. 
Singura soluţie pentru a mai salva ceva, pentru a nu reveni al epoca Iliescu-Năstase, este un referendum cu câteva întrebări bine gândite şi bine explicate românilor
Altfel, somn uşor Domnule Preşedinte ! 
Poţi să dormi liniştit, nu mai ai nimic de făcut .
PS – NEIMPORTANT. Ca fost Preşedinte, am scris acest text cu amărăciune dar şi cu revoltă. Pe mine m-a costat enorm apărarea Instituţiei Preşedintelui Ales al României", a scris, luni, Traian Băsescu, pe pagina sa de Facebook.
