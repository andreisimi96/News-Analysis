Foto: vice.com Eveniment
Mai multe ambasade și reprezentanțe ale unor instituții internaționale au semnat o declarație prin care și-au exprimat solidaritatea și sprijinul pentru comunitatea LGBT I (lesbian, gay, bisexual, transgender și intersex). Totul în contextul în care, pe 9 iunie, între orele 17.30-20.30, este programat Marşul Bucharest Pride 2018, organizat de asociaţia Accept, pentru respectarea drepturilor persoanelor lesbiene, gay, bisexuale şi transgender. Marşul va avea loc pe traseul Piaţa Victoriei-Piaţa Universităţii. Scopul manifestației este acela de a atrage atenția cu privire la problemele specifice cu care se confruntă membrii acestei comunități.
Declarația este semnată de următoarele ambasade și reprezentanțe ale unor instituții internaționale: Argentina, Australia, Austria, Belgia, Brazilia, Canada, Chile, Cipru, Cehia, Danemarca, Estonia, Finlanda, Franța, Germania, Grecia, Irlanda, Italia, Israel, Mexic, Olanda, Noua Zeelandă, Norvegia, Portugalia, Serbia, Slovenia, Spania, Suedia, Elveția, Regatul Unit al Marii Britanii și al Irlandei de Nord, Statele Unite ale Americii, Uruguay, Comisia Europeană.
”Drepturile omului – inclusiv justiția, viaţa privată şi viaţa de familie, egalitatea, umanitatea, respectul și libertatea de expresie – și statul de drept alcătuiesc fundația pe care se sprijină țările democratice. Legislația internațională în domeniul drepturilor omului pornește de la premisa că toți indivizii trebuie să se bucure de aceleași drepturi și libertăți, așa cum prevede Declarația Universală a Drepturilor Omului. Tocmai respectul pentru aceste valori fundamentale obligă guvernele să-și protejeze cetățenii împotriva violenței și discriminării și să se asigure că toți se bucură de șanse egale.
Membrii comunităţii LGBT I se confruntă în continuare cu acte de discriminare, direct sau indirect, din cauza orientării și identității lor sexuale. Guvernele noastre încearcă să combată astfel de acte prin promovarea drepturilor omului. Oricine, inclusiv persoanele din comunitatea LGBT I, trebuie să se poată bucura de drepturile și libertățile prevăzute pentru cetățenii tuturor națiunilor”, se arată în declarație.
