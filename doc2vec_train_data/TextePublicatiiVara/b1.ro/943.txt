Viceprim-ministrul entru implementarea parteneriatelor strategice ale României, Ana Birchall , a participat între 31 mai şi 3 iunie la la cea de-a 17-a conferință a Dialogului IISS Shangri-La organizată la Singapore, cea mai importantă reuniune pe teme de securitate din Asia și una dintre cele mai prestigioase din lume. 
Aceasta este primul oficial român invitat să participe la această conferinţă, evenimentul fiind unul în care invitaţiile se acordă personal.
"Participarea înaltului demnitar român la lucrările Dialogului Shangri-La a reflectat profilul României de actor relevant în spațiul geopolitic european, membru activ al Uniunii Europene și NATO, conferind o valoare adăugată certă pregătirii mandatului României de Președinte al Consiliului Uniunii Europene, pe care îl va deține în semestrul I al anului 2019", se arată într-un comunicat de presă.
“România și Singapore vor avea o importantă oportunitate de a colabora pentru a apropia Europa și Asia mai mult, atât în timpul Președinției României a Consiliului UE, cât și pe durata coordonării de către Singapore a relațiilor ASEAN – UE pentru perioada 2018-2021”, a fost mesajul transmis din partea Guvernului de către Ana Birchall .
Totodată, Ana Birchall a susținut în cadrul dezbaterilor poziția României de actor relevant în domeniul securității la nivel regional și global, cu accent pe regiunea extinsă a Mării Negre. 
“Consolidarea cooperării la nivel regional și global reprezintă singura cale pentru a transforma zona extinsă a Mării Negre dintr-o regiune a confruntărilor într-o punte între popoare și culturi. România consideră că formulele de cooperare sectorială între țările riverane pot contribui la consolidarea încrederii în regiunea extinsă a Mării Negre și, prin urmare, pledăm pentru o colaborare strânsă între actorii relevanți din regiune, organizațiile societății civile și autoritățile publice. Cu siguranță abordarea constructivă pe termen lung a țării noastre în regiunea extinsă a Mării Negre va servi ca platformă pentru dezbatere și cooperare, temă care va fi pe agenda de priorități în contextul preluării de către România a președinției Consiliului UE în primul semestru din 2019”, a subliniat viceprim-ministrul român.
În marja forumului, viceprim-ministrul Ana Birchall a discutat cu secretarul american al apărării, James Mattis, prilej cu care a reiterat faptul că parteneriatul strategic cu Statele Unite ale Americii reprezintă pilonul fundamental al politicii noastre externe, mulţumindu-i pentru susţinerea SUA.
De asemenea, vicepremierul Birchall a avut şi mai multe întâlniri şi discuţii cu oficiali din ţări din regiunea asiatică.
