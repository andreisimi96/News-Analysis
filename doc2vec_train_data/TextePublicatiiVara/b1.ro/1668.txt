Foto:Ziarul de Iasi Eveniment
Un profesor de la un liceu din Bacău a povestit cum el și colegii săi au fost invitaţi chiar în şcoală să ia parte la mitingul PSD.
”În cursul zilei de joi, 7 iunie, undeva în jurul orei 12, în pauza de ora 12, pe tabla din cancelaria Colegiului Mihai Eminescu din Bacău a apărut un mesaj care îndemna cadrele didactice, pe un ton de altfel politicos, să participe la manifestaţia organizată de PSD la Bucureşti pentru a ne apăra ţara şi libertăţile şi a lupta împotriva abuzurilor. Acest mesaj a fost, într-un mod paradoxal, pentru mine cel puţin, scris chiar de către reprezentanta sau liderul FSLI din liceul sus amintit. Tonalitatea nu era nici pe departe una agresivă, dar, în primul rând, nu cred că era locul unei asemenea invitaţii, cancelaria unui liceu, şi, în al doilea rând, nu ştiu în ce măsură atribuţiile de lider de sindicat ar avea vreo legătură cu o implicare politică atât de evidentă”, a relatat profesorul, pentru Digi24.
Dascălii sunt scandalizaţi, dar le e teamă să vorbească. De altfel, și el a acceptat să vorbească doar sub protecția anonimatului, pentru că îi este teamă că-și va pierde locul de muncă.
De la liceul din Bacău nu va merge nimeni la miting, a mai dezvăluit interlocutorul Digi24. 
De cealaltă parte, liderul FSLI din Bacău spune că nu ştie nimic despre întâmplare, dar asigură că astfel de acţiuni în şcoală sunt interzise. 
