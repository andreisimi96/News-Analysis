Ministrul de Externe, Teodor Meleşcanu, a venit, miercuri, cu noi detalii despre Iulian Gherguţ, românul răpit în 2015 în Burkina Faso .
Meleşcanu a precizat că a avut discuţii cu omologul său din Burkina Faso , Alpha Barry, cu pe această temă, arătând că în prezent românul se află în Mali . 
"Discuţiile au fost de ordin general şi am dorit să avem o poziţie foarte clară din partea burkinabezilor în legătură cu sprijinul şi solidaritatea pe care o avem şi dorinţa lor de a colabora şi de a găsi o soluţie pentru acest caz umanitar foarte complicat. (...) În acest moment, nu mai este în Burkina Faso , este în Mali ", a declarat Meleşcanu, la Parlament, potrivit Agerpres. 
Ministrul Afacerilor Externe din Burkina Faso a precizat că vor fi făcute toate eforturile necesare pentru "un sfârşit fericit" în cazul lui Iulian Gherguţ. 
"Am vorbit de ostaticul român luat în 2015 în Burkina Faso şi împărtăşim preocupările dumneavoastră. Este o situaţie dificilă pentru România, iar Burkina Faso doreşte încă o dată să îşi exprime compasiunea şi încurajarea, în acelaşi timp, pentru familia ostaticului care a fost răpit în nordul ţării noastre şi aş dori să vă spun încă o dată că vom face toate eforturile pentru a ajuta în mod direct România, dar mai ales ţările din regiune pentru a face în aşa fel încât să avem un sfârşit fericit în cazul acestui ostatic, pentru că, iată, au trecut deja trei ani. Este o perioadă lungă, ştiu că este dificil pentru familie şi pentru toată lumea şi este o situaţie şi o preocupare pe care o împărtăşesc. Avem discuţii permanente cu vecinii noştri din Mali , Nigeria, Algeria pentru a căuta mijloace, pentru a găsi o soluţie, o ieşire din această situaţie care este foarte dificilă", a afirmat Alpha Barry, într-o declaraţie comună cu Teodor Meleşcanu. 
Pe 2 iulie 2017, filiala Al Qaida din Mali a dat publicităţii o înregistrare video cu şase ostatici străini, printre care şi românul Iulian Gherguţ.
