Maşinile la mâna a doua sunt extrem de populare printre români, având în vedere preţul lor mai mic.
Iată câteva sfaturi despre autoturismele second-hand, care să vă ajute să le vindeţi mai scump şi să le cumpăraţi mai ieftin.
Potrivit promotor.ro, primul lucru pe care trebuie să-l faceţi atunci când doriţi să vindeţi sau să cumpăraţi o maşină rulată este să calculaţi, din păcate, taxa auto – sau timbrul de mediu, aşa cum îi spune acum. 
Folosiţi calculatorul de timbru de mediu pentru a vedea cât trebuie plătit statului pentru maşina în cauză. Dacă o vindeţi, veţi putea comunica acest element-cheie cumpărătorului. Dacă o cumpăraţi, veţi încerca să deduceţi acest cost din preţul total al maşinii. Abia apoi puteţi purcede la a calcula preţul corect şi la a negocia.
Un alt lucru de care trebuie să fiţi conştient este că valoarea unui autoturism nou scade  cu cel puţin 10% din momentul în care a fost cumpărat.
Ca regulă generală, o maşină de trei ani vechime ar trebui să coste, în funcţie şi de kilometraj şi de dotări, 50% din preţul uneia noi.
Deci dacă doriţi să aflaţi cât e preţul corect, aplicaţi o reducere de 20% pentru primul an, apoi o medie de 6-7% pentru fiecare an care urmează. 
O altă întrebare care se pune este de unde e mai bine să cumpăraţi maşini second-hand: din Occident sau din România?
De obicei, maşinile din Germania sunt cu 10-20% mai ieftine şi sunt mai bine întreţinute decât cele plimbate prin România. 
Nu ultimul rând, verificaţi atent normele de poluare ale maşinii dacă o cumpăraţi de afară, pentru a nu avea surprize când reveniţi în ţară.
