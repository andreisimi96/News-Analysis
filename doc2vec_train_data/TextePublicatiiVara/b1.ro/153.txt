Referendumul local desfăşurat în municipiul Sebeş, Alba , privind achiziţionarea de către autorităţile locale a unui laborator mobil în vederea măsurării şi monitorizării calităţii aerului din oraş, a fost declarat invalid.
Referendumul nu poate fi declarat valabil din cauză că prezenţa la urne nu a atins nivelul minim obligatoriu de 30%, în condițiile în care prezenţa la referendum a fost de 28,71%, respectiv au votat 7.393 de persoane din cele 26.245 înscrise în listele electorale permanente, informează Agerpres .
În același timp, au răspuns favorabil achiziţionării unui laborator mobil 7.011 persoane dintre cele care au votat.
Nu este pentru prima dată când în Sebeş a avut loc un referendum local nevalidat. În 2007, doar un sfert din locuitorii cu drept de vot şi-au exprimat poziţia faţă de producerea de substanţe chimice cancerigene pe teritoriul oraşului.
Bugetul alocat acestuia s-a ridicat la peste 90.000 de lei.
