Viorel Cataramă, prim-vicepreşedintele PNL Sector 2, a criticat în termeni duri îndemnurile la nerespectarea deciziei Curţii Constituţionale privind revocarea şefei DNA, Laura Codruţa Kovesi.
"Legea e foarte clară, ai o decizie o pui în aplicare, nu mai comentezi, nu o mai discuţi. Asta e legea, asta e democraţia. Când George W. Bush a câştigat alegerile în faţa lui Al Gore poate avea şi Al Gore ceva să comenteze, dar când Curtea Supremă a Statelor Unite a spus ceva s-au terminat discuţiile", a afirmat Viorel Cataramă.
Liberalul a criticat şi afirmaţia lui Ludovic Orban, care a spus că decizia CCR e "o lovitură de stat", afirmând că speră ca România să nu cadă în ridicolul de a avea şi o plângere penală la adresa membrilor CCR după cea depusă de preşedintele PNL împotriva premierului Viorica Dăncilă.
"Dacă vorbeşte de o lovitură de stat îmi e frică să nu avem o nouă plângere penală împotriva membrilor CCR pentru lovitură de stat pentru că lovitura de stat e o chestie foarte gravă. Vă daţi seama în ce ridicol am ajunge?", a precizat Cataramă.
