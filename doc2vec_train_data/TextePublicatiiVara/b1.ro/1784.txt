Șoferii români ar trebui să fie foarte atenți când vor să-și achiziționeze o mașină la mâna a doua din afara țării pentru că unele dintre ele nu pot fi înmatriculate în țară.
Unele mașini care vin din afara țării au pe talon o ștampilă pentru „casare/dezmembrări”, astfel că un asemenea autoturism nu poate fi înmatriculat în România.
„Statul german încurajează achiziţia de maşini electrice şi oferă 10.000 euro primă de casare pentru maşini care sunt în stare foarte bună, au uneori şi opt ani vechime. O altă încurcătură cu actele unei maşini second-hand adusă din străinătate este când autoturismul este transportat pe platformă fără să existe o dovadă de la firma de transport. La Poliţie, când românii vor să înmatriculeze maşina, li se cer la dosar acte care dovedesc cum a intrat maşina în ţară, fie pe platforma, iar în acest caz trebuie să existe o dovadă, talonul original şi plăcuţele, fie pe şosea, iar în acest caz trebuie predat talonul emis recent pentru numerele provizorii (Fahrzeugschein - valabilitate cinci zile) şi plăcuţele”, potrivit unui comunicat.
În plus, cartea mașinii nu ar trebui să aibă ștampilat pe ea termenul „Ungultig” (invalid). Colțul tăiat al cărții mașinii înseamnă că aceasta a fost scoasă din circulație definitiv din Germania, astfel că trebuie făcută dovada că ea a fost transportată pe platformă sau se fie prezentat talonul provizoriu și numerele de înmatriculare provizorii.
„Samsarii evită să spună că maşina a fost radiată din Germania, aşa că îi lasă pe români să creadă că mai pot circula cu ea aşa. Trebuie doar să le dea banii pe maşină şi nu mai au nicio grijă cu înmatricularea în România, pot circula cu numere străine. Când o maşină este radiată din Germania, primeşte buline pe numere, însă samsarii le dau jos şi fac o asigurare falsă. Românii prinşi la volanul unei astfel de maşini se aleg cu amendă şi dosar penal, pentru circulaţia pe drumuri publice cu o maşină neînmatriculată”, se mai arată în comunicat, conform evz.ro.
