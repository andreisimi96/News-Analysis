Un medic ORL de la Spitalul Judeţean de Urgenţă din Târgu-Jiu a fost condamnat de Curtea de Apel Craiova la trei ani de închisoare cu suspendare pentru că o tânără a murit după ce i-a făcut o injecție, instanța obligându-l să plătească daune morale de sute de mii de euro, informează Mediafax. Decizia e definitivă.
"Obligă doar inculpata Braia Carmen, în solidar cu partea responsabilă civilmente Spitalul Judeţean de Urgenţă Tudor Vladimirescu Târgu Jiu, la plata următoarelor sume: - 20.000 lei, reprezentând prejudiciu material, către părţile civile Tulic Radu şi Tulic Elisabeta; - echivalența în lei a sumei de 400.000 euro, cu titlu de daune morale, către părţile civile Tulic Radu şi Tulic Elisabeta; - echivalentul în lei al sumei de 10.000 euro, cu titlu de daune morale, către partea civilă Tulic Ioana. - echivalentul în lei al sumei de 10.000 euro, cu titlu de daune morale, către părţile civile Albici S. Gheorghe şi Tulic Elisabeta, în calitate de moştenitori ai defunctului parte civilă Albici Gh. Sandu. Mentine restul dispoziţiilor sentinţei care nu contravin prezentei decizii. (...) Definitivă", se arată în decizia magistraților Curții de Apel Craiova.
Curtea de Apel Craiova a menținut restul dispozițiilor din sentința de la fond, adică medicul rămâne cu condamnarea la trei ani de închisoare cu suspendare, pronunțată de către Judecătoria Târgu-Jiu. De asemenea, lui Carmen Braia îi este interzisă practicarea profesiei pentru o perioadă de trei ani.
