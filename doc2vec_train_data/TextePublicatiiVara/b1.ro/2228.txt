Eurodeputații PNL Cristian Bușoi și Daniel Buda l-au interpelat, miercuri, în plenul de la Strasbourg, pe prim-ministrul Olandei pe tema aderării României la Spațiul Schengen şi politica agricolă comună ( PAC ).
"În cadrul unei dezbateri despre viitorul Uniunii Europene, care a avut loc, astăzi, în plenul Parlamentului European de la Strasbourg eurodeputații PNL (PPE) Cristian Bușoi și Daniel Buda l-au interpelat pe premierul Olandei, Mark Rutte , transmițând un mesaj clar pentru aderarea României la spațiul Schengen .
Eurodeputatul PPE Cristian Bușoi a subliniat încă o dată că România este pregătită pentru aderare, reamintind faptul că țara noastră este deja membru Schengen de facto, datorită serviciilor de securitate pe care le asigură pentru peste 2000 de kilometri de frontieră", se arată într-un comunicat de presă al PNL. 
În acest context, Cristian Bușoi l-a întrebat pe premierul Olandei dacă va continua să se opună aderării României și să își asume, astfel, și alimentarea discursurilor eurosceptice.
"Domnule prim ministru, În calitatea dumneavoastră de membru al Consiliului European, v-ați declarat un oponent convins al aderării la spațiu Schengen a României, stat ce acționează ca un membru Schengen de facto, securizând într-o manieră profesionistă și eficientă peste 2000 de km de frontieră europeană estică. Opoziția dumneavoastră a alimentat, în ultimii ani, un argument exploatat de euroscepticii din mediul politic românesc, în care se face legătura între această decizie și unele  politici economice protecționiste, făcând referirie la întârzierea eventualei concurențe reprezentată de Portul Constanța, după aderarea României la spațiul Schengen .
În sesiunea plenară precedentă, această Cameră a adoptat o rezoluție referitoare la Raportul Anual privind Funcționarea Spațiului Schengen , reiterându-și solicitarea către Consiliului European de a aproba imediat aderarea României la spațiul Schengen . După cum bine ați menționat exemplul Imperiului Roman, marile imperii se destramă, dacă nu reușesc să își securizeze granițele. La două săptămâni după această decizie a Parlamentului, aș vrea să vă întreb, care este poziția dumneavoastră?", a declarat Cristian Bușoi.
La rândul său, eurodeputatul Daniel Buda i-a cerut premierului Olandei ca țara pe care o reprezintă să nu se mai opună creșterii contribuției naționale la bugetul UE, pentru că acest lucru ar afecta finanțarea adecvată a Politicii de Coeziune și a PAC .
"Domnule prim-ministru, vă mulțumesc pentru oportunitatea de a discuta azi în acest spațiu al deciziilor europene. Două sunt problemele pe care doresc să vi le supun atenției. Țara dumneavoastră s-a opus permanent în Consiliu intrării României și Bulgariei în Spațiul Schengen , deși îndeplineam și îndeplinim toate condițiile tehnice, fiind furnizori de stabilitate și securitate în regiune. Aș dori să vă întreb în mod clar care este poziția de astăzi față de intrarea României și Bulgariei  în Spațiul Schengen deoarece situația actuală mi se pare profund inacceptabilă și incorectă față de poporul român, apreciind că aceasta trebuie să înceteze de îndată.  A doua problemă este cea legată de bugetul UE. Olanda, astăzi, se opune creșterii contribuției naționale la bugetul UE până la un nivel la care să se permită finanțarea adecvată a Politicii de Coeziune și a Politicii Agricole Comune, dar și să se facă față unor noi provocări cum ar fi migrația sau securitatea frontierelor. În acest context, vă întreb domnule prim ministru: Cum considerați că putem face o Uniune Europeană puternică fără a avea resursele financiare necesare în acest sens?", a afirmat Daniel Buda .
