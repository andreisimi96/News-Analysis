Foto: Inquam Photos / Octav Ganea Politică
După congresul extraordinar al PMP , în care Eugen Tomac a fost ales președinte al partidului, Traian Băsescu a susținut că trăiește un sentiment de eliberare.
"Eu, de altfel, vreau să ştiţi că mă simt un om cu responsabilitate faţă de PMP , dar, pe de altă parte, parcă am un sentiment de eliberare, am atâtea de spus acestei ţări şi nu întotdeauna poţi să le spui din funcţia de preşedinte al unui partid. Toată experienţa asta acumulată, toate adevărurile la care am ajuns, nu pot fi spuse din funcţia de preşedinte al unui partid şi numai din postura de om care are o mare libertate. Iar eu, de astăzi, am în primul rând libertatea de a rămâne un susţinător al PMP , dar şi libertatea de fost preşedinte al României", a spus Băsescu.
El s-a arătat încrezător în viitorul partidului, dat fiind că va fi condus de Eugen Tomac: "Am şi convingerea că astăzi PMP a rămas pe cele mai bune mâini pe care putea să rămână. Unirea României cu Republica Moldova nu e un obiectiv uşor, este un obiectiv greu, dar obiectivele grele sunt pentru cei care îndrăznesc, iar oamenii din conducerea PMP îndrăznesc să înceapă bătălia pentru acest obiectiv. În ce mă priveşte voi rămâne adânc legat de PMP şi un puternic susţinător".
