Un turist a murit înecat, luni, în staţiunea Eforie Nord. Marea a fost agitată în ultimele zile, iar valurile aveau şi doi metri înălţime, informează B1 TV. Este a doua persoană care a murit înecată pe litoralul românesc în sezonul acesta.
Alarma s-a dat în jurul prânzului. Martorii au observat în valurile înalte două persoane care strigau după ajutor. Salvatorii au ajuns la faţa locului şi au scos victimele din apă. În ciuda manevrelor de resucitare un bărbat a murit. El avea 43 de ani și era din Bucureşti. Cel de-al doilea bărbat a fost dus la spitalul din Constanța și se află în afara oricărui pericol.
Plajele din Eforie Nord și Eforie Sud nu au salvamar în acest moment pentru că nu a fost încă încheiat un contract în acest sens. Pe litoral, în ultimele zile marea a fost agitată şi au fost valuri, iar din acest motiv mai multe persoane care s-au aventurat în apă au fost în pericol de înec în mai multe staţiuni.
Este a doua persoană care a murit înecată pe litoralul românesc sezonul acesta. În urmă cu aproape două săptămâni, un militar în vȃrstă de 24 de ani din judeţul Argeş s-a înecat în mare, la Constanţa.
Citeşte mai multe despre:   Eforie
