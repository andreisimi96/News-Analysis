Membrii organizației civice globală Avaaz, care militeză pentru drepturile omului au pus 4.500 de perechi de pantofi în piața Jean Ray, din Bruxelles , Belgia , ce se află în fața Consiliului European.
Organizația a pus pantofii, în semn de protest, pentru fiecare palestinian și israelian ucis în ultimii 10 ani și cere Uniunii Europene și Națiunilor Unite să impună sancțiuni Israelului pentru violențele care au loc în Palestina , informează Digi24.
Perechile de pantofi au fost donate de oameni din toată Europa.
„Cetățenii europeni au un mesaj clar pentru guverne: viețile palestinienilor contează pentru noi și trebuie să conteze și pentru voi. Este responsabilitatea noastră să transmitem un mesaj clar guvernului condus de Netanyahu și să spunem că violențele trebuie să înceteze. Ce se întâmplă în Palestina este un apartheid modern, iar faptul că Europa se face că nu vede nu ajută la protejarea oamenilor”, a declarat Christoph Schott, directorul de campanie al Avaaz.
În aceeași zi, miniștrii de externe ai statelor membre UE s-au reunit la Consiliul European , iar pe agenda de discuții se află inclusiv criza din Fâșia Gaza, în condițiile în care aproape jumătate de milion de europeni le-au cerut miniștrilor să decidă impunerea unor sancțiuni Israelului.
