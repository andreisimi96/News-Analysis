Un grup de senatori PNL a depus o inițiativă legislativă potrivit căreia copiii cu vârste mai mici de 7 ani ar putea fi excluși de la cheltuielile din întreţinere, iar în cazul celor cu vârste între 7 și 14 costurile ar putea să se reducă la jumătate, informează Mediafax. 
Proiectul vizează modificarea și completarea Legii nr. 230/2007 privind înfiinţarea, organizarea şi funcţionarea asociaţiilor de proprietari. 
Astfel, în textul inițiativei legislative se arată că: "(1) d) cheltuieli pe beneficiari, aferente serviciilor individuale ale proprietarilor, dar gestionate financiar prin intermediul asociaţiilor de proprietari. Beneficiarii exceptaţi de la aceste cheltuieli sunt copiii cu vârsta de până la 7 ani. (2) Asociaţiile de proprietari hotărăsc exceptarea de la plata cheltuielilor prevăzute la alin. (1), lit b) pentru copii cu vârsta de până la 7 ani. (2¹) Pentru copiii între 7-14 ani, plata pentru cheltuielile prevăzute la alineatul anterior pot fi reduse cu 50%, în funcţie de decizia asociaţiilor de proprietari".
În expunerea de motive, inițiatorii proiectului precizează că includerea minorilor care au sub 7 ani în numărul persoanelor care se plătesc cheltuielile de întreţinere ale locuinţei şi cheltuielile asociaţiei de proprietari nu se justifică întrucât consumul realizat de aceștia nu se pate reflecta în contoarele de apă. 
Liberalii mai arată și că minorii de până la 14 ani nu sunt consumatori care să provoace mari pierderi în bugetul imobilului, astfel că și în cazul lor se poate face o excepție prin reducerea cheltuielilor. 
Aceeași inițiativă legislativă prevede și că propiertarii pot să reamplaseze zidurile care nu fac parte din structura de rezistenţă a imobilului sau din proprietatea comună a blocului, în baza unei declaraţii pe proprie răspundere avizată de asociaţia de proprietari, cu o înştiinţare a autorităţii locale. 
Senatul este prima cameră sesizată în cazul acestui proiect, forul decizional fiind Camera Deputaților. 
