Wess Mitchell, asistentul secretarului de stat al SUA pentru Europa şi Eurasia, Wess Mitchell, a lăudat, în cadrul unei vizitei efectuate luni la Bucureşti, lupta pentru combaterea corupţiei din România, afirmând că Statele Unite este alături de România şi încurajează autorităţile să continue pe acest drum pentru că în acest fel sunt eliminate vulnerabilitățile pe care ”puteri ostile” le-ar putea folosi pentru a submina statul din interior. El s-a referit la Rusia și China. 
”Progresul înregistrat de România în combaterea corupției e impresionant. Îl aplaudăm și vă încurajăm să continuați pentru că așa eliminați vulnerabilitățile pe care puteri ostile le-ar folosi pentru a va submina statul din interior”, a declarat Wess Mitchell, într-un discurs susținut luni la Facultatea de Drept a Universității din București, conform Ambasadei SUA la Bucureşti.
Diplomatul american a subliniat asupra pericolului pe care îl reprezintă Rusia şi China asupra Occidentului.
”Atât Rusia, cât şi China doresc în felul lor să înfrângă Occidentul: Rusia fragmentându-l, China suplinindu-l. (...) Obiectivul lor este însăşi construcţia politică, economică şi socială care alcătuieşte România”, a mai spus Wess Mitchel, în prelegerea de la Bucureşti.
De asemenea, el a lăudat modul în care militarii români își îndeplniesc misiunile în Afganistan. 
”Militarii români şi-au îndeplinit misiunea alături de cei americani în Irak şi Afganistan. Știu cât de apreciate sunt forţele armate române de forţele armate americane. În numele poporului american, doresc să mulţumesc poporului român. (...) A fost nevoie de mulţi ani şi de multe sacrificii ale poporului român, trecând prin ororile nazismului, noaptea lungă a comunismului, corupţia şi poliţia secretă a lui Ceauşescu, pentru a obţine premiul independenţei politice”, a mai afirmat Wess Mitchell. 
Wess Mitchell se va întâlni marți cu președintele Klaus Iohannis, la Palatul Cotroceni. Înaltul oficial ar urma să aibă discuții și cu președintele Camerei Deputaților, Liviu Dragnea. 
