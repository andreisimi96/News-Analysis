Daniel Horodniceanu este primul procuror șef care reacționează după decizia Curții Constituționale privind revocarea Laurei Codruța Kovesi din fruntea DNA . Șeful DIICOT critică decizia judecătorilor afirmând că pune justiție nu sub autoritatea ministrului Justiției, ci în "exercițiul discreționar" al acestuia, care este doar un om politic.
Horodniceanu mai subliniază că prin această decizie CSM devine inutil, iar atât independența justiției cât și separarea puterilor în stat sunt afectate.
”Prin decizia de astăzi, CCR a plasat de fapt parchetele nu sub autoritatea, ci sub exercițiul potențial discreționar al ministrului Justiției, care este om politic sau, după caz, susținut politic. Garantul constituțional al independentei justiției, CSM-ul, a fost redus la un rol steril, invitat să facă figurație. Avizul – consultativ – al CSM este inutil, dacă la capătul lanțului decizional se află doar obligația președintelui de a respecta decizia ministrului. Este o aberație logică, dacă vrem o Justiție independentă. În această consacrare a interpretării legii, linia de demarcație între puterile statului este ștearsă în detrimentul independenței unei părți din autoritatea judecătorească, magistratul procuror. Asta fără a pune în discuție caracterul obligatoriu al deciziei CCR”, a declarat Horodniceanu pentru G4Media.ro.
Curtea Constituțională a admis miercuri o sesizare a guvernului și a stabilit existența unui conflict iscat de refuzul președintelui Iohannis de o revoca pe șefa DNA Laura Codruța Kovesi, stabilind că Iohannis trebuie să semneze decretul de revocare din funcție.
