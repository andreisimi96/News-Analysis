Decizia Asociației Muncipale de Fotbal București (AMFB) de a organiza primele meciuri din play-off-ului Ligii a 4-a, unde participă echipa ca Academia Rapid sau CSA Steaua , pe stadionul Valentin Stănescu din Giulești este aspru criticată.
Florin Talpan, juristul celor de la CSA Steaua , avertizează că stadionul celor de la Rapid nu este omologat și din cauza stării de degradare în care se află s-ar putea să se ajungă la o situație mai gravă decât cea din Colectiv. Acesta a anunțat că va face memoriu privind acest lucru, cât și privind folosirea de către Rapid de jucători legitimați ilegal.
”Am depus plângere la FRF si la AMFB împotriva Academiei Rapid . Jucătorii sunt legitimați ilegal. Legea e de partea noastră. Nici stadionul nu e omologat. Vedeți și dumneavoastră în ce stare se află. Dacă s-ar ajunge la incidente, se poate întâmpla aici ceva mai rău decât la Colectiv”, a spus Talpan, la Digi Sport.
Veteranul celor de la Rapid , Daniel Pancu, a glumit pe seama acestor plângeri afirmând că pe ei îi interesează doar aspectul sportiv.
”L-am văzut și noi pe domnul jurist, Justițiarul! Chiar am glumit cu băieții și le-am spus: ’băi, băieți, aveți grijă să nu vorbiți urât când trece domnul Talpan pe lângă noi. Acum, dincolo de glume, pe noi ne interesează aspectul sportiv. Noi, cei de la Rapid , am mai trecut prin astfel de momente, legate de comisii, tribunale, dar aceste aspecte ne interesează foarte, foarte puțin. Noi ne dorim doar ca la finalul play-off-ului să terminăm pe primul loc pe teren”, a spus Pancu.
