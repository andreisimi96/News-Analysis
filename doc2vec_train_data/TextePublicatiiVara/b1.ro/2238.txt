Hidrologii au emis un cod roșu de inundații pentru mai multe râuri din județul Caraș-Severin. Avertizarea de fenomene periculoase este valabilă până miercuri la miezul nopții. 
”Ca urmare a precipitaţiilor înregistrate în ultimele ore, a celor prognozate şi propagării, se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte severe de inundaţii locale și creşteri importante de debite și niveluri cu posibile depăşiri ale COTELOR DE PERICOL pe râurile mici din bazinele hidrografice: afluenții Timișului aferenți sectorului aval S.H. Sadova – amonte confluență cu râul Bistra, afluenții de stânga ai Bistrei – aval S.H. Voislova Bucova, Pogăniș – bazin superior amonte S.H. Brebu, Tău – bazin superior amonte S.H. Soceni,  judeţul Caraș-Severin.
Fenomenele hidrologice periculoase se pot produce cu probabilitate și intensitate mai mare pe unele râuri mici din bazinele hidrografice: Goleț – bazin superior, Timiș – afluenții mici de dreapta aferenți sectorului S.H. Caransebeș și Bistra Mărului – afluenții aferenți sectorului aval acumularea Poiana Mărului”, se arată în textul avertizării emise de Institutul Național de Hidrologie și Gospodărirea Apelor ( INHGA ).
În același timp, Ministerul Afacerilor Interne a anunțat că a fost activată, preventiv, grupa operativă a Inspectoratului General pentru Situaţii de Urgenţă.
Potrivit MAI, o casă a fost deja evacuată în localitatea Borlova. Locuința a fost înconjurată de viitură, iar o femeie și doi copii au fost evacuați preventiv și se află în afara oricărui pericol. 
