Zeci de pacienţi au aşteptat la spitalul din Craiova , în zadar, ajutor din partea personalului medical. Oamenii susțin că nu sunt băgaţi în seamă, dar şi ”rugaţi” să plece acasă dacă nu le convine situaţia, informează B1 TV.
Imaginille au fost surprinse pe holurile Unităţii de Primiri Urgenţe a Spitalului Clinic Judeţean din Craiova , de un martor. După cum se poate vedea şi în filmare, unul dintre pacienţi stătea pe o targă situată sub o scară şi urla de durere, însă nimeni nu l-a băgat în seamă. Niciun medic nu a venit să-l vadă o bună bucată de timp, ci l-au lăsat pe bărbat să se zvârcolească de durere.
Chiar și așa, doctorii nu și-au făcut apariția prea repede. Holurile spitalului arătau dezolant, pacienții stăteau înghesuiți, iar o tânără mamă așteapta și ea de minute bune cu copilul, care plângea fără oprire. Potrivit martorilor, acestea nu au fost singurele cazuri de acest gen. Zeci de pacienţi au aşteptat ore în şir pentru a fi consultaţi.
