A sosit ziua marelui miting cu care ameninţă liderii PSD încă de la izbucnirea primelor proteste faţă de atacurile coaliţiei la putere asupra justiţiei.
Sub sloganul "apărăm democraţia de abuzurile din justiţie" Liviu Dragnea a convocat chemarea dorind să umple piaţa de zeci sau poate sute de mii de persoane aduse din teritoriu de baronii locali pentru a manifesta.
"Facem acest miting pentru a arăta că suntem deciși să mergem până la capăt”, a declarat Liviu Dragnea, promițând că în Piața Victoriei vor fi „câteva sute de mii” de social-democrați.
Liderul ALDE Călin Popescu Tăriceanu a promis la rândul său că va rezolva prezenţa a 20.000 de persoane care să se alăture mitingului.
Sarcina reuşitei mitingului PSD a căzut pe umerii liderilor din teritoriu care sunt nevoiţi să asigure prezenţa a cât mai multe persoane cu orice mijloc posibil. De altfel, mai multe voci au arătat cum aceştia obligă chiar oamenii să vină în Bucureşti sub ameninţarea pierderii locului de muncă.
Demersul PSD a fost criticat vehement de reprezentanţii Opoziţiei, dar şi din interiorul PSD .
Primarul social-democrat al oraşului Cavnic, Vladimir Petruţ, a afirmat, la un post local de televiziune, că nu înţelege utilitatea mitingului care va fi organizat la Bucureşti, atât timp cât PSD se află la guvernare.
"Prostia asta de miting (...). Cum să faci tu miting în capitala ţării, când tu conduci ţara. Tu ai prefecţii, tu ai primarii, tu ai preşedinţii de Consilii Judeţene, tu ai Guvernul României, tu ai Senatul, tu ai Camera Deputaţilor, tu poţi legifera. (...) Sau merg cumva să-l apere pe penalul Dragnea?", a spus Petruţ.
Un document intern al PSD , care a fost imediat făcut public în mediul online, arată că participanții la mitingul de sâmbătă al social-democraților sunt sfătuiți să fie îmbrăcați în haine albe sau costume populare, să aibă la ei lanterne mici sau telefoane mobile cu lanternă și să vină cu imnul României tipărit, varianta prescurtată.
Pentru reuşita mitingului, liderii PSD -ALDE nu s-au dat în lături nici a utiliza instituţii publice, aceştia aprobând folosirea parcării Parlamentului pentru a staţionarea autocarelor şi microbuzelor care aduc oamenii din teritoriu.
Platforma "Corupţia Ucide", cea care organizează majoritatea mitingurilor pro-justiţie, a anunţat că nu se va implica pentru a bloca mitingul PSD şi a îndemnat urmăritorii să nu iasă în piaţă pentru nicio contramanifestaţie.
Cu toate acestea este posibil ca manifestaţi #rezist să vină în piaţă pentru a protesta împotriva PSD şi astfel dând naştere la posibile incidente.
Mitingul PSD va începe de la ora 20 şi va include şi discursuri susţinute de lideri precum Liviu Dragnea, Tăriceanu sau Viorica Dăncilă.
