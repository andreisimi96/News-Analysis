Veşti bune pentru elevii bucureşteni cu rezultate bune la învăţătură.
Astfel, cei care vor obţine media generală peste 8,5 vor primi din partea Primăriei Capitalei diferite sume de bani, după ce, în şedinţa de joi, finanţarea suplimentară a şcolilor cu rezultate deosebite în domeniul incluziunii sau performanţelor şcolare a fost aprobată, la propunerea Primarului General, Gabriela Firea , de Consiliul General al Municipiului Bucureşti.
Potrivit unui comunicat al Primăriei Capitalei, hotărârea aprobată joi prevede acordarea premiilor pentru performanţă, în valoare de 600 de lei fiecare şi a premiilor pentru merite deosebite, cu valori care variază în funcţie de media generală obţinută: premiul de 1.000 de lei se acordă elevilor care au obţinut media generală 10 în anul şcolar anterior; pentru medii între 9,50 şi 9,99 premiul este de 400 de lei, iar pentru elevii cu medii între 8,50 şi 9,49, premiul se ridică la 300 de lei. 
În toate aceste cazuri, există condiţia ca media la purtare să fie 10.
"Granturile în domeniul incluziunii vor fi accesate printr-un apel necompetitiv, pentru a acoperi nevoile specifice din plan educaţional (predare, învăţare, activităţi de sprijin al elevilor), material (resurse) şi comunitar (legătura dintre şcoală şi comunitate - părinţi). Şcoala incluzivă este cea care facilitează accesul tuturor la o educaţie de calitate, printr-o serie de activităţi centrate pe elev", se arată în comunicat.
Metodologia de acordare va fi elaborată ulterior.
Proiectul a fost aprobat în unanimitate.
