Modificările la codul de procedură penală au aprins spirite în Parlament! Opoziţia şi puterea şi-au lansat acuzaţii reciproce în plenul reunit în care PSD -ALDE forţează votarea a nu mai puţin de 327 de articole.
Şedinţa de plen a început de la ora 16, când încă raportul nu era gata redactat. Tot luni, proiectul de modificare a fost aprobat şi de comisia specială condusă de Florin Iordache.
Toate amendamentele respinse susținute de USR și PNL au fost respinse. 
În timpul dezbaterilor, aleşii din opoziţie şi cei ai puterii şi-au aruncat cuvinte grele. Parlamentarii PNL şi USR au acuzat puterea că fac legi cu dedicaţii pentru a apăra "penalii", în schimb, PSD -ALDE au răspuns că aceştia nu au comportament demn de aleşi şi nu vor decât să blocheze orice acţiune.
Cele mai importante și controversate modificări care vizează Codul de Procedură Penală: 
-revizuirea hotărârilor judecătoreşti definitive poate fi cerută în cazul în care soluționarea cauzei nu este semnată sau redactată de către judecătorul care a participat la proces 
-pentru arestarea preventivă vor fi necesare probe sau indicii temeinice (ex: dacă suspectul a săvârşit o infracţiune, a influenţat martorii sau a încercat să distrugă probe) 
-instanța de apel nu mai poate să dea o pedeapsă cu condamnare unei persoane care a fost achitată în primă instanță decât dacă apar probe noi 
-dezvăluirile în timpul urmăririi penale referitoare la faptele şi persoanele care fac obiectul procedurii sunt interzise, cu excepția cazului în care se justifică interesul public "prevăzut de lege"
-convorbirile, comunicările sau conversațiile interceptate şi înregistrate, care nu privesc fapta ce formează obiectul cercetării, nu pot fi folosite sau ataşate la dosarul de urmărire penală 
-durata urmăririi penale este redusă la un an. Dacă procurorii nu reușesc în decurs de un an să trimită în judecată persoana în cauză, atunci dosarul se clasează automat 
-denunţurile vor aduce reduceri de pedeapsă doar dacă sunt făcute în maximum 6 luni de la faptă 
-audierea unei persoane nu poate dura mai mult de 6 ore din 24 de ore, iar perioadele de 6 ore nu pot fi consecutive, intervenind un interval de 12 ore
