Preşedintele Klaus Iohannis pleacă vineri într-o vizită de două zile la München, la două zile după ce Curtea Constituțională a anunțat că există un conflict între Guvern și șeful statului după ce, cel din urmă a refuzat să o revoce din funcție pe șefa DNA Laura Codruța Kovesi. 
Iohannis va merge la München pentru a primi Premiul ”Franz Josef Strauss-2018”, din partea fundaţiei germane "Hanns Seidel”. Ceremonia va avea loc sâmbătă, la Palatul Regal din München - ”Allerheiligen-Hofkirche”, informează Știripesurse.ro. 
Potrivit unui comunicat de presă al Administrației prezidențiale, Fundaţia ”Hanns Seidel” şi conducerea Uniunii Creştin-Sociale din Germania (CSU) îi acordă această distincție lui Klaus Iohannis , ”pentru promovarea, în mod constructiv şi vizionar, de-a lungul întregii sale cariere politice, a valorilor democratice, a unei societăţi unite şi a încrederii în proiectul european”, precizează un comunicat al Administraţiei prezidenţiale.
Odată cu premiul ”Franz Josef Strauss”, Klaus Iohannis va primi și suma de 10.000 de euro, pe care președintele a anunțat deja că o va dona Fundaţiei "Un copil, o speranţă”, care derulează proiecte în domenii precum sănătatea, educaţia şi asistenţa socială, printre acestea aflându-se şi programe pentru sprijinirea copiilor diagnosticaţi cu autism şi Sindromul Down. 
La ceremonia de sâmbătă, discursul Laudatio va fi rostit de către Barbara Stamm, preşedintele Parlamentului din Bavaria. Alte discursuri vor fi rostite de preşedintele Fundaţiei Hanns Seidel, Ursula Männle, şi premierul landului bavarez, Markus Söder.
