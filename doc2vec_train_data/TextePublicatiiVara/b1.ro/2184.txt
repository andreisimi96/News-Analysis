Julen Lopetegui a fost demis din funcţia de selecţioner al Spaniei, a anunțat într-o conferinţă de presă preşedintele Federaţiei Spaniole, Luis Rubiales.
"Îi mulţumim lui Julen pentru tot ce a făcut la echipa naţională. El este principalul responsabil pentru faptul că suntem în Rusia, dar am fost forţaţi să îl demitem. Trebuie să fie un mesaj clar pentru toţi cei care lucrează la Federaţia Spaniolă, că unele lucruri trebuiesc făcute într-un anumit fel", a declarat Rubiales.
Scandalul de la naţionala Spaniei a izbucnit cu o zi înaintea startului Cupei Mondiale 2018, în contextul în care tehnicianul de 41 de ani a bătut palma cu Real Madrid şi îi va lua locul lui Zinedine Zidane pe banca "galacticilor", scrie digisport.ro . 
Potrivit presei locale, preşedintele federaţiei a fost extrem de deranjat că Lopetegui a acceptat oferta lui Florentino Perez cu două zile înaintea startului Cupei Mondiale. Locul lui Lopetegui pe banca naţionalei Spaniei ar putea fi luat de Quique Setien, antrenorul lui Betis.
Lopetegui era selecționerul Spaniei din iulie 2016, iar pe 22 mai își prelungise contractul până în 2020.
