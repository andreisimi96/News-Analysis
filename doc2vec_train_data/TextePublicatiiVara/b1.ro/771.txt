Fostul premier Sorin Grindeanu a susținut că prin incendierea autoturismului lui Dragoş Boţa s-a încercat intimidarea jurnalistului.
De asemenea, Grindeanu a precizat că nu şi-ar fi imaginat vreodată că în Timişoara se poate ajunge la astfel de gesturi, informează Agerpres.
„Timişoara a fost noaptea trecută scena unui incident extrem de grav: maşina jurnalistului Dragoş Boţa a fost incendiată. Este, fără doar şi poate, o încercare de intimidare, un atac la libertatea de exprimare. Astfel de fapte sunt condamnabile şi sper ca organele de anchetă să îi aducă în faţa instanţelor de judecată pe autori. Nu mi-am imaginat vreodată că în Timişoara se poate ajunge la astfel de gesturi, la ameninţări mai mult decât evidente, la incendieri de maşini sau altfel de fapte reprobabile", a scris pe Facebook Grindeanu, care a deţinut în trecut funcţia de preşedinte al Consiliului Judeţean Timiş.
Maşina redactorului-şef al PressAlert a fost incendiată în miez de noapte, informează B1 TV. Un vecin a văzut autoturismul în flăcări și a sunat imediat la 112. Ajunși la fața locului, polițiștii au observat că autoturismul avea geamul din spate spart. 
