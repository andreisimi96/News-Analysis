Doi români, soţ şi soţie, au fost arestaţi în Franţa, după ce şi-au vândut fiica adolescentă pentru zece mii de euro, informează B1 TV. Cei doi sunt acum cercetaţi pentru trafic şi exploatare de minori. În grija lor mai erau cel puţin cinci copii, care ar fi fost puşi să fure şi să cerşească în zonele aglomerate din Paris.
Autorităţile franceze au urmărit timp de două luni familia de români, care locuia într-o tabără situată în localitatea La Courneuve, în apropiere de Paris.
Aceştia aveau sub tutelă cinci copii, dintre care trei nepoţi, toţi minori. Cea mai mică dintre aceştia era chiar nepoata lor de 7 ani. Cu toţii erau trimişi zi de zi la furat şi la cerşit în staţiile de metrou sau în zonele turistice din capitala Franţei. 
Femeia şi bărbatul de circa 50 de ani mai sunt acuzaţi că şi-au vândut propria fiică unui văr din România pentru a se căsători cu acesta. Cuplul ar fi obţinut zece mii de euro din tranzacţie. Însă adolescenta în vârstă de 14 ani a refuzat mariajul forţat şi s-a plasat singură sub protecţia unui centru. Între timp şi ceilalţi patru copii au fost plasaţi într-un centru de protecţie pentru minori.
Potrivit presei franceze, cuplul de români ar fi trimis în ţară, pe tot parcursul anului 2017, nu mai puţin de 65.000 de euro. Cu aceşti bani şi-au cumpărat mai multe bunuri imobiliare.
Cei doi soţi se află acum în arest şi îşi aşteaptă pedeapsa.
Citeşte mai multe despre:   Franta
