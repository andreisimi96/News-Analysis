Ploaia a dat mari bătăi în acest an organizatorilor turneului de Grand Slam de la Roland Garros, numeroase meciuri fiind amânate sau chiar reprogramate pentru a doua zi, lucru ce a afectat programul jucătorilor.
Acest lucru a stârnit o reacţie nervoasă a lui Ion Ţiriac care a criticat vehement încăpăţânarea organizatorilor de a rămâne într-un complex sportiv fără nicio arenă acoperită.
"Nu aş face doar un acoperiş la Roland Garros, ci patru sau cinci! Nu vă daţi seama că aţi comis o mare greşeală când aţi refuzat să vă mutaţi la Versailles, unde se putea face cel mai mare complex sportiv din lume. Iar treaba cu acoperisul e ridicolă! Aveţi 200 de ţări care transmit turneul şi le spuneţi că Roland Garros este singurul loc din lume unde nu se joacă atunci când plouă? Ce sport e ăsta? Ce imagine daţi voi Parisului? Nu înţeleg ce aţi aşteptat atât de mult!", a declarat Ion Ţiriac pentru LeParisien.
Această situaţie va fi rezolvată abia într-o mică măsură din 2021 când arena centrală va avea acoperiş.
De probleme cu ploaia ar putea fi afectat şi meciul de sâmbătă din finală în care Simona Halep o va înfrunta pe Sloane Stephens.
