Tudorel Toader a vorbit miercuri seară despre scenariul potrivit căruia ministrul Justiției ar trebui să îi trimită președintelui Klaus Iohannis o notificare oficială prin care să îi transmită că trebuie să respecte decizia Curții Constituționale referitoare la revocarea din funcție a Laurei Codruța Kovesi. 
"Eu am încredere în sursele dumneavostră. Nu am auzit această opinie exprimată, dar personal răspund la cald. Nu cred că preşedintele, ca orice român cu o abordare elementară, are nevoie să îi spună ministrul Justiţiei «Vedeţi că decziile CCR sunt definitive, sunt obligatorii, produc efecte şi obligaţii juridice de la momentul publicării în Monitorul Oficial». Admit ideea faptului ca un profesor de fizică să nu cunoască elemente de fineţe de natură constituţională, cum eu, ca jurist, nu cunosc elemente de fizică. Dar preşedintele are consilieri care să îl consilieze cu promptitudine asupra efectelor pe care le produce decizia, asupra obligaţiilor care îi revin şi asupra riscurilor pe care le generează nerespectarea deciziei.
Noi trebuie să consolidăm statul de drept și nu să îl punem sub semnul întrebării: azi respectăm o decizie că ne convine, mâine nu o respectăm că nu ne convine. Dacă cel de la vârful piramidei statului de drept desconsideră instanța de contencios constituţional, acel demnitar nu mai are nicio cădere să ceară românilor respectarea legii", a declarat Toader la Antena 3.
