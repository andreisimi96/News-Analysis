Peste 300 de mii de persoane au semnat o petiție online prin care se cere suspendarea fotbalistului Sergio Ramos , după finala Ligii Campionilor.
Oamenii cer suspendarea fundașului de la Real Madrid pentru accidentarea provocată atacantului Mohamed Salah, Liverpool, informează  change.org.
" Sergio Ramos reprezintă un exemplu îngrozitor pentru generaţiile viitoare de fotbalişti. În loc să câştige meciuri în mod corect, el foloseşte trucuri şi sfidează spiritul jocului şi fair-play-ul. UEFA şi FIFA ar trebui să ia măsuri împotriva lui Ramos şi a altor jucători de acest fel, folosind înregistrările video ale partidelor, pentru a păstra spiritul jocului", se arată în motivarea petiţiei.
Salah a fost înlocuit cu Adam Lallana, însă Madridul a cucerit trofeul după ce s-au impus cu 3-1.
Federația egipteană a anunțat că atacantul a suferit o „accidentare la ligamentele articulaţiei umărului” și va trebui să stea în repaus cel puțin două săptămâni.
Mohamed Salah a părăsit terenul în lacrimi, în minutul 31, al meciului cu Real Madrid, la scorul de 0-0, după ce şi-a accidentat umărul în urma unui duel pentru balon cu Sergio Ramos .
