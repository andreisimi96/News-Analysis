Raed Arafat , şeful Departamentului pentru Situaţii de Urgenţă (DSU), a transmis duminică un mesaj de condoleanţe după moartea comandorului  Ion Stăiculescu, precizând că a zburat împreună cu acesta de mai multe ori, în misiuni "delicate de salvare".
"Condoleanţele mele familiei şi colegilor domnului comandor Ion Stăiculescu. Am avut ocazia să zbor de mai multe ori cu dânsul în misiuni delicate de salvare, iar plecarea prematură a domnului comandor dintre noi este, fără îndoială, o pierderea mare şi grea pentru familia acestuia şi pentru Forţele Aeriene Române. Odihnească-se în pace!", a scris Raed Arafat , pe pagina sa de Facebook.
Comandantul Grupului 90 Operaţional din cadrul Bazei 90 Transport Aerian Otopeni, comandorul Ion Stăiculescu, aflat în misiune în Franţa, a fost găsit mort, sâmbătă, în camera de hotel în care era cazat (Detalii AICI ). 
Ministerul Apărării Naţionale ( MApN ) a precizat că dosarul este cercetat, conform procedurilor, de autorităţile judiciare franceze.
Comandorul Ion Stăiculescu era pilot militar clasa I, cu o experienţă de peste 7.500 de ore de zbor efectuate pe diferite tipuri de aeronave.
Ofiţerul, supranumit "pilotul miniştrilor", activa în MApN din anul 1986. 
