Un student de origine tunisiană a fost declarat indezirabil în România pentru o perioadă de 15 ani.
Cetățeanul din Tunisia a venit in țara noastră în calitate de student în anul 2015, după ce a obţinut o viză de studii. El a intrat în atenția SRI în prima parte a anului 2018, pe fondul unor informaţii potrivit cărora acesta traversa un proces de radicalizare religioasă.
Redăm mai jos comunicatul integral al SRI
La sesizarea Serviciului Român de Informații ( SRI ), prin sentința nr. 2903/2018 din 20.06.2018, Curtea de Apel București a dispus declararea ca persoană indezirabilă pentru România a cetăţeanului tunisian BHA, pentru o perioadă de 15 ani.
BHA a venit in România în calitate de student în anul 2015, după ce a obţinut o viză de studii. A intrat în atenţia Serviciului Român de Informaţii în prima parte a anului 2018, pe fondul unor informaţii potrivit cărora acesta traversa un proces de radicalizare religioasă.
S-a remarcat printr-un comportament specific unei persoane adeptă a ideologiei jihadiste, cu puternice tendinţe de izolare şi cu o activitate intensă în medii online radicale. Preocupările constante ale cetăţeanului tunisian pentru propaganda teroristă de pe site-urile de specialitate şi glorificarea atacurilor comise de membrii Daesh, au confirmat disponibilitatea lui BHA de a comite acțiuni violente, fie în România, fie după deplasarea în teatrele jihadiste.
BHA s-a identificat cu autorii unor atentate teroriste din Europa, înregistrate în perioada 2015-2018.
La propunerea SRI , Parchetul de pe lângă Curtea de Apel Bucureşti a sesizat Curtea de Apel Bucureşti care, în conformitate cu dispoziţiile art. 86 alin. 3 din Ordonanţa de urgenţă a Guvernului nr. 194/12.12.2002, privind regimul străinilor în România, a dispus măsura declarării ca indezirabil a lui BHA, pentru implicarea în fapte care, potrivit art. 3 lit. "i" şi "l" din Legea 51/1991 (republicată), constituie ameninţări la adresa securităţii naţionale. Ca urmare a sentinţei Curții de Apel București, străinul a fost luat în custodie publică de către Ministerul Afacerilor Interne – Inspectoratul General pentru Imigrări, în vederea îndepărtării de pe teritoriul național.
SRI , în calitate de autoritate națională în domeniul prevenirii și combaterii terorismului, are ca misiune prioritară prevenirea oricăror riscuri și amenințări pe profil antiterorist, cooperând în acest sens cu celelalte instituții din cadrul SNPCT, precum și cu partenerii externi.
