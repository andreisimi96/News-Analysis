Juriştii PSD caută variante de îndepărtare a lui Iohannis de la Cotroceni, chiar şi temporar, fără să mai organizeze un referendum de demitere. Planul ar fi ca al doilea om în stat, Călin Popescu Tăriceanu, să ajungă interimar la Cotroceni măcar atât cât să poată promulga Legile Justiției, să semneze decretul de revocare a lui Kovesi și să accepte numirea lui Bănilă, în locul lui Horodniceanu, la șefia DIICOT.
Liviu Dragnea, liderul partidului, a declarat că ”se poate ajunge la orice” dacă președintele Klaus Iohannis nu o va revoca pe Laura Kovesi de la șefia DNA. În ultimele zile, însă, nu a mai avut nicio declarație despre acest subiect, preferând să păstreze tăcerea.
Au vorbit, în schimb, alți lideri ai partidului.
Eugen Nicolicea spune că Parlamentul ar putea adopta o hotărâre de suspendare din funcţie a lui Iohannis, pe care ulterior să o retragă: “Orice act poate fi anulat de către cel care a emis. Adică dacă e o hotărâre a Parlamentului prin care s-a ajuns la demitere, ea poate fi anulată şi de către cel care a emis-o şi nu se mai face niciun referendum”.
Opinia sa este susținută și de Florin Iordache: ”Se poate ajunge la suspendare fără demitere. Bineînţeles. Haideţi să citim în integralitate Constituţia şi o să găsiţi acolo şi sancţiuni pe această chestiune”.
Constituția în integralitate a citit-o Augustin Zegrean. Chiar fost președinte al Curții Constituționale, acesta are o părere total diferită: ”Procedura de suspendare este prevăzută în Constituție, ea nu este o joacă. În Constituție scrie clar că după suspendarea președintelui se merge la referendum. Nu se poate fără exprimarea voinței populare. Dacă suntem o țară, un regim constituțional, un astfel de scenariu nu este posibil absolut deloc. Așa, suspendăm Constituția și devenim orice altceva, dar nu o țară guvernată de Constituție și legi”.
Opoziția a reacționat în termeni duri la acest scenariu PSD al suspendării.
“Din nefericire, dacă Liviu Dragnea îşi duce la final acest plan, nu face decât să pună pe masă o lovitură de stat”, a declarat Raluca Turcan, de la PNL.
