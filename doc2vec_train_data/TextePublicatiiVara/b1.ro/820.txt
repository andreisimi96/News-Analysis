Mai mulți părinți au reclamat la Primăria din Urlați, județul Prahova , că în pachetele primite de copii, de 1 Iunie, din partea instituției, au fost și biscuiți care aveau termenul de valabilitate expirat de două săptămâni.
Primarul din Urlați, Marian Machițescu, a declarat, sâmbătă, că Primăria a oferit copiilor din localitate, de 1 iunie, pachete în care se aflau câte nouă produse.
“Am primit peste 20 de sesizări că pachetele de biscuiți au termenul expirat de două săptămâni. Au fost câte nouă produse oferite. Ele au fost luate cu bani din sponsorizări”, a declarat Machițescu, potrivt Mediafax.
Primarul spune că în total au fost cumpărate aproximativ 8.000 de produse, iar angajații Primăriei au verificat termenele de expirare prin sondaj. La aceste verificări nu au observat că biscuiții au termenul de valabilitate expirat.
