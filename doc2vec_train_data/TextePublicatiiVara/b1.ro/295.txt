Liviu Dragnea va afla pe 8 iunie decizia în dosarul angajărilor fictive de la Direcţia Generală de Asistenţă Socială şi Protecţia Copilului (DGASPC) Teleorman, judecătorii hotărând marți să amâne pronunțarea. De altfel, chiar în ziua în care era așteptată sentința, Liviu Dragnea se află în Elveția, unde face o vizită în calitate de președinte al Camerei Deputaților.
Acest lucru nu a scăpat netaxat de Victor Ponta , fost apropiat al liderului PSD și actual adversar politic. Întrebat, într-o conferință de presă, la Satu Mare, cum comentează faptul că Dragnea este plecat din țară în această zi, Ponta a răspuns: ”Eu am crezut că tocmai azi își pregătește o vizită în Madagascar. Probabil că nu a reuștit să ia legătura cu Parlamentul din Madagascar sau din Costa Rica ”. 
