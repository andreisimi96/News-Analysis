Judecătoarea Mădălina Elena Dârdeci, președintele secției a VI-a civilă de la Tribunalul București consideră că președintele nu respectă Constituția pe care a jurat la depunerea mandatului , iar decizia acestuia în cazul revocării șefei DNA reprezintă „moartea democrației”.
De asemenea, judecătoarea a susținut că „începând de azi, putem pune lacătul pe instituții și să plecăm acasă”.
”Deciziile Curţii Constituţionale se publică în Monitorul Oficial al României. De la data publicării, deciziile sunt general obligatorii şi au putere numai pentru viitor. Scrie în Constituție! Începând de azi, putem pune lacătul pe instituții și să plecăm acasă! Shhhh...Liniște! Democrația a murit!”, e mesajul judecătoarei”, a transmis Mădălina Elena Dârdeci, citată de Știripesurse.
Președintele Klaus Iohannis a susținut că a citit motivarea deciziei CCR în cazul procurorului-şef al DNA, Laura Codruţa Kovesi, însă evaluarea nu este terminată, considerând că aduce mai multe întrebări decât clarificări.
„Motivarea foarte amplă scrisă de Curtea Constituțională ne dă câteva indicații, ne ridică câteva probleme. Nu putem să facem următorul pas până nu ne clarificăm ce anume ni se transmite în această motivare. Eu nici nu am afirmat în vreun fel ce voi face în perioada imediat următoare, decât să citesc cu atenție decizia și motivarea, și să văd cum putem să formulăm demersuri care ne dau răspunsuri pertinente la întrebările care apar de acolo.”, a răspuns Iohannis când a fost întrebat dacă o va revoca pe Kovesi.
