Procurorul-şef al DIICOT , Daniel Horodniceanu , a declarat că nu a avut sprijin real din partea Ministerului Justiției, iar unii miniștri ai Justiției nu i-au răspuns la telefon cu lunile. 
"La momentul modificărilor pe legislaţie proprie, am simţit nevoia unui suport real al Ministerului Justiţiei, pe care din nefericire nu l-am primit. Discutăm despre un Minister al Justiţiei de după Ordonanţa de Urgenţă din 2016. Aşa cum nu s-a simţit nici în numirea şefilor de secţie, care am remarcat că ne este reproşată nouă, după ziua de ieri. Nu, de 18 luni, adică din luna ianuarie 2017, DIICOT a solicitat în mod repetat organizarea unor concursuri de ocupare a acestor funcţii, nefiind nici pe departe adeptul ocupării unor funcţii de asemenea importanţă în afara unor mandate certe încredinţate de ministru", a spus Horodniceanu, citat de Agerpres.
Răspunzând criticilor că a refuzat să iasă mai mult în public, Daniel Horodniceanu a susținut că el nu are profilul unui ”jucător”, dar nici nu a vrut să fie pe placul celor care fac numirile în funcții. 
"Mi s-a reproşat că nu am dus o politică de popularizare mai intensă a cauzelor aflate în lucru la DIICOT . Am fost acuzat de non-combat sau de lipsă de implicare pentru că am refuzat unele ieşiri publice. Îmi asum acest lucru, dar personal nu am profilul unui jucător şi consider că la orice palier al parchetului, ca parte a magistraturii, lucrurile importante trebuie pronunţate tehnic şi cu reţinere, tocmai pentru a le da greutate. Nu mi-am propus niciodată să fiu comod pentru parteneri şi nici să mă fac mai simpatic spre finalul mandatului, pentru a fi pe placul celor care au autoritate de decizie pe numirea în funcţia pe care încă o ocup", a mai spus Horodniceanu. 
Acesta a mai afirmat că în trei ani de mandat au fost schimbaţi cinci miniştri ai Justiţiei, patru miniştri de Interne şi trei procurori generali, dintre care unul interimar. Față de fiecare dintre aceștia a încercat să susțină cauza DIICOT , chiar dacă asta a însemnat ca unii dintre miniștri să nu-i răspundă la telefon, a mai precizat Horodniceanu.
"Faţă de fiecare dintre aceştia am militat întotdeauna pentru dezvoltarea operaţională a structurii, pentru resursele materiale şi operaţionale ale acesteia, pentru proiectele pe care le-am derulat şi le derulăm în continuare, pentru menţinerea ordinii procedurale în dosare, chiar dacă acest lucru a însemnat ca unii dintre miniştri să nu îmi răspundă la telefon câteva luni. Unii cinci, alţii două", a mai declarat procurorul-șef DIICOT .
