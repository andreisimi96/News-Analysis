Parlamentarii UDMR nu au susţinut modificarea articolului privind abuzul în serviciu din Codul Penal, dezbătut luni în Comisia specială, prin introducerea unui prag valoric, potrivit unui comunicat de presă al formaţiunii.
Reprezentanţii UDMR în această Comisie au precizat că o modificare a Codului Penal este necesară, dar trebuie bine gândită şi trebuie luate în considerare şi propunerile organizaţiilor profesionale, se mai arată în comunicat.
"Nu susţinem introducerea unui prag valoric în cazul abuzului în serviciu. UDMR a susţinut ca judecătorul să decidă dacă s-a produs vreun prejudiciu grav sau s-a săvârşit vreo infracţiune", a arătat deputatul UDMR , Ambrus Izabella, membru al Comisiei speciale comune a Camerei Deputaţilor şi Senatului pentru sistematizarea, unificarea şi asigurarea stabilităţii legislative în domeniul justiţiei, care a adăugat că vom putea vedea forma finală a proiectului de lege în cursul zilei de marţi.
Comisia specială pentru legile Justiţiei a întocmit, luni, un raport de admitere a modificărilor aduse Codului penal, cu 15 voturi "pentru" şi şapte "împotrivă", urmând ca marţi să intre la votul din plenul Senatului.
