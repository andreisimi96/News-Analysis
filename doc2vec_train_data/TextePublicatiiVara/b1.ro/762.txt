Compania americană Visa a anunţat vineri seara că serviciul său de plăţi operează "aproape de nivelul normal", după ce în cursul zilei unele tranzacţii din Europa nu au putut fi fi procesate, transmit BBC şi Reuters.
Problema care a afectat utilizatorii europeni "a fost rezultatul unei defecţiuni de hardware" iar Visa " nu are motive să creadă că aceasta a fost asociată cu orice tip de acces neautorizat sau eveniment premeditat", se arată într-un comunicat al companiei de tehnologie de plăţi. Vineri, compania americană Visa a anunţat că se confruntă cu o perturbare a serviciului de plăţi din cauza căreia unele tranzacţii din Europa nu pot fi procesate. Încă nu se cunosc cauzele perturbării şi ţările afectate, a precizat Visa .
"În prezent ne confruntăm cu o perturbare a serviciului de plăţi din cauza căreia unele tranzacţii din Europa nu pot fi procesate. Investigăm cauzele şi lucrăm la rezolvarea situaţiei cât mai curând posibil. Vă vom ţine la curent cu evoluţia cazului", se arată într-un comunicat al companiei.
Rivala Visa - Mastercard - a anunţat că nu înregistrează probleme în reţeaua sa. Visa inc. este o companie internaţională de tehnologii de plată care operează una dintre cele mai avansate reţele de procesare a plăţilor din lume.
Visa Net poate procesa peste 65.000 de tranzacţii pe secundă, asigurând protecţie împotriva fraudei pentru consumatori şi plăţi sigure pentru comercianţi.Agerpres.
