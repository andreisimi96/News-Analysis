Principele Nicoale și soția sa Alina-Maria s-au rugat de Rusalii la Biserica Voievodală Sf. Gheorghe Nou din București. Prezența nepotului Regelui Mihai în acest lăcaș de cult are o încărcătură simbolică aparte, în contextul în care, în urmă cu 26 de ani, fostul monarh participa, la Învierea Mică, în aceeași biserică, după 45 de ani de exil, după cum amintește jurnalista Marilena Rotaru, într-o postare pe Facebook.
”...și a fost lucrarea Sfântului Duh, ieri (luni – n.r.), în Biserica Voievodală Sf. Gheorghe Nou din București, când Principele Nicolae al României și soția sa Alina-Maria s-au rugat de Rusalii în același lăcaș în care, cu 26 de ani în urmă, la Învierea Mică, Regele Mihai venea, după 45 de ani de exil, de mână cu nepotul său Nicolae, ca să legitimeze viitorul monarhiei în România. Mormântul Sfântului Constantin Brâncoveanu, Moaștele Sfantului Ierarh Nicolae (mâna), icoana făcătoare de minuni a Sfintei Cuvioase Parascheva, icoana făcătoare de minuni a Maicii Domnului (secolul XVIII), un Sfânt Epitaf lucrat de Maria Brâncoveanu, în timpul exilului și candela din argint, așezată deasupra mormântului voievodului, au vegheat și încărcat în plus sărbătoarea cincizecimii. Poate și spiritul lui Eminescu a cărui înmormântare s-a săvârșit în acest lăcaș”, a scris Marilena Rotaru.
