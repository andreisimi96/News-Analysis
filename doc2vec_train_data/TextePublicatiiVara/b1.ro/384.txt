Foto: Inquam Photos / Octav Ganea Eveniment
UPDATE:  Într-un comunicat de presă, reprezentanții Holzindustrie Schweighofer transmit că firma cooperează cu autoritățile în ancheta DIICOT și că va pune la dispoziția acestora toate informațiile necesare.
”Holzindustrie Schweighofer cooperează cu autoritățile și oferă tot sprijinul în ancheta DIICOT comunicată pe 30 mai 2018. Principiul fundamental al companiei este de a respecta întotdeauna legea și reglementările în vigoare din țările în care operează. Compania pune la dispoziția autorităților toate informațiile necesare pentru buna desfășurare a anchetei în curs și sprijină autoritățile prin toate mijloacele sale pentru o soluționare corectă a investigației, pe baza unor date transparente. Compania nu a fost înștiințată de obiectul acestei investigații.  Compania Holzindustrie Schweighofer este prima interesată de soluționarea rapidă și corectă a acestei situații. 
La începutul anului 2017, Holzindustrie Schweighofer a implementat un plan de acțiune complex pentru a combate tăierile ilegale și pentru a sprijini dezvoltarea unei industrii durabile a lemnului în România. Compania a investit 1 milion de euro în consolidarea securității lanțului său de aprovizionare prin măsuri care depășesc cu mult cerințele legale și reglementările în vigoare din România. La un an de la implementare, compania a făcut public bilanțul acestor măsuri”, se atară în comunicatul citat. 
Procurorii DIICOT efectuează, miercuri dimineaţă, 23 de percheziţii în 5 judeţe şi în Bucureşti la persoane şi instituţii publice pentru destructurarea unui grup infracţional organizat specializat în deturnare de licitaţii publice, evaziune fiscală şi tăiere fără drept de arbori.
Potrivit unor surse judiciare, procurorii antimafia au descins inclusiv la cel mai mare exportator de lemn din România, compania austriacă Schweighofer Holzindustrie . 
"La data de  30.05.2018  procurorii  Direcţiei de Investigare a Infracţiunilor de Criminalitate Organizată şi Terorism – Structura  Centrală  împreună cu ofiţeri de poliţie din cadrul I.G.P.R. – D.C.C.O. şi BCCO Bucureşti, Direcţia de Ordine Publică, Direcţia de Investigare a Criminalitatii Economice şi specialişti din cadrul Institutul Naţional de Criminalistică au pus în executare 23 de mandate de percheziţii domiciliare, pe raza a 5 judeţe şi a muncipiului Bucureşti,  la persoane fizice şi juridice (din care 4 la sediile unor instituţii publice) în cadrul unei acţiuni vizând destructurarea unui  grup infracţional organizat specializat în săvârşirea infracţiunilor de deturnare a licitaţiilor publice, evaziune fiscală, concurenţă neloială, tăiere fără drept de arbori şi alte infracţiuni aflate în competenţa acestei unităţi de parchet.
În cauză există suspiciunea rezonabilă că începând cu anul  2011 şi până  în prezent, mai multe persoane au constituit un grup infracţional organizat,  membrii grupului acţionând în vederea deturnării licitaţiilor publice organizate la nivelul unor direcţii silvice pentru a-şi asigura volume suplimentare considerabile de masă lemoasă în vederea procesării, în fabrici specializate în tăierea şi rindeluirea lemnului.
În acelaşi scop  unii  agenţi economici au fost înlăturaţi de la licitaţiile de masă lemnoasă şi după caz,  impuşi alţii.
Totodată, în urma cercetărilor efectuate în cauză s-a stabilit că, o  parte din cantitatea de masă lemnoasă recepţionată nu a fost evidenţiată în documente contabile.
De asemenea, în cauză există suspiciunea rezonabilă că o parte din masa lemnoasă recepţionată provenea din săvârşirea unor infracţiuni de tăiere fără drept de arbori.
În desfăşurarea activităţilor ilicite, membrii grupului infracţional organizat au beneficiat şi de sprijinul unor funcţionari publici.
Prejudiciul estimat se ridică la suma de peste 25 milioane de euro.
În cauză urmează a fi  conduse la sediul DIICOT - Structura Centrală mai multe persoane, în vederea audierii.
Suportul de specialitate a fost asigurat de către Direcţia Operaţiuni Speciale.
Acțiunea a fost desfășurată cu sprijinul Inspectoratului General al Jandarmeriei Române – Brigada Specială de Intervenție București ”Vlad Țepeș”.
Facem precizarea că pe întreg parcursul procesului penal, suspecţii şi inculpaţii beneficiază de drepturile şi garanţiile procesuale prevăzute de Codul de procedură penală, precum şi de prezumţia de nevinovăţie", se arată într-un comunicat al DIICOT .
