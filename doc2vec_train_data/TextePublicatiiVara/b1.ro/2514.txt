Foto: FIFA World Cup / Facebook Sport
Stadionul Fişt din Soci a fost, vineri seară, scena primului meci-şoc de la Cupa Mondială (CM) 2018.
Naţionalele Portugaliei şi Spaniei, ultimele două campioane europene, au terminat la egalitate, 3-3 (2-1 la pauză), în Grupa B a competiţiei. 
Meciul s-a ridicat la nivelul aşteptărilor din punctul de vedere al spectacolului şi nu numai, relatează Agerpres. Golurile potughezilor au fost marcate de starul Cristiano Ronaldo (4 - penalty, 44, 88), în timp ce pentru iberici au înscris Diego Costa (24, 55) şi Nacho (58). 
Cristiano Ronaldo a devenit al patrulea jucător care marchează la patru Cupe Mondiale, după germanul Uwe Seeler, brazilianul Pele şi un alt german, Miroslav Klose. 
De asemenea, starul lui Real Madrid este primul lusitan care evoluează la patru turnee finale mondiale. 
Spania a avut pe teren cinci campioni mondiali din 2010, Pique, Iniesta, Ramos, Busquets şi David Silva (Pepe Reina a fost rezervă). 
Acesta a fost primul meci al lui Fernando Hierro ca selecţioner al Spaniei, după demiterea lui Julen Lopetegui din ajunul debutului competiţiei.
Andres Iniesta şi Sergio Ramos joacă la a patra Cupă Mondială, egalându-i pe Casillas, Xavi, Hierro şi Zubizarreta. 
Spania a ajuns la 21 de meciuri consecutive fără înfrângere, în vreme ce Portugalia a pierdut una singură din 25 jucate. 
Cristiano Ronaldo a ajuns la 6 goluri marcate în 14 meciuri la Cupa Mondială, el fiind golgheter la turneul fin Rusia în acest moment. 
În celălalt meci al grupei, Iranul a învins Marocul cu 1-0. 
Următoarele partide din grupă se vor disputa miercuri 20 iunie: Portugalia - Maroc, la Moscova (stadionul Lujniki), şi Iran - Spania , la Kazan (Kazan Arena). 
(Foto: FIFA World Cup / Facebook)
