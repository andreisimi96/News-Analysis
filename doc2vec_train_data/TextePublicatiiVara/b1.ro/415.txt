Răsturnare incredibilă de situație în privința jurnalistului rus Arkady Babchenko! Deși poliția din Ucraina a anunțat marți că a fost asasinat, acesta este în viață și a ieșit miercuri într-o conferință de presă comună cu șeful serviciilor ucrainene secrete ucrainene (SBU), Vassyl Grytsak.
Aceștia au arătat că totul a fost o înscenare, dar un cetățean ucrainean a încercat să îl ucidă, la "comanda serviciilor speciale rusești", acesta fiind și reținut de către autorități.
"Potrivit informațiilor primite de SBU, uciderea ziaristului rus Arkadi Babchenko a fost comandată de serviciile speciale rusești", a spus Grytsak, într-o conferință de presă.
"Îmi pare rău pentru ceea prin ce aţi fost nevoit să treceţi. În special îmi cer iertare soţiei mele, dar n-am avut încotro. Mulţumesc şi celor de la Ministerul Apărării al Ucrainei. Această operaţiune a fost pregătită timp de două luni. Pe mine m-au pus la curent cu o lună în urmă. Am fost înştiinţat că este o comandă să fiu omorât şi că banii au fost transmişi - 40 de mii de dolari”, a spus Babcenko, conform deschide.md.
Jurnalistul rus Arkady Babchenko este un critic vocal al intervenției Rusiei în estul Ucrainei, acuzând Moscova că a condus un război de agresiune. Acesta s-a mutat, anul trecut, în capitala Ucrainei după ce a părăsit Rusia pentru că a primit amenințări cu moartea.
Babchenko a luptat în ambele războaie ruse post-sovietice din Cecenia. După ce a părăsit forțele armate în 2000, a început să lucreze ca corespondent de război pentru Moskovsky Komsomolets și Zabytyi Polk. Ulterior, a lucrat cu numeroase publicații, inclusiv cu ziarul Novaya Gazeta. Babchenko a fondat, de asemenea, proiectul "Jurnaliști fără intermediari" și a scris mai multe cărți despre experiența sa în armată, câștigând mai multe premii literare.
