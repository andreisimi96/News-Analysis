Foto: instagram.com/bundeskanzlerin Externe
O fotografie oficială de la summit-ul G7 , în care liderii celor mai mari șapte economii din lume sunt surprinși la discuții în jurul unei mese, a devenit virală în ultimele zile. În imagine apare, pe de o parte președintele american Donald Trump, stând pe scaun, iar, de cealaltă parte, printre alții, stând în picioare și sprijinindu-se de masă, se află cancelarul german Angela Merkel, președintele francez Emmanuel Macron și premierul britanic Theresa May. 
Fotografia a fost făcută de Jesco Denzel, un fotograf german specializat în fotografii şi portrete oficiale. Una dintre interpretările date instantaneului este aceea că surprinde discuțiile tensionate dintre liderii lumii, precum și atitudinea lui Donald Trump față de aliați. 
”Unii dintre internauți au observat că Trump arată ca un copil sfidător, iar Merkel se află într-o poziție dominantă”, scriu jurnaliștii de la The Atlantic. 
O altă explicație a fost dată de consilierul american pentru securitate națională, John Bolton, într-o postare pe Twitter: ”Doar un alt summit # G7 în care celelalte țări se așteaptă ca SUA să stea în banca lor. Atât”. 
Interesant este însă faptul că discuțiile dintre liderii țărilor din G7 au fost surpinse și dintr-un alt unghi. 
Directorul media din echipa lui Donald Trump, Dan Scavino Jr. a publicat o fotografie în care liderul de la Casa Albă este portretizat ca fiind în centrul acțiunii, în timp ce în jurul lui pot fi văzuți zâmbind premierul canadian Justin Trudeau și cel japonez Shinzō Abe.
Donald Trump, la G7
— Dan Scavino Jr. (@Scavino45) 9 iunie 2018
Iar perspectiva diferă în funcție de fotograful oficial al fiecărui lider prezent la summit. 
Fotograful premierului canadian s-a concentrat mai ales pe Justin Trudeau, gazda summit-ului din acest an, și pe rolul său în facilitarea discuțiilor dintre ceilalți lideri, în timp ce fotograful lui Emmanuel Macron, l-a surprins pe președintele francez în centrul grupului, discutând cu Donald Trump. 
