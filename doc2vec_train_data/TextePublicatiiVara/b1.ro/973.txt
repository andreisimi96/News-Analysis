Foto: La Repubblica Externe
Mișcarea 5 Stele din Italia e din nou în centrul unui scandal, după ce presa a scos la lumină un interviu mai vechi în care unul dintre liderii formațiunii a spus despre români că ”şi dacă îi pui să facă zece duşuri, continuă să aibă un miros dulce-acru”. Rocco Casalino , responsabilul de relaţiile cu presa al partidului, a făcut această afirmație în 2004 la emisiunea “Le Iene”.
Casalino a vorbit despre mirosul săracilor şi al imigranţilor, susţinând că “săracul are un miros diferit de bogat, mult mai puternic, mai apropiat de cel al negrului. Ai încercat vreodată să duci în pat un român sau unul din aceste ţări din est? Dacă se spală şi îl pui să facă zece duşuri, continuă să aibă un miros dulce-acru. Nu ştiu ce naiba de miros e… îl simţi… pielea…”.
La acea vreme, Casalino a acuzat că i-au fost trunchiate cuvintele pentru a fi făcut să pară fascist, notează libertatea.ro.
De data aceasta, el s-a scuzat spunând că declarațiile făceau parte dintr-un curs de actorie în care i s-a încredințat interpretarea unui personaj snob, clasist, xenofob şi homofob: ”Pentru această interpretare, trebuia să folosesc un limbaj paradoxal şi extremist. Pentru a lua în derâdere ipocrizia multor personaje publice, am interpretat acest rol incorect din punct de vedere politic, într-un interviu la Le Iene, utilizând studiul efectuat în cursul de actorie”.
Interviul din 2004 a fost publicat la puțin timp după ce ministrul de Interne din noul guvern italian, reprezentant al partidului Mișcarea 5 Stele, a anunțat măsuri drastice împotriva imigranților din peninsulă. 
