Cinci parlamentari au anunțat că pleacă din Partidul Mişcarea Populară la PSD sau ALDE. Anunţul a fost făcut de deputatul Valeriu Steriu care a părăsit deja tabăra lui Traian Băsescu în favoarea lui aripii lui Liviu Dragnea. Este posibil să migreze şi alţii, a anunţat politicianul.
În replică, liderul PMP Traian Băsescu a declarat că problema este că prin aceste plecări PSD recuperează pierderile din ultimele zile.  
”Primul lucru pe care doresc să îl discutăm este că reușim să-l întărim pe Dragnea, prin dezertările de astăzi. Văd că domnul Steriu, care nu mai dădea pe la partid de 6-7 luni, dintr-o dată a devenit și epistolar. Domnul Ganea și domnia sa s-a dus către unde îl îndeamnă inima. Talpoș, spre surprinderea mea a fost cu mine pe scenă la Baia Mare și astăzi văd că și-a găsit valențele PSD-iste. Tabugan nu știm unde s-a dus, încă, dar cert este că am pierdut 3 parlamentari proveniți din UNPR. I-am pus pe listele PMP și astăzi i-am pierdut. Ce să le spunem? Drum bun! Se pare că liderii UNPR nu se dezmint în abordările tradiționale. Rămânem un partid mai sărac în parlamentari, dar mai curat și în orice caz mai puternic decât a fost la momentul alegerilor. Nu este niciun secret pentru nimeni faptul că știam de câteva luni despre faptul că Ganea, Tabugan și Steriu sunt în negocieri cu PSD de câteva luni. Ne-au asigurat mereu că nu pleacă, că mai cinstiți decât ei nu există, dar în realitate s-a dovedit că ceea ce li s-a spus și în față era adevărat. Îmi pare rău! Măcar să se fi dus la liberali sau la USR. Asta este, ne vedem de drum! (...) I-am trimis lui Dragnea trei lingăi, să îi fie de bine, să îi ia acasă”, a declarat Traian Băsescu.
