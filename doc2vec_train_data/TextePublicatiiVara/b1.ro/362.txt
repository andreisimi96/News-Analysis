Serena Williams a purtat un echipament bizar în primul meci de la Roland Garros , dar a reuşit să o învingă pe adversara ei, Kristyna Pliskova , cu scorul de 7-6, 6-4. 
La finalul partidei, cehoaica a criticat ţinuta extravagantă a Serenei, întrebându-se cum de organizatorii i-au permis să joace îmbrăcată astfel.
"Mă întrebam în timpul meciului dacă nu cumva e împotriva regulilor să joace aşa... Nici măcar nu ştiu ce echipament a purtat, ceva din neopren? Dar ea trebuie să se supună regulamentului. Altfel, mai bine o lăsaţi să joace dezbrăcată", a declarat Kristyna într-un interviu pentru publicaţia cehă "Blesk", potrivit digisport.ro.
Mulţi au taxat-o pe sportivă pentru alegerea neinspirată făcută, alţii au comparat-o cu "Catwoman". Întrebată pe marginea subiectului, americanca şi-a făcut cunoscut punctul de vedere.
"Mă simt precum o războinică în acest costum. O combinaţie între războinică şi prinţesă. Regina din Wakanda. Mereu am trăit într-o lume fantastică. Mereu mi-am dorit să fiu un super-erou. Şi aşa mă simt purtând acest echipament, precum un super-erou", a explicat Serena Williams .
