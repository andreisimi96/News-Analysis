Un proiect de lege semnat de peste 50 de parlamentari PSD și unul de la UDMR prevede închisoare de la 3 luni la 2 ani pentru cei care nu-şi achită contravenţiile şi nu execută pedeapsa alternativă de muncă în folosul comunităţii. Printre inițiatori se află și Carmen Dan, Ministrul de Interne, informează Adevărul.
În expunerea de motive se arată că măsura este necesară deoarece majoritatea amenzilor contravenţionale nu sunt achitate de cei care le-au primit. În plus, în acest moment, încălcarea unei hotărâri judecătoreşti, de a plăti amenda sau de a efectua prestarea unei activităţi în folosul comunităţii, nu are nicio repercusiune asupra celui sancţionat.
Valoarea totală a amenzilor neachitate de cei care încalcă reglementările în domeniul circulaţiei sau ordinii publice se ridică la 787 milioane de lei, la nivelul anului 2017. 
O altă propunere legislativă prevede majorarea cu 15 zile a termenului în care o amendă poată fi achitată la jumătate din minim.
