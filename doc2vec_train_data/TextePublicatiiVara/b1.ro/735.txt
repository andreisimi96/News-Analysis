Emil Rengle este câștigătorul „Românii au talent” 2018, în ediția difuzată pe 1 iunie.
De asemenea, Rengle a câștigat și Premiul pentru Originalitate, informează Libertatea.
Emil este cunoscut drept „coregraful vedetelor”, fiind și coregraful principal de la Vocea României, având mai multe colaborări alături de Alexandra Stan, Inna, Alex Velea şi Loredana Groza. 
Deși acesta a colaborat cu Katy Perry, își dorește să danseze pentru publicul din Romania.
Emil Rengle s-a remarcat la 18 ani, când a fost desemnat cel mai bun dansator român şi a participat la campionatul de dans Hip Hop International din Las Vegas. A avut o carieră fulminantă. Lansat între timp şi pe piaţa muzicală, ca dansator a fost prezent la numeroase evenimente internaţionale, în Miami, Los Angeles, Tokyo, Hong Kong, New York, dar şi în oraşe din întreaga Europa.
Rengle a devenit cunoscut şi după o serie de workshopuri de dans în SUA, Asia şi Europa. În cadrul acestui turneu, a avut ocazia să danseze alături de coregrafi celebri, ca Sheryl Murakami (coregraful lui Beyonce) sau Nika Kljun (coregraful lui Kylie Minogue), dar şi alţi dansatori talentaţi din întreaga lume.
Pe plan naţional, Emil Rengle a colaborat cu numeroşi artişti, ca Alex Velea, Antonia, Inna, Loredana Groza, Dj Andi, Fly Project, Marius Moga, Alexandra Stan, Anda Adam, sau Corina. Cea mai recentă colaborare a fost cea cu Dana Budeanu, în cadrul emisiunii “Uite cine dansează!”.
În 2015, Emil Rengle s-a lansat şi muzical cu proiectul său Rengle pe scena Untold, în faţa a 60.000 de oameni. În acelaşi an, a fost singurul artist român invitat la Europe Music Awards 2015, una dintre cele mai renumite gale muzicale, care a avut loc la Mediolanum Forum din Milano. Aici, talentatul coregraf a împărţit scena cu vedete precum, Pharell, Ed Sheeran, Macklemore şi Ellie Goulding.
Cântăreţul, dansatorul şi coregraful Emil Rengle a mărturisit recent că este bisexual, pe canalul său de Youtube. El a încurajat tinerii să-şi asculte inima şi să se accepte aşa cum sunt, dar şi că nu este nimic greşit în legătură cu ei. Rengle a făcut declaraţiile cu lacrimi în ochi.
“Am foarte mari emoţii. Sincer, nu am vrut să-i spun nici mamei mele, pentru că o iubesc foarte mult. N-am vrut să o fac să creadă că a greşit sau a făcut ceva în neregulă”, a mărturisit Rengle
Anul acesta, Emil Rengle a decis să își încerce norocul la Românii au talent. La prima lui apariție, Emil Rengle a impresionat dansând pe tocuri. Andra nu s-a putut abține și l-a felicitat. “Nu am văzut în viața mea pe cinva care să danseze atât de bine”, a spus artista.
