Premierul Viorica Dăncilă a anunţat, miercuri, că programul "Investeşte în tine" se află pe ordinea de zi a şedinţei de miercuri a Guvernului.
"Pe ordinea de zi a şedinţei Guvernului avem programul 'Investeşte în tine'. Continuăm astfel sprijinul acordat tinerilor, aşa cum ne-am asumat prin programul de guvernare. Beneficiarii programului sunt în primul rând tinerii cu vârste cuprinse între 16 şi 26 de ani, care sunt cuprinşi în sistemul de învăţământ sau care efectuează cursuri de specializare autorizate de Ministerul Educaţiei Naţionale. Aceştia pot accesa un credit în valoare de 40 de mii de lei cu dobândă zero, garantat în proporţie de 80% de stat", a afirmat Viorica Dăncilă, la începutul şedinţei Executivului. 
Potrivit şefei Guvernului, programul se adresează şi persoanelor cu vârsta cuprinsă între 26 şi 55 de ani care sunt în sistemul de învăţământ sau care urmează cursuri de reconversie profesională. 
"Noi considerăm că şi acestor persoane trebuie să le dăm o şansă. Aceste persoane pot beneficia de credite de 35 de mii de lei. Mai mult, toţi beneficiarii, fie că ne referim la prima categorie, cei cu vârsta între 16 şi 26 de ani, fie că ne referim la cei cu vârsta între 26 şi 55 de ani, pot beneficia în plus de 20 de mii de lei dacă sunt angajaţi sau se angajează în timpul derulării programului", a susţinut Viorica Dăncilă. 
Premierul a mai spus că prin creditul cu dobândă zero acordat prin acest program pot fi acoperite cheltuieli pentru educaţie, cultură, sport sau locuinţe.
Programul este însă vehement contestat de studenţi şi elevi.
Cele mai mari asociații ale tinerilor au avertizat Guvernul că împrumuturile fără dobândă garantate de stat riscă să ducă la o creștere majoră a taxelor de școlarizare şi la scăderea masivă a bugetului alocat de stat pentru educație. 
"Ne exprimăm surprinderea și dezamăgirea deopotrivă că un astfel de program, cu un impact semnificativ asupra categoriilor mai sus menționate, poate să fie propus spre adoptare fără o amplă consultare prealabilă", se arată într-un comunicat de presă comun al studenţilor şi elevilor.  
