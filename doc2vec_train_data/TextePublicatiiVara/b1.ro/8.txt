Filiala din Timiş a partidului lui Victor Ponta , Pro România, a avut o primă reuniune oficială a membrilor tineri la Hotel Delpack din Timişoara, hotel care în trecut a fost deţinut de fostul deputat PSD Gheorghe Ciobanu. Tinerii au fost conduşi de Miroslav Stanici, fost membru PNL şi ALDE, în prezent cadru didactic la Universitatea Politehnica din Timişoara.
"Potrivit lui Stanici, în prezent Pro România Timiș are în jur de 100 de adeziuni semnate, în general oameni cu pregătire universitară, cei mai mulți dintre membri fiind tineri, dar există printre aceștia și oameni din județ care au activat în administrațiile unor comune și orașe. La reuniunea de azi au fost prezenți cei care au menținut un contact cu fondatorii partidului de la nivel central, chiar înainte de finalizarea procesului legal de înregistrare a formațiunii politice. Luni, pe 28 mai, la București va avea loc un eveniment național al Pro România la Camera de Comerț și Industrie a României, la care va participa și o delegație din Timiș, condusă de coordonatorul local. Este de așteptat ca în perioada următoare să ajungă în Timiș și fostul premier Victor Ponta , care are o bună conexiune aici cu foști colegi de-ai săi, alături de care a fondat TSD. Nu în ultimul rând, există oameni care au activat în ALDE/PC care deja s-au îndreptat spre Pro România, pe filiera foștilor miniștri Daniel Constantin și Sorin Câmpeanu", scrie independenttm.
