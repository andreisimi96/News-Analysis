A fost sărbătoare mare la Tecuci. Pentru că trecuse deja prea mult timp de la ultima tăiere de panglică şi de la ultima baie de mulţime, primarul localităţii a inaugurat cu mare fast o scară de incendiu, informează B1 TV. 
Primarul din Tecuci, Cătălin Constantin Hurdubae, a decis să se primenească bine şi a mers mândru către "marea inaugurare a unei scări de incendiu".
Bineînţeles, după ce a fost primit cum se cuvine, cu colac şi sare, aşa cum spune protocolul de primire a unor înalţi oaspeţi străini, edilul a tăiat o panglică şi a rostit o cuvântare în faţa copiilor preşcolari.
Ei bine, scara de incendiu aflată în spatele grădiniţei a reprezentat prilej de festivitate perfect pentru primar de a mai scoate capu între cei care l-au ales.
Primarul a participat şi la o şedinţă foto cu momentul în care a tăiat panglica la o uşă laterală a clădirii. Din imagini nu reiese însă clar ce legătură are uşa cu scara exterioară de incendiu şi, mai ales, unde se află obiectivul inaugurat.
Edilul Tecuciului a explicat însă că acea construcţie este extrem de importantă. 
"Este impropriu spus o scară de incendiu, este aproape un corp de clădire acolo care adăposteşte scara de incendiu. Scara este din beton, este acoperită şi face legătura între etajul superior şi parterul clădirii. Avizul de funcţionare îi obligă să aibă o astfel de scară. Ea trebuia să arate cumva şi arată altcumva. Asta e. Suntem implicaţi în sistemul de învăţământ şi asta contează. Investiţia a fost pornită acum aproape un an de zile, iar valoarea este în jur de 60 de mii de lei. Este în exclusivitate un sprijin din partea primăriei Tecuci", a precizat Cătălin Hurdubae, potrivit Libertatea.ro. 
Citeşte mai multe despre:   Tecuri
