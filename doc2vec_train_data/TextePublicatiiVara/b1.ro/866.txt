Simona Halep , numărul 1 în ierarhia WTA, va juca, luni, în optimile de finală ale turneului de la Roland Garros , împotriva jucătoarei belgience Elise Mertens (numărul 16 mondial), pe arena centrală - Philippe Chatrier , au anunţat organizatorii.
Decizia ar putea veni şi după ce, în turul precedent, Simona Halep a trebuit să joace meciul împotriva germancei Andrea Petkovic, pe un teren mult mai mic - terenul nr. 18, hotărâre considerată de mulţi comentatori drept una umilitoare la adresa unui lider mondial.
Partida dintre Simona Halep şi Elise Mertens va începe de la ora 12.00 (ora României) şi va fi primul al zilei pe arena Philippe Chatrier , potrivit news.ro.
Jucătoarea noastră a câştigat singura partidă jucată împotriva lui Mertens chiar la turneul de la Madrid, care a precedat French Open 2018, cu scorul de 6-0, 6-3.
Pe acelaşi teren se va disputa al treilea meci al zilei, considerat capul de afiş al optimilor: Serena Williams vs. Maria Sharapova .
