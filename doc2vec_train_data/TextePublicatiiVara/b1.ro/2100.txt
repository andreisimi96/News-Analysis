Suspansul privind numele noului antrenor de la Real Madrid , după demisia neaşteptată a lui Zinedine Zidane , a luat sfârşit.
Varianta aleasă de conducerea clubului a lăsat, însă, pe toată lumea cu gura căscată: este vorba de actualul selecţioner al naţionalei Spaniei, Julen Lopetegui , care îi va antrena pe galactici după Cupa Mondială din Rusia .
" Real Madrid anunţă că Julen Lopetegui va fi antrenorul primei echipe în următoarele trei sezoane, se arată într-un comunicat publicat marţi după-amiază pe site-ul clubului, potrivit digisport.ro.
"Lopetegui se va alătura galacticilor după participarea echipei Spaniei la Cupa Mondială, după ce a pregătit naţionala în ultimii doi ani", au precizat oficialii clubului.
În vârstă de 51 de ani, fostul portar, care are un titlu ca jucător cu Real Madrid , în 1990, a avut rezultate foarte bune pe banca naţionalelor de juniori ale Spaniei. În palmaresul său se află două titluri europene, la U19, în 2012, şi la U21, un an mai târziu.
La nivel de club, Lopetegui le-a antrenat pe Rayo Vallecano, Real Madrid B şi FC Porto, fără a avea performanţe importante.
Antrenorul a calificat Spania la Cupa Mondială după un parcurs aproape perfect. Ibericii au obţinut 28 de puncte din 30 posibile, într-o grupă cu Italia, Albania, Israel, Macedonia şi Liechtenstein.
Zinedine Zidane a demisionat la scurt timp după ce a câştigat pentru a treia oară la rând Liga Campionilor.
