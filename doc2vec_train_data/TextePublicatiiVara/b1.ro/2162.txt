Înmatriculările din România de autoturisme au înregistrat în luna mai o creștere substanțială, în comparație cu luna mai din 2017, cu mult peste estimările analiștilor și jucătorilor din piață.
La nivelul întregului an, creșterea a urcat la 30%, în timp ce importul de mașini second-hand scade sistematic.
În luna mai au fost înmatriculate 11.555 de autoturisme, cu 43,33% mai multe decât anul trecut, cifrele ajungând deja la aproximativ 50% din ceea ce se întîmpla în piața auto în urmă cu 10 ani, înainte de izbucnirea crizei (în mai 2008 erau înmatriculate 24.650 de autoturisme noi), scrie profit.ro .
Dacă analizăm evoluția din ultimii doi ani, rezultatul este și mai puternic: de la 6.345 autoturisme în mai 2016, creșterea este de aproape 100%.
Marca Dacia este unul dintre principalii beneficiari ai creșterii, cu aproape 90% urcare în luna mai, respectiv 3.114 vehicule. În total, Dacia a înmatriculat 12.591 autoturisme noi, pe primele 5 luni, cu o creștere substanțială, de 39,3%.
