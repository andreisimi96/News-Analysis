Un braşovean care a fost martorul unei scene șocante la Spitalul Judeţean Braşov a relatat pe pagina sa de Facebook cum un bărbat ar fi murit la Urgenţă, după ce nimeni nu l-a băgat în seamă.
 „Am fost ieri seara cu cineva din familie, cu ambulanţa, la urgenţele Spitalului Judeţean Braşov. Am ajuns la 17.30 şi am plecat la 01:30 noaptea. Au fost opt ore horror. Nimeni nu-ţi spune nimic, toţi sunt fuduli, nu dau două parale pe tine, nu primeşti o informaţie...nimic, pt că ei, dumnezeii locului ăuia, nu coboară la nivelul tău de zero absolut. Am reuşit să plec după opt ore doar după ce m-am revoltat în faţa acestei batjocuri... evident, tot o batjocură a fost şi investigaţia dumnezeilor“, spune Sorin Grigorescu pe Facebook.
 Omul povesteşte cum un bărbat a stat patru ore pe holuri, s-a chircit de durere, a cerut ajutor, dar nimeni nu l-a băgat în seamă.
„În faţa mea, în locul ăla sordid, în batjocura generală, stătea un bărbat chircit într-un scaun galben cu roţi. La vreo doi metri de mine. Gemea, era incoerent, din când în când spunea că moare... aţipea în reprize scurte şi o lua de la capăt. Timp de patru ore omul ăla a stat în faţa mea, în serviciul de urgenţe... niciunul din dumnezeii de acolo, sau ăia mai mici nu i-au aruncat nici o privire. A venit la un moment dat soţia, care a pus nişte întrebări. Un băgător de seamă, îmbrăcat în verde, a început să se răţoiască la biata femeie, să o strivească cu aroganţa lui... omul trebuia să aştepte că, pt el, doar constatarea medico-legală conta, iar aia spunea că luase un pumn în faţă, deci nu deranjăm dumnezeii bine ascunşi din zona aia. Că noi avem coduri aicea, şi să aştepte...dar îi e rău, uite, geme...ai înţeles ce spun io aicea, să aştepte!...Iar omul a aşteptat! Gemând, chircit, transfigurat de suferinţă, incoerent. După mai bine de patru ore s-au îndurat dumnezeii serviciului de urgenţă din Spitalul Judeţean Brasov şi l-au băgat în seamă pe bietul om“, mai scrie Sorin Grigorescu.
El precizează că în cele din urmă pacientul a făcut infarct și a murit, la un sfert de oră după ce a fost preluat de către medici.
„După patru ore, când în sfârşit omul a fost preluat, a fost prea târziu. A făcut infarct şi a murit. La nici un sfert de ceas după ce l-au luat de pe holul ăla sordid şi l-au dus la dumnezei, omul ala a murit. Din ţipetele soţiei lui am înţeles că a făcut infarct... practic, sub ochii mei şi ai dumnezeilor plus sateliţii lor, un om se lupta cu infarctul, murea încet, iar obraznicul ăla-i explica arogant soţiei că «io am coduri aicea şi mă iau după constatarea medico-legală». Timp de patru ore omul ăla s-a luptat cu moartea, implora să fie salvat, teoretic, era la locul potrivit şi a căzut totuşi răpus, în primul rând, de indiferenţă, cinism, aroganta, suficienţă. În opinia mea, omul ăla a murit cu zile, victimă a unui sistem, dar şi al unui comportament de-un cinism şi o aroganţă infioratoare. Putea fi salvat? Habar n-am, însă sigur nu s-a făcut nimic pt el. Am plecat după opt ore de batjocură, opt ore pierdute pt că fişa medicală pe care am primit-o este ea însăşi o batjocură. Puteam să o postez aici, însă mi s-a părut indecent faţă de moartea unui om, practic sub ochii mei, în serviciul de urgenţă al Spitalului Judeţean Braşov...după patru ore de agonie pe un hol, timp în care nu l-a băgat în seamă nimeni. Dumnezeu să-l odihnească pe bietul necunoscut! A crezut ca e în locul care trebuie pt a fi salvat. S-a înşelat!“, mai scrie Sorin Grigorescu.
Citeşte mai multe despre:   brasov
