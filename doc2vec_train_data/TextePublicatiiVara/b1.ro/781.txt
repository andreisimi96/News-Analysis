Liderul PNL Ludovic Orban susține că guvernul nu a făcut ”mai nimic” pentru a pregăti preluarea de către România a președinției Consiliului Uniunii Europene din 1 ianuarie 2019. 
"Din păcate, guvernul, care era principalul responsabil în pregătirea semestrului în care România deţine preşedinţia Uniunii Europene, nu a făcut mai nimic în acest sens. Încă nu sunt clare care sunt priorităţile şi obiectivele noastre în cadrul preşedinţiei ( UE - n.r.). Din punct de vedere organizatoric suntem departe de a fi pregătiţi", a declarat Ludovic Orban , la Deva. 
Liberalul i-a mai acuzat pe social-democrați de o atitudine antieuropeană, care, susține el, îndepărtează România de UE . 
" PSD , nu numai că se automarginalizează, dar, din păcate, conduita lor antieuropeană împotriva valorilor şi principiilor fundamentale care stau la baza Uniunii Europene, din cauza asaltului pe care îl dau contra independenţei Justiţiei, din cauza aberaţiilor economice pe care le-au adoptat, nu face altceva decât să ne îndepărteze de Uniunea Europeană şi să ne reducă capacitatea de a influenţa deciziile la nivel european în favoarea României", a mai spus Ludovic Orban . 
