O avertizare Cod Portocaliu de ploi torențiale, va intra în vigoare, sâmbătă și va fi valabilă până duminică seara. Mai multe județe din zona Moldovei, Transilvaniei şi Munteniei vor fi afectate.               
Astfel, în perioada 16 iunie, ora 21:00 - 17 iunie, ora 21:00, în judeţele Suceava, Botoşani, Neamţ şi Iaşi va ploua torenţial, iar în intervale scurte de timp sau prin acumulare se vor înregistra cantităţi de apă ce vor depăşi pe arii extinse 40 litri/mp şi local 60-70 litri/mp.
Meteorologii au mai anunțat și că , în perioada 16 iunie, ora 17:00 - 17 iunie, ora 21:00, în 24 de judeţe din Muntenia, Transilvania şi Moldova, în unele total, iar în altele parţial, va fi în vigoare un Cod galben de instabilitate atmosferică accentuată şi cantităţi de apă însemnate.
Astfel, începând din după-amiaza zilei de sâmbătă (16 iunie) şi până în seara zilei de duminică (17 iunie) în cea mai mare parte a Moldovei, precum şi în zonele de deal şi de munte, temporar se vor semnala averse torenţiale, vijelii, descărcări electrice şi grindină. Cantităţile de apă vor depăşi 25 l/mp şi pe arii restrânse 40-50 l/mp.
Judeţele care vor intra în totalitate sub incidenţa Codului galben sunt: Maramureş, Harghita, Bacău, Vaslui, Vrancea, Buzău, Prahova, Dâmboviţa, Argeş, Braşov, Covasna, Alba, Hunedoara, Caraş-Severin şi Sibiu, iar parţial vor fi afectate judeţele: Bistriţa-Năsăud, Mureş, Cluj, Bihor, Arad, Timiş, Mehedinţi, Gorj şi Vâlcea.
