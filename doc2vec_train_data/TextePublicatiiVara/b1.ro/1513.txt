Comisia specială condusă de social-democratul Florin Iordache a adoptat joi mai multe amendamente controversate de natură să modifice substanțial Codurile Penale. Unul dintre acestea prevede că dacă o primă instanță dă o decizie de achitare, la apel nu poate fi dată o sentință de condamnare decât dacă sunt prezentate probe noi sau sunt readminstrate cele existente. 
Asta înseamnă că instanța de apel trebuie să treacă cel puțin la reaudierea inculpaților, dar e posibilă și o nouă audiere a martorilor sau refacerea unor expertize, precizează Digi24.
Acest lucru se întâmplă cel puțin în instanțele din Capitală, unde în ultimii ani, în etapele finale ale procesului în apel, au fost readministrate probe, cum ar fi martorii din rechizitoriu și audierea inculpaților.
De asemenea, Comisia Iordache a reintrodus un articol care-i va putea permite lui Liviu Dragnea să ceară rejudecarea sentinței în dosarul ”Referendumului”.
Comisia a adoptat joi Codul de Procedură Penală cu 15 voturi ”pentru” și 3 ”împotrivă”.
