Foto: emediabacau.ro Eveniment
Vicepreşedinte al Consiliului Superior al Magistraturii ( CSM ), procurorul Codruţ Olaru, nu a îndeplinit criteriile cerute de lege atunci când a ajuns conferențiar universitar la Universitatea „Titu Maiorescu” din București, potrivit unei inevstigații publicate de jurnalista Emilia Șercan în PressOne . 
Olaru a declarat sub proprie semnătură că a obținut punctajul minim, cerut de standardele obligatorii ale Consiliului Naţional pentru Atestarea Titlurilor, Diplomelor şi Certificatelor Universitare (CNATDCU), deși, potrivit sursei citate, lucrurile nu stăteau deloc așa. 
Totul s-a întâmplat în noiembrie 2016, atunci când Universitatea privată "Titu Maiorescu" a anunțat scoaterea la concurs a postului de conferenţiar poziţia 10 (master) în Departamentul de Drept Public al Facultăţii de Drept. Singurul candidat înscris la concurs a fost Codruț Olaru. 
În februarie 2017, punctajul minim total pentru postul de conferenţiar în domeniul Ştiinţe juridice era de 60 de puncte, iar Olarul a declarat, sub semnătură, că a obținut un punctaj de 90,8.
Însă, potrivit Emiliei Șercan, procurorul a întrunit doar 32,8 puncte, adică jumătate din punctajul necesar.
"După ce am analizat şi comparat CV-ul, fişa de verificare şi lista de lucrări ale lui Codruţ Olaru, am descoperit că el nu îndeplineşte punctajul minim şi necesar, nici unele criteriile obligatorii cerute de standarde − condiţii cumulative ca un candidat să fie declarat admis", arată sursa citată.
De asemenea, potrivit sursei citate, în acel moment, președintele comisiei de concurs a fost Gabriel Liviu Ispas, care ocupa atunci funcția de secretar de stat în Ministerul Educaţiei, responsabil cu Direcţia juridică a ministerului şi era decan al Facultăţii de Drept de la Universitatea privată "Titu Maiorescu". Membru al comisiei de susținere a examenului a fost și  actualul ministru al Justiţiei, Tudorel Toader, care, de altfel fusese și coordonatorul tezei de doctorat a lui Codruţ Olaru.
În luna ianuarie, tot PressOne scria că procurorul Codruț Olaru și-a plagiat întraga teză de doctorat. Intitulată "Particularităţile criminalităţii organizate în România”, lucrarea a fost susținută în 2013 la Universitatea "Alexandru Ioan Cuza” din Iaşi, sub coordonarea lui Tudorel Toader, iar, potrivit sursei citate, cele 250 de pagini ale acesteia au fost copiate din diverşi autori români, dar şi din surse online.   
Codruț Olaru a respins toate aceste acuzații, susținând că el a fost cel care a scris lucrarea. 
