Constructorul Airbus Helicopters amenință că va închide și muta în altă țară linia de asamblare de elicoptere de la uzina din Ghimbav dacă nu va primi comenzi ferme din partea Armatei Române, scrie presa franceză exact în prima zi a vizitei efectuate de ministrul Apărării, Mihai Fifor , în Franța.
Această amenințare a venit chiar din partea noului șef al Airbus Helicopters, Bruno Even, într-un amplu material realizat de cotidianul latribune.fr privind prezența companiei în România.
„Pentru constructor, datele dosarului sunt clare: fie Bucureștiul cumpără elicoptere de la constructorul franco-german, pentru a porni linia de asamblare de elicoptere de transport H215 de la Ghimbav, inaugurat în august 2016 în prezența lui François Hollande, fie acesta este închisă și transferată în altă țară. Cu această linie de asamblare, România ar intra în cercul restrâns al țărilor care stăpânesc producerea de elicoptere (Franța, Statele Unite, Rusia, China, Italia, India, Marea Britanie)”, se arată în acest articol.
"Sunt gata să sacrifice 50 de ani de cooperare. E o decepție imensă", au declarat surse din cadrul constructorului franco-german, care a format deja 50 de muncitori români la Marignane. Airbus Helicopters va menține însă uzina de mentenanță de la Ghimbav, care a modernizat recent 23 de Puma ale RAF (Royal Air Force). 
"Răbdarea noastră are limite”, au spus surse din Airbus Helicopters, care au arătat că este nevoie de o comandă de cel puțin 16 aparate H215M din partea armatei române pentru a lansa linia de asamblare, dar „românii nu mai par interesați. 
Această linie de asamblare de la Ghimbav (lângă Brașov) a fost concepută pentru o capacitate de producție de 15 aparate pe an. Airbus Helicopters s-a angajat să producă în România aparate vândute pe piețele de export. Cu comenzile deja obținute, constructorul susține că avea deja un plan de producție pentru doi ani la Ghimbav (5/pentru România, 9 pentru export.
Când Airbus Helicopters a inaugurat uzina din România, țară cu un cost redus al forței de muncă, conducerea companiei a afirmat că primele aparate ar fi trebuit să iasă de pe linia de asamblare în 2018, "cu condiția să avem rapid o comandă semnificativă". Această uzină are un centru de mentenanță, reparații și întreținere dotat cu o forță de muncă calificată, de bună calitate și competitivă, potrivit cotidianului francez. Aici ar fi trebuit să lucreze peste 300 de persoane în vederea fabricării a 15 aparate H215 începând cu 2020.
