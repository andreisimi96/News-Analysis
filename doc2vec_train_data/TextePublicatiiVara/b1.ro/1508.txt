Foto: libertatea.ro Politică
Liviu Dragnea și-ar putea afla sentința vineri în dosarul angajărilor fictive de la Protecția Copilului Teleorman, dosar în care DNA a cerut în cazul său peste 7 ani de închisoare. 
"Oricine are emoții, oricine ar avea. Eu, aşa cum am afirmat în permanenţă, mi-am susţinut şi îmi susţin cu tărie nevinovăţia mea. Şi sper ca orice s-a discutat în timpul, pe parcursul procesului să fi convins judecătorii că sunt nevinovat", a declarat Dragnea, citat de Digi24 .
Întrebat dacă există vreo legătură între sentinţa în dosarul său şi mitingul PSD, care va avea loc chiar a doua zi, Dragnea a răspuns: "Sincer, nu văd legătura, dar dacă o forţaţi dumneavostră e în regulă. Noi am hotărât să facem mitingul pe 9 mai mai demult, chiar nu aveam informaţii că se amână pronunţarea".
Pe 8 iunie, magistraţii Curții Supreme ar putea pronunţa decizia în dosarul DGASPC Teleorman, în care Liviu Dragnea este judecat pentru instigare la abuz în serviciu şi instigare la fals intelectual, în calitate de preşedinte al Consiliului Judeţean Teleorman.
Procurorul DNA a cerut pentru Dragnea şapte ani şi şase luni de închisoare pentru instigare la abuz în serviciu şi doi ani şi şase luni pentru instigare la fals intelectual. De asemenea, acesta a mai cerut transformarea pedepsei cu suspendare din dosarul ”Referendumul” în pedeapsă cu executare.
