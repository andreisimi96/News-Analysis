Vizită neaşteptată la Casa Albă.
Starleta Kim Kardashian , care militează pentru eliberarea unei bunici condamnate la închisoare pe viaţă, a avut o întâlnire cu Donald Trump pe tema reformei carcerale din SUA.
Într-o ţinută neagră, sobră, Kim Kardashian a ajuns la Casa Albă miercuri după-amiază.
"Am avut o super-întâlnire cu Kim Kardashian astăzi, am discutat despre reforma carcerală şi despre condamnări", a scris pe Twitter preşedintele american, care a ilustrat acel mesaj cu o fotografie ce îl prezintă, zâmbitor, alături de starleta TV, în Biroul Oval de la Casa Albă.
Presa de peste ocean scrie că starleta a discutat şi cu Jared Kushner, ginere şi consilier al liderului american, care coordonează eforturile - deocamdată incipiente - ale administraţiei republicane de la Casa Albă în vederea realizării unei reforme a justiţiei penale din Statele Unite.
Kim Kardashian a cerut eliberarea lui Alice Marie Johnson, o sexagenară încarcerată de peste 20 de ani pentru o infracţiune lipsită de violenţă, asociată consumului de droguri, relatează Agerpres.
Vedeta a plecat într-un Chevrolet SUV parcat în curtea Casei Albe.
