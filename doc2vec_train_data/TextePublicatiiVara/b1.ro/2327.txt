Foto: Inquam Photos / Octav Ganea Politică
Un șef de la Dacia a încercat să-i împiedice pe oamenii din Argeș să ajungă la mitingul PSD de sâmbăta trecută. Cu două zile înainte de evenimentul din Piața Victoriei, Daniel Sebastian Ghenciulescu, șef serviciu la Dacia , a trimis o notificare transportatorilor prin care le cerea să nu aloce autobuze pentru eveniment, informează jurnaluldearges.ro. 
Pe 7 iunie, Ghenciulescu a trimis următorul e-mail mai multor colegi de la uzină și firmelor care asigură transportul salariaților Grupului Renault România: „Ținând cont că sâmbătă în București se organizează un meeting politic, vă notificăm să nu alocați acestei acțiuni autobuzele din parcul dumneavoastră care sunt implicate în trsp salariaților Grupului Renault România (Pitești, Mioveni, București). Contăm pe reactivitatea dumneavoastră și confirmarea recepționării notificării”. 
E-mail-ul a fost trimis de pe adresa de serviciu mai multor angajați de la Dacia , printre care și Geanina Radu, Neculae Boros și Șerban Ion-Daniel. 
Totodată, potrivit unor surse, în ziua mitingului PSD , la Uzina Dacia s-a lucrat în trei schimburi, lucru care nu se mai întâmplase de mult timp. 
Contactat de jurnaliștii de la Jurnalul de Argeș, Ghenciulescu a declarat: ”În ce calitate mă sunați dumneavoastră pe mine? Dacă doriți să cereți informații legat de Dacia , cereți-le la Direcția Comunicare. Nu e vorba de Ghenciulescu, e vorba de Dacia . Ați înțeles mesajele mele, da? Sănătate, numai bine!”.
În acest context, sursa citată mai precizează că primarul din Mionveni, Ion Georgescu, a afirmat că așteaptă un punct de vedere din partea directorului francez de la Dacia . 
„Aștept punctul de vedere oficial al directorului francez de la Dacia , nu al vreunui oficial român. Voi putea comenta mai multe după ce domnul director Antoine Doucerain își va exprima un punct de vedere oficial referitor la acel e-mail. A fost o problemă cu asigurarea mijloacelor de transport în județul Argeș”, a declarat Ion Georgescu. 
La mitingul PSD din Piața Victoriei au participat aproximativ 4.000 de persoane din Argeș.
