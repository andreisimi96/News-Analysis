În judeţul Dolj , unde aproximativ 1.500 de fermieri au accesat cu succes programul “Roşia românească”, roşiile au ajuns anul acesta să fie vândute pe preţuri rizibile. Chiar şi aşa, legumicultorii nu au cui le vinde şi au ajuns să le arunce pe câmp sau să le dea la porci.
Deşi recolta a fost bună, cei mai mulţi dintre legumicultori nu s-au asociat şi nu au găsit pieţe de desfacere, prin urmare marfa li se strică în remorci.
Oferta este atât de mare, încât producătorii se mulţumesc cu 20-30 de bani pe kilogram. Astfel, o ladă de 25 de kilograme de roşii poate fi cumpărată şi cu 5 lei, relatează stirileprotv.ro.
Spre exemplu, în piaţa angro de la Desa, din judeţul Dolj , zeci de camioane încărcate cu tone de roşii aşteaptă cumpărătorii. 
“S-au stricat în grădină, le-am cules, le-am adus aici, cui să le dau? La porci, la găini, la păsări. Ia uitaţi, ditamai roşia sănătoasă!”, afirmă un legumicultor.
“30 de bani… Pentru 150 de milioane, 130 am pus roşii şi acum le dăm la porci. Pentru 3.000 de euro acum le aruncăm. Stau de 3 zile cu maşina încărcată şi nu ia nimeni”, spune un alt producător.
Greşeala fermierilor a fost că au cultivat doar roşii, uitând de restul legumelor.
Doar că, fără un plan de afaceri şi fără să se asocieze pentru a putea intra în lanţul de hipermarketuri, s-au trezit în faliment.
Producătorii se plâng că până şi cutiile în care ţin roşiile sunt mai scumpe decât marfa propriu-zisă.
"3 lei (costă cutia goală, n.r.)! E mai scumpă cutia decât roşia'', afirmă un alt legumicultor.
Mai mult, roşiile acestor fermieri nu pot fi cumpărate nici măcar de cei care fac conserve şi bulion pentru că nu sunt soiuri potrivite pentru procesare.
Ministerul Agriculturii susţine că nu poate interveni între fermieri şi comercianţi şi că singura soluţie pentru ca producătorii să îşi vândă marfă pe piaţa marilor magazine o reprezintă asocierea.
Citeşte mai multe despre:   Dolj
