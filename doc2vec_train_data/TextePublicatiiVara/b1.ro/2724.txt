O asistentă de la spitalul Judeţean din Braşov a fost lovită cu capul de pereții camerei de gardă de un pacient bucureștean, în vârstă de 29 de ani, aflat sub influența băuturilor alcoolice.
Deși acesta avea nevoie de îngrijiri medicale, a devenit agresiv din cauză că nu voia să fie consultat, informează Digi24.
„Acesta şi-a manifestat agresiunea în continuare asupra ei. A îmbrâncit-o A lovit-o cu capul de unul din pereţi. Colega se află acum internată în neurochirurgie cu un traumatism craniocerebral, pierderea stării de conştienţă, o hemoragie subarahnoidiană”, a transmis Cătălin Leonte, purtător de cuvânt al Spitalului Judeţean de Urgenţă Braşov.
De asemenea, tânărul nu s-a calmat nici când personalul medical a chemat autoritățile, ajungând să fie internat la Spitalul de psihiatrie Braşov din cauza comportamentului său.
„Bărbatului i-au fost recoltate probe biologice, iar ulterior datorită cămportamentului său a fost internat la Spitalul de psihiatrie Braşov”, a precizat Gabriela Dinu , purtător de cuvânt al IPJ Braşov.
