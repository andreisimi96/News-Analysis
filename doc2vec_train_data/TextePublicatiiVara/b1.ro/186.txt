Criza politică din Italia pare să continue.
Premierul desemnat, Giuseppe Conte , a renunţat duminică la formarea unui guvern (Detalii AICI ).
Luni, preşedintele Sergio Mattarella l-a mandatat oficial pe Carlo Cottarelli , fost înalt responsabil al Fondului Monetar Internaţional (FMI), cu formarea unui nou guvern tehnocrat, după încercarea nereuşită a partidelor Mişcarea 5 Stele (M5S) şi Liga de a crea o coaliţie guvernamentală.
"Preşedintele l-a primit pe domnul Cottarelli, căruia i-a cerut să formeze un guvern'', a anunţat secretarul general al preşedinţiei italiene, Ugo Zampetti, potrivit Agerpres.
Liderii M5S şi Ligii, Luigi Di Maio şi Matteo Salvini, au criticat vehement veto-ul preşedintelui Sergio Mattarella faţă de propunerea lor pentru postul de ministru al economiei, euroscepticul Paolo Savona.
Mattarella a explicat că a acceptat fiecare ministru propus de M5S şi Liga, cu excepţia lui Savona, care a calificat euro drept o 'colivie germană' şi care a spus că Italia are nevoie de un plan pentru a părăsi zona euro 'dacă este necesar'.
Carlo Cottarelli este considerat "încarnarea austerităţii", notează AFP.
