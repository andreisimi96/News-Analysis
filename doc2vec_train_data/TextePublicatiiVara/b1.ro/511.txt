România s-a aflat din nou pe prima pagină a publicaţiilor internaţionale. Decizia luată de CCR în cazul Laurei Codruța Kovesi a fost amplu dezbătută de presa străină, care susține că preşedintele Klaus Iohannis trebuie să se supună şi să îl revoce din funcţie pe procurorul șef al DNA, informează B1 TV.
Agenţia Reuters a pus în lumină faptul că decizia luată de Curtea Constituţională cu un vot de 6 la 3 limitează puterile lui Klaus Iohannis . Decizia CCR limitează puterea președintelui și dă ministrului Justiției, numit politic, un mai mare control asupra procurorilor în unul dintre cele mai corupte state din UE, notează jurnaliștii străini, care adaugă că preşedintele este acum obligat să se supună şi trebuie să o demită pe Laura Codruţa Kovesi de la şefia DNA. Reuters a precizat totodată că hotărârea a fost una care a stârnit revolta în rândul unora dintre români. Astfel, peste 2.000 de oameni s-au adunat în faţa sediului Guvernului unde reprezentanţii puterii au fost numiţi "Hoţi" sau "Şobolani".
Și AFP subliniază imposibilitatea de a întoarce decizia CCR şi prezintă povestea Laurei Codruţa Kovesi în detaliu. AFP menţionează că susţinătorii acesteia o privesc drept principală forţă care luptă împotriva corupţiei, într-o ţară precum România, constant măcinată de aceste scandaluri. 
Problemele din justiţia română au fost raportate și pe continentul asiatic. Agenţia chineză Xinhua prezintă motivaţia CCR , care a constatat un conflict legal de natură constituţională între ministerul justiţiei, Tudorel Toader, şi preşedintele ţării. Xinhua a discutat apoi pe larg despre disputa din şefa DNA şi Ministerul Justiţiei şi motivele pentru care s-a ajuns la această situaţie.
Ştirea zilei din România a fost preluată şi de către trusturile media de peste Ocean. New York Times şi Fox News au prezentat pe larg conflictul, subliniind că preşedintele Iohannis are de luat o decizie, care va duce foarte posibil la influenţarea politică a procurorilor şi a instanţelor judecătoreşti. Situaţia este una alarmantă, mai ales pentru un stat membru al Uniunii Europene, fapt sugerat şi de publicaţia franceză The Figaro, care se aşteaptă la reacţii rapide în liderilor din blocul comunitar.
În mod similar, jurnaliştii germani de la Deutsche Welle susţin că acestă decizie poate fi un pas uriaş înapoi pentru România, iar toate progresele din lupta împotriva corupţie ar fi fost făcute in van. Publicaţia aminteşte de realizările Codruţei Kovesi care a investigat peste 60 de oficiali de rang înalt, printre care şi un prim ministru şi 40 de parlamentari. De asemenea, este menţionat conflictul cu Liviu Dragnea şi membrii grupului parlamentar, PSD, aflat la putere. 
