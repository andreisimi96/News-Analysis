Familia regală britanică a luat măsuri speciale pentru protecția celor mai mici membri ai săi. Astfel, femeia care a fost angajată ca bonă pentru fiul cel mare al Prințului William, Prințul George, a trecut prin antrenamente de luptă antitero, tehnici de autoapărare și cursuri de șofat în condiții extreme, potrivit Cosmopolitan. 
Bona prințului se numește Maria Teresa Turrion Borrallo și lucrează pentru familia regală încă din 2014. Înainte de a fi angajată, ea a urmat cursuri de specializare în domeniu, fiind absolventă a prestigiosului Colegiu Norland, instituție recunoscută pentru activitatea educațională în instruirea bonelor. De asemenea, în timpul studiilor, Borrallo a făcut antrenamente de luptă antitero și tehnici de autoapărare.
Bona fiului Ducelui și Ducesei de Cambridge a fost instruită și în tehnici de șofat în condiții extreme, cum ar fi pe drumurile înghețate. 
„Bonele sunt învățate să descurce în situații de tot felul, de la tehnici de șofat defensiv, la probleme de securitate”, a declarat Victoria Murphy, comentatoare în chestiuni regale, pentru ABC News. 
Pregătirea specială a celei care are grijă de Prințul George, care este al treilea în linia de succesiune la tron, este necesară mai ales în contextul în care un susţinător al grupării teroriste Statul Islamic a încurajat potenţiali militanţi să comită atacuri la şcoala frecventată de prinţ, potrivit procuraturii britanice. 
