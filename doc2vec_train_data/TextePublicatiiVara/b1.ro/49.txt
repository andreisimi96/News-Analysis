Tentativele americane de a planifica eforturile anticorupţie din Europa de Est au eşuat răsunător în România, iar Rusia lui Vladimir Putin este principala beneficiară a eşecului, este concluzia la care ajunge analistul britanic Damien Phillips.
Acesta lansează o critică dură la adresa șefei DNA , Laura Codruța Kovesi, despre care spune că a subminat statul de drept prin colaborarea cu serviciile secrete corupte.
Copilul de pe poster ales de (SUA, n.red.) pentru a gestiona problema corupţiei în această ţară, Laura Kovesi, este acum implicată aproape zilnic în scandaluri, iar alianţa ei necurată cu serviciile secrete corupte din România, care recunosc că privesc justiţia ca pe un «câmp tactic de intervenţie», a subminat în mod fatal statul de drept", susţine analistul, potrivit Mediafax.
Analistul mai afirmă că SUA şi UE "au implementat politici de securitate în Europa Centrala şi de Est care pot cu uşurinţă să cadă pradă unor consecinţe nedorite, să creeze un «efect de recul», şi pe termen lung servesc intereselor Rusiei lui Putin. Tentativele SUA de a plănui în mod central eforturile anticorupţie din Europa de Est , pentru ajuta la întărirea obiectivelor sale de apărare şi securitate, se întorc acum împotriva lor într-un mod spectaculos în România".
"Fără să dea dovadă de gândire critică, UE şi-a pus toată greutatea în sprijinul planului american, în pofida relatărilor din mass-media care relevă înrăutăţirea crizei pe prima pagină în România, zilnic, în ultimii patru ani. Între timp, România a coborât la nivelul unui «Stat Mafiot», cu procurori anticorupţie corupţi, ce închid disidenţii şi un serviciu de informaţii scăpat de sub control, acum mai puternic decât Parlamentul ales al ţării", mai spune analistul.
"Cererile de extrădare sunt frecvent lansate de ţări corupte, cu judecători maleabili şi folosite ca o unealtă de represiune, precum Rusia care-şi vizează inamicii din Europa cu Interpol Red Notices, prin interpuşi ca Bulgaria şi România, care-şi urmăreşte disidenţii prin Mandatul European de Arestare", mai susţine Damien Phillips pentru The Telegraph.
"Conştientizarea faptului că acest lucru este parţial rezultatul intervenţionismului stângaci al SUA şi UE, şi că Parlamentul României este în incapacitatea de înfrânge aceste agenţii necinstite, a condus la o predictibilă ascensiune a naţionalismului. Sentimentele anti-occidentale se intensifică pe măsură ce apar noi revelaţii şi este clar că vecina Rusia profită enorm", se mai arată în materialul The Telegraph.
"Serviciile de informaţii ale lui Putin sunt deja implicate în «măsuri active» maligne în toată Europa – în mod particular, şi-au extins tentaculele naţionalismului reacţionar peste fostele sfere de influenţă din Europa de Est – şi, cu Turcia lui Erdogan, care devine din ce în ce mai pro-rusă, Ungaria care se îndreaptă spre autoritarism şi Polonia, care în mod sistematic îşi subminează statul de drept, UE şi SUA nu-şi permit mişcări greşite. Încrederea în statul de drept, democraţia parlamentară şi în instituţiile cheie ale societăţii civile sunt erodate în şir de-a lungul întregului continent", mai afirmă analistul.
