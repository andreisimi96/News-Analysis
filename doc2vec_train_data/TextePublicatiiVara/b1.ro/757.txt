Atac în stil mafiot în Timişoara. Maşina redactorului-şef al PressAlert a fost incendiată în miez de noapte, informează B1 TV. Ajunși la fața locului, polițiștii au observat că autoturismul avea geamul din spate spart. 
Maşina jurnalistului Dragoş Boţa s-a aprins din senin, în miez de noapte. Un vecin a văzut autoturismul în flăcări și a sunat imediat la 112.
Focul a devastat interiorul mașinii. Totul a fost mistuit: tapițerie, banchete, bord.
Odată ajunși la fața locului, polițiștii au observat că autoturismul avea geamul din partea dreaptă spate spart.
Cel mai probabil, spun pompierii, incendiul a fost declanşat în urma acţiunii unei persoane. Și redactorul-șef al PressAlert este convins că incidentul nu poate fi decât opera unei mâini criminale.
”Acest incident nu este întâmplător. A fost vorba de un avertisment de tip mafiot, mai mult, au fost deranjati de dezvăluirile pe care le-am facut în Press Alert. Eu le transmit că nu mă sperii și vom continua cu investigațiie în Timișoara”, a declarat jurnalistul. 
În timpul incendiului, o altă maşină, aflată în parcarea de lângă blocul unde locuieşte jurnalistul, a fost afectată de căldura degajată de flăcări. A existat inclusiv pericol de explozie. La doar câțiva metri de autoturismul incendiat se afla o țeavă de gaz. Din fericire, nimeni nu a fost rănit.
Poliția a deschis o anchetă pentru a afla cu exactitate motivele izbucnirii incendiului. 
