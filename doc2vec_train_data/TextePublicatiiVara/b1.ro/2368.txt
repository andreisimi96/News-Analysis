Patru proiecte de hotărâre care privesc consolidarea clădirilor cu risc seismic au primit joi aprobarea în Consiliul General al Municipiului București, la propunerea Primarului General, Gabriela Firea, potrivit unui comunicat de presă al Primăriei Capitalei. 
Două dintre proiecte vizează transmiterea către Administrația Municipală pentru Consolidarea Clădirilor cu Risc Seismic a 8 imobile proprietate de stat pentru a fi introduse în programul de consolidare a clădirilor cu risc seismic. Acestea se alătură celor 22 aflate deja în lucru. Toate cele 8 sunt în zona centrală, așadar transferul lor constituie un prim pas pentru ca centrul orașului să arate mai bine și să fie mai sigur pentru locuitorii și vizitatorii din zonă.
Un alt proiect privește actualizarea indicatorilor tehnico-economici aferenți lucrărilor de consolidare pentru imobilul situat în strada Biserica Enei nr. 14. Construit în anul 1936, imobilul este încadrat în clasa I de risc seismic și prezintă pericol public. Valoarea estimată a lucrărilor se ridică la 5,46 milioane de lei (fără TVA).
Tot joi a fost aprobată finanțarea prin transfer de la bugetul local a cheltuielilor pentru proiectarea lucrărilor de intervenție la 7 clădiri, situate în: Strada Academiei nr.15, Strada Alexandru Beldiman nr.1, Strada Gării de Nord nr. 6-8, Bd. Gheorghe Magheru nr. 27, Strada Mihai Vodă nr. 13, Calea Moșilor nr. 149, Strada Șipotul Fântânilor nr. 5. 
Imobilele se regăsesc pe lista celor expertizate din punct de vedere al riscului seismic și încadrate în clasa I, care prezintă pericol public.
Programul de consolidare a clădirilor cu risc seismic are ca țintă reducerea efectelor unui potențial cutremur asupra fondului construit, prin sprijinirea cetățenilor în asigurarea intervențiilor asupra clădirilor care prezintă niveluri insuficiente de protecție la seism.
În ceea ce privește stadiul programului de consolidare, în prezent, se lucrează la 21 de clădiri care necesitau reparații urgente, 19 dintre acestea urmând a fi consolidate, iar alte două au fost demolate (strada 11 iunie nr. 61 si strada Doina nr. 30) din motive de siguranță, având toate avizele și autorizațiile necesare. 
Toate cele 19 de clădiri sunt în faza de execuție consolidare, prima etapă fiind cea de punere în siguranță.
Clădirile sunt construite în perioada anilor 1900, se află în centrul Bucureștiului, o parte dintre ele fiind monumente istorice. Acestea erau foarte degradate și prezentau un pericol public atât pentru cetățenii care locuiau în ele cât și pentru cei care tranzitau zona. 
Familiile din clădirile aflate în consolidare locuiesc, în prezent, în locuințele de necesitate deținute de Primăria Capitalei, în Piața Națiunile Unite.
