Caz revoltător în Italia . Un grup, din care făceau parte şi trei femei din România, a batjocorit şi bătut o bătrână pe care a ţinut-o imobilizată într-o cuşcă metalică, informează B1 TV.
Cazul halucinant s-a petrecut într-un azil de bătrâni din localitatea italiană Roccagorga. În înregistrările surprinse de camerele de supraveghere se observa cum femeia în vârstă încearcă să se elibereze cu disperare, dar fără succes, din cuşca în care a fost imobilizată. Barele metalice aplicate de angajaţi în jurul patului erau însă mult prea greu de desprins.
Convorbirile telefonice din interiorul azilului au scos la iveală fapte incredibile. Carabinierii au descoperit că un grup, printre care se aflau mai multe românce, o ţinea pe bătrână închisă în cușcă, fără servicii igienice. Acestea o loveau, o umileau și o insultau.
Revoltate, rudele bătrânei au depus plângere la autorități pentru a denunța modul oribil în care aceasta este tratată în cămin. Judecătorul pentru anchete preliminarii de la Tribunalul din provincia Latina a dispus arestul la domiciliu atât pentru titularul căminului de bătrâni și soția sa, cât și pentru cele cinci angajate, dintre care trei sunt românce. Mai mult, azilul a fost închis şi pus sub sechestru, iar bătrânii care erau găzduiţi acolo au fost mutaţi de urgenţă în alte cămine din regiune.
Citeşte mai multe despre:   Italia
