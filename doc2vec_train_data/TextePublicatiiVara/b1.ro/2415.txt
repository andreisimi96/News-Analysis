Acoperișul unei școli din Poiana Țapului, Prahova, a fost smuls de vijelie care a durat doar 10 minute. Vântul care a suflat cu putere a aruncat acoperișul în curtea interioară a unității de învățământ. Doar șansa a făcut ca nimeni să nu fie rănit.
Incidentul a avut loc joi seară, a precizat primarul din Buşteni, Irinel Ghiţă, pentru Mediafax.ro . În doar 10 minute, natura dezlănțuită a făcut prăpăd.
„Eu nu am mai văzut aşa ceva, la noi. A fost o tornadă de scurtă durată. A umflat acoperişul unei aripi a şcolii şi a aruncat-o în curtea interioară. E suprafaţa a trei clase afectată. Nu era nimeni în curte când s-a întâmplat”, a declarat, pentru sursa citată, edilul din Buşteni.
Școala „Regina Elisabeta” din Poiana Ţapului, Buşteni este asigurată. Autoritățile susțin că au luat legătura cu firma asiguratoare pentru a fi întocmit dosarul de daună. Între timp, mobilierul şi calculatoarele din clasele afectate au fost mutate.
