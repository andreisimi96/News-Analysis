Victor Ponta a lansat luni programul noului partid PRO România. Imediat după eveniment, fostul premier a anunțat că principalul obiectiv al formațiunii este înlăturarea actualului Guvern condus de Viorica Dăncilă până la finalul acestui an.
"La 1 ianuarie 2019, când va prelua România preşedinţia Uniunii Europene, să avem un guvern de oameni competenţi, vorbitori de limbi străine, profesionişti. (...) Până atunci, să reuşim să convingem, în primul rând, oamenii din PSD , că ei au majoritate, şi ceilalţi să facem un guvern care, timp de şase luni, să dea clasă Europei, să zică ce prim-ministru am întâlnit în România, ce ministru al Agriculturii, al Educaţiei ", a afirmat Ponta la Realitatea TV.
Fostul premier a precizat însă că nu crede că este posibilă o schimbare a majoritării parlamentare existente, iar viitorul premier nu trebuie să fie o persoană care să fie anti- PSD .
Victor Ponta a mai afirmat că Pro România nu va susţine un guvern condus de liderul Partidului Naţional Liberal, Ludovic Orban.
