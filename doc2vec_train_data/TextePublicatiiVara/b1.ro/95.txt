Deși scandalurile par să se țină lanț de fostul mare tenismen Ilie Năstase, el rămâne încă foarte apreciat în lumea tenisului.
Săptămâna aceasta, Năstase a reușit “performanța” de a se alege cu două dosare penale într-o singură zi, ținând capul de afiș al știrilor după ce a fost prins beat la volan și încătușat de polițiști pentru că nu a acceptat să i se recolteze probe biologice.
Cu toate acestea, marele campion spaniol Rafael Nadal , actualul nr. 1 mondial şi de zece ori câştigător la Roland Garros, se declară deschis un admirator al lui Ilie Năstase.
„Îmi place foarte mult Ilie Năstase. Tenisul din acea perioadă (anii '60 şi '70) îl apreciez cel mai mult, deoarece forţa loviturilor avea mai mică importanţă. Era mai multă magie. Talentul conta mai mult, tactica de asemenea. Punctele se construiau mai mult”, a declarat Rafa Nadal într-un interviu pentru L'Equipe, potrivit Agerpres.
În interviu, tenismenul spaniol s-a declarat deschis modificării regulilor privind lovitura de serviciu cu scopul de a încuraja disputarea unor puncte mai lungi.
''În zece ani, tenisul poate fi în pericol. Zgura este singura suprafaţă în care au loc puncte elaborate şi se pot încerca lucruri noi'', a precizat Nadal, care propune ca jucătorii să beneficieze de o singură minge la serviciu în loc de două în prezent.
