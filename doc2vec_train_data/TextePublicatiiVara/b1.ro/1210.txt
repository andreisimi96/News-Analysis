Klaus Iohannis pleacă din ţară joi, 7 iunie, în ziua în care, potrivit unor surse juridice, judecătorii CCR ar urma să facă publică motivarea deciziei care îl obligă pe preşedinte să semneze decretul de revocare a şefei DNA.
Redăm mai jos comunicatul integral
Preşedintele României, domnul Klaus Iohannis , va efectua, joi, 7 iunie a.c., o vizită bilaterală în Republica Polonă, la invitația omologului său polonez, urmând ca vineri, 8 iunie a.c., să co-prezideze Reuniunea la Nivel Înalt a Formatului București (B9), alături de Preşedintele Republicii Polone, domnul Andrzej Duda.
Vizita bilaterală va include consultări cu Președintele Poloniei pe teme legate de Parteneriatul Strategic bilateral dintre cele două țări și cooperare în plan securitar, regional și european.
În cadrul dialogului care va avea loc la Varșovia, o atenție deosebită va fi acordată dimensiunii de securitate care a crescut în relevanță în ultimii ani, generând beneficii reciproce pentru ambele țări. Din această perspectivă, urmează să fie trecute în revistă rezultatele semnificative ale cooperării în domeniul apărării în relația bilaterală, în cadrul Formatului București (B9), în pregătirea Reuniunii la Nivel Înalt B9 de-a doua zi, precum și în cadrul NATO.
În privința cooperării regionale, va fi abordată și Inițiativa celor Trei Mări și pregătirile pentru Summitul pe care România îl va găzdui la București în perioada 17-18 septembrie a.c.
Președintele României și Președintele Poloniei vor inaugura, de asemenea, expoziția „Un centenar al alianței - Diplomația româno-poloneză 1918-1939”, dedicată relațiilor româno-poloneze din perioada interbelică, în contextul aniversării Centenarului României Moderne şi, respectiv, a Centenarului Independenţei Poloniei. Expoziţia, realizată de Ministerele Afacerilor Externe ale României și Poloniei, precum şi de Arhivele Naţionale ale Poloniei, şi aflată sub Înaltul Patronaj al Președintelui României și al Președintelui Republicii Polone, prefațează totodată ciclul de evenimente dedicate triplei aniversări din 2019: un secol de la stabilirea legăturilor diplomatice româno-polone, 30 de ani de la prăbușirea dictaturii comuniste și un deceniu de la semnarea Parteneriatului Strategic româno-polon.
Vineri, 8 iunie a.c., Președintele Klaus Iohannis va participa la cea de-a doua Reuniune la Nivel Înalt a Formatului București(B9), în calitate de co-inițiator al acestuia, şi va modera lucrările Reuniunii alături de Președintele Andrzej Duda.
Lansat la inițiativa Președinților României și Poloniei, la București, la data de 4 noiembrie 2015, în cadrul reuniunii șefilor de stat din țările din Europa Centrală și de Est, Formatul București (B9) oferă o platformă pentru aprofundarea dialogului și a consultării între statele aliate participante, în vederea articulării contribuției specifice a acestora la procesele în derulare la nivelul Alianței Nord-Atlantice, în deplină concordanță cu principiile solidarității și indivizibilității securității statelor membre NATO.
Cu prilejul celei de-a doua Reuniuni la Nivel Înalt a Formatului București va avea loc un schimb aprofundat de vederi între statele participante cu privire la agenda viitorului Summit NATO, care va fi organizat la Bruxelles, în perioada 11-12 iulie a.c., cu accent pe contribuțiile specifice ale acestor țări. Astfel, Reuniunea va oferi oportunitatea de a discuta căile de consolidare a prezenței aliate înaintate pe Flancul Estic al NATO, de a evidenția importanța pe care statele reprezentate în acest format o acordă solidarității și securității aliate, respectiv relației cu țările aspirante și cooperării cu statele partenere din Vecinătatea Estică. O atenție deosebită va fi acordată, deopotrivă, extinderii dialogului de securitate pe linia Uniunii Europene și cooperării consolidate între NATO și Uniunea Europeană, inclusiv în ceea ce privește mobilitatea militară.
Programul Reuniunii B9 include participarea Președintelui Klaus Iohannis la sesiunea plenară dedicată discutării ansamblului tematicii de securitate „Warsaw Plus: bringing the security of NATO’s Eastern Flank to the next level” și la sesiunea dedicată aspectelor militare „Military challenges, common responses”, care va fi moderată de către Președintele României. De asemenea, Președintele Klaus Iohannis va participa la sesiunea prezidențială „What is the Level of Ambition for the Bucharest Nine Between Warsaw and Brussels?” a Conferinței „The Bucharest Nine Before the 2018 NATO Summit in Brussels: Achievements, Challenges, Prospects”, organizată de Institutul Polonez pentru Afaceri Internaționale și German Marshall Fund din SUA. Președintele României va fi prezent și la evenimentul de marcare a Centenarului Independenței Poloniei, găzduit de Președintele Republicii Polone.
