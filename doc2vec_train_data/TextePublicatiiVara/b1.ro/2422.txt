Partidul Social Democrat nu are un calendar al unei eventuale suspendări a preşedintelui Klaus Iohannis, a declarat, vineri, pesedistul Adrian Dobre.
"Eu nu ştiu de unde are Ludovic Orban aceste informaţii. Noi n-am discutat în partid despre un timing sau despre o sancţiune concretă. Am spus într-adevăr că, din punctul nostru de vedere, nimeni nu poate fi deasupra legii, chiar şi preşedintele României, chiar şi domnia sa trebuie să respecte deciziile Curţii Constituţionale şi Constituţia României. Drept urmare, sigur că orice acţiune politică sau juridică care l-ar determina pe preşedinte, în cazul în care ar dori să nu respecte Constituţia, ar fi binevenită, dar nu s-a dat niciun termen, niciun calendar sau nicio acţiune concretă. Aşadar, declaraţia domnului Ludovic Orban, vă rog, să o consideraţi a fi un pamflet", a declarat Adrian Dobre la RFI.
Întrebat în ce condiţii ia PSD în calcul suspendarea preşedintelui, Dobre a răspuns că se va acționa în acest sens dacă preşedintele în mod voit va refuza să respecte Constituţia şi decizia Curţii Constituţionale.
“În mod evident, că orice acţiune politică trebuie luată, pentru că, altfel, am putea fi consideraţi părtaşi sau complici la nerespectarea Constituţiei. Acum sigur că singura acţiune politică este suspendarea, posibilă prin Constituţie, dar eu sper ca să nu se ajungă aici", a mai spus Adrian Dobre.
