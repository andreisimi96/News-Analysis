Întâlnirea istorică dintre președintele american, Donald Trump , și omologul său nord-coreean, Kim Jong-un, a culminat cu semnarea unui document, informează agențiile internaționale. Nu este clar, însă, ce au semnat cei doi. 
"Am avut o zi minunată și am învățat multe despre noi și despre țările noastre. Am aflat că este un om foarte talentat și că își iubește țara foarte mult", a spus Trump despre Kim Jong-Un .
Donald Trump a dat asigurări că va vorbi despre documentul semnat în cadrul unei conferințe de presă.
"Suntem foarte mândri de ceea ce s-a întâmplat astăzi. Întreaga noastră relaţie cu Coreea de Nord şi peninsula coreeană va fi într-o situaţie mult diferită decât a fost în trecut", a continuat liderul de la Casa Albă, citat de The Guardian.
El a mai spus că procesul de denuclearizare a Coreii de Nord va începe "foarte, foarte repede". 
La rândul său, Kim Jong-Un a susținut că "am avut o întâlnire istorică, am decis să lăsăm trecutul în urmă".
