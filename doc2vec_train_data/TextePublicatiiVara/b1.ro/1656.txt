Consiliul de Administraţie al Poștei Române a hotărât în ședința de vineri numirea ca director general provizoriu a lui Mircea Tudosie , potrivit unui comunicat remis de Ministerul Comunicațiilor.
Noul director este angajat din 2009 în companie, iar din 2013 până în prezent a coordonat structura operațională a Poștei în tot Municipiul București, având în subordine 2000 de angajați.
"În decursul zilei de astăzi, 8 iunie a.c., a avut loc şedinţa Consiliului de Administraţie al Companiei Naţionale Poşta Română S. A. în care s-a hotărât numirea ca director general provizoriu a domnului Mircea Tudosie . Această decizie a fost luată prin votul unanim al membrilor Consiliului de Administrație al Companiei Naţionale Poşta Română S. A.", a anunțat Ministerul Comunicațiilor.
Noul director general interimar al Poștei, Mircea Tudosie , este astfel al șaselea director general interimar al companiei din ultimele 15 luni după Costin Tudor, Ovidiu Săcară, Elena Petrașcu, Rareș Stanciu și Andrei Stănescu.
