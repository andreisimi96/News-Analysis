Milioane de oameni au socotit că dacă au o mașină diesel vor economisi combustibil, însă nimeni nu se aștepta ca tot mai multe ţări vest europene să impună sau să se gândească să impună restricţii pentru maşinile care merg pe motorină.
Comisia Europeană ar putea sesiza Curtea Europeană de Justiţie în cazul României şi pentru alte 8 ţări din UE, din cauza poluării. Deja tribunalul administrativ federal din Germania a decis, luna aceasta, că primăriile a două oraşe germane pot impune interdicţii de circulaţie pentru maşinile diesel. Iar odată creat acest precedent, nu e nicio garanţie că măsura nu va fi extinsă.
În România, din numărul total de 6 milioane de autoturisme, aproape jumătate au motor diesel, principalul motiv pentru care românii aleg acest tip de maşini fiind consumul redus. Sunt însă deosebit de poluante.
Cristian Bucur - director tehnic RAR : „Aceste particule sunt de fapt niste molecule de carbon cu un înveliş de hidrocarburi aromatice şi oxizi metalici. Şi acestea s-a demonstrat faptul că au potenţial cancerigen”.
Este şi motivul pentru care Comisia Europeană se gândeşte serios să ia măsuri pentru a reduce numărul maşinilor care dăunează mediului.
„Nu cred că va exista o interzicere totală şi bruscă a acestor vehicule”, spune Cristian Bucur - director tehnic RAR , potrivit Digi24.
Măsura gândită de Comisia Europeană nu ar rezolva de una singură problema poluării, dar ar putea da roade, alături de alte iniţiative, spun şi activiştii de mediu.
Roma a anunţat deja că va interzice maşinile diesel în 2024. În Londra, şoferii maşinilor diesel mai vechi de 11 ani trebuie să plătească o taxă suplimentară . Parisul vrea să interzică circulația mașinilor diesel înregistrate înainte de 2005. Madridul şi Atena au anunţat că intenţionează să interzică accesul automobilelor diesel începând din 2025.
