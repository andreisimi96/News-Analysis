Campioana naţională Andreea Prisăcariu, singura reprezentantă a României în proba junioarelor de la Roland Garros le-a dat un răspuns tranșant celor care o critică pentru că este mai corpolentă. 
Eliminată în turul doi la simplu și în primul tur la dublu din competiția de la Paris, tânăra de 18 ani le-a transmis un mesaj celor care îi reproșează că este „atât de grasă” și că ”nici nu poate să alerge”. 
"«Este atât de grasa. Oare cum o putea juca? Nici nu poate să alerge!» Am auzit asta de atâtea ori și doresc doar atât să spun: joc așa cum pot și îmi și place, chiar dacă uneori mă mai chinuiesc. Este adevărat, nu sunt o bună alergătoare și, da, am 73 de kg. Dar care este problema voastră, ca să mă judecați? Ce vă dă dreptul să faceți asta? Sunt jucătoare mai bune ca mine la toate nivelurile, de acord.
Știu să mă folosesc de calitățile pe care le am. Dar cum rămâne cu cealaltă jumătate? Pe care le bat de fiecare dată când le întâlnesc și care tot nu pricep cum de le bate fata asta grasă. Câștig pentru că știu să mă folosesc de calitățile pe care le am. Așa se câștigă, folosindu-ți armele. Și dacă nu câștigi fiecare meci, tot e bine, pentru că știi că ai făcut tot posibilul. Nu e nicio rușine în a pierde. La ultimele 4 turnee m-am oprit de fiecare dată în turul 2. Și ce dacă? Asta nu însemnă că sunt lipsită de valoare sau vreo proastă. Tot mă bucur de fiecare punct. Mă duc în continuare la antrenament. Tot aici sunt. Sunt încă în joc", a scris Prisăcariu pe pagina de Instagram, potrivit Ziare.com.
Aflată pe locul 47 în clasamentul junioarelor, Andreea Prisăcariu a câștigat campionatele naționale la categoria de vârstă 16,17 și 18 ani. Potrivit presei locale, Andreea este fiica unei procuroare din Iași care și-a vândut locuința pentru a o susține să practice acest sport. 
