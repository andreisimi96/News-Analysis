O femeie, în vârstă de 33 de ani, a născut, în noaptea de duminică spre luni, pe o stradă din oraşul Focşani, județul Vrancea .
Naşterea s-a produs la puţin timp după ce un taximetrist ar fi refuzat să transporte la spital femeia care avea dureri.
Aceasta însoţită de doi tineri s-a aşezat pe iarbă şi a născut un copil perfect sănătos pe un spaţiu verde din vecinătatea staţiei de taxi.
Un şofer care trecea prin zonă a văzut ce s-a întâmplat, a sunat la 112 şi a ajutat-o pe femeia care intrase în stare de şoc. Echipajul de la ambulanţa care a ajuns la faţa locului a tăiat cordonul ombilical şi apoi i-a transportat pe cei doi la spital. Mama şi fetiţa ei sunt acum în afara oricărui pericol.
„Mama şi copilul sunt bine, sunt internaţi dar starea lor este bună. Am înţeles că femeia de 33 de ani nu se aştepta să nască atât de rapid, a fost ceva neaşteptat, ea are experienţă, este la a treia naştere. Copilul este perfect sănătos, este o fetiţă de aproape trei kilograme. Ea a născut în timp ce aştepta salvarea, medicul de pe ambulanţă i-a tăiat cordonul ombilical”, a declarat, pentru Mediafax, purtătorul de cuvânt al Spitalului Judeţean din Focşani, Alina Cosma.
