Federaţia Sindicatelor Libere din Învăţământ cere instituţiilor statului să intervină într-un caz de o gravitate aparte, în care  o învăţătoare din judeţul Călăraşi a fost agresată de mama unor elevi, chiar în şcoală, în faţa copiilor!
”Nu este un caz singular, motiv pentru care cerem Ministerului Educaţiei Naţionale să demareze o anchetă la şcoala respectivă, iar Parlamentului României să accepte solicitarea FSLI, prin care cadrele didactice să capete statutul de autoritate publică”, spune președintele federației sindicale, Simion Hancescu.
Incidentul a avut loc la Şcoala Gimnazială ”Dragoş Vodă” din judeţul Călăraşi, unde învăţătoarea clasei a III-a a fost bătută de mama a doi copii cărora le predă. Părintele agresor a fost nemulţumit că unul dintre copii a primit calificativul “Insuficient”. Agresiunea a avut loc în sala de clasă, în faţa elevilor. În urma incidentului, directorul unităţii de învăţământ a alertat Poliţia, precum şi conducerea Inspectoratului Şcolar Judeţean Călăraşi, anunţă Digi24 .
”Colega noastră este, în acest moment, traumatizată fizic, după ce i-a fost învineţită faţa şi i s-a smuls păr de pe cap, motiv pentru care a solicitat şi eliberarea certificatului medico-legal. Totodată, vorbim şi de traume psihice, din cauza agresiunii”, a continuat Hancescu.
Potrivit liderului FSLI, este un nou caz de violență în școlile din România. 
”Este de-a dreptul şocant ce s-a întâmplat în această unitate de învăţământ cu una dintre colegele noastre, care nu a făcut altceva decât să îşi facă meseria. Este un nou caz de violenţă în şcolile din România şi cerem imperativ Ministerului Educaţiei Naţionale să nu-l transforme într-o statistică banală. Solicităm intervenţia instituţiilor abilitate pentru a ancheta acest caz, dar nu este suficient. Avem nevoie de pază în şcoli, altfel, cazurile în care oricine poate intra în unitatea de învăţământ să agreseze cadre didactice sau elevi, o poate face cu mare uşurinţă. În plus, cerem Parlamentului României să urgenteze votarea proiectului de lege prin care cadrul didactic să capete statutul de autoritate publică, ceea ce ar face ca pedepsele pentru agresori să fie mult mai mari şi să descurajeze astfel de comportamente. Dacă nu aplicăm măsuri să descurajăm agresorii, transformăm şcoala într-un loc în care pericolul poate fi la orice pas”, a mai spus preşedintele FSLI Simion Hancescu. 
