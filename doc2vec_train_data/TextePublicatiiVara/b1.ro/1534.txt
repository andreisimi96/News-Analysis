Deputatul PSD Florin ”Altă Întrebare” Iordache conduce de câteva luni o comisie în care se votează într-o veselie propuneri care slăbesc lupta anticorupție. Era, însă, o vreme în care Iordache admitea că România este cea mai coruptă țară din Europa și în care era un puternic susținător al luptei anticorupție. Mai mult, remarca incompetența lui Călin Popescu Tăriceanu. Ambii sunt acum în aceeași tabără. Mai credea Iordache că presa trebuie să fie liberă. Vremurile acelea au apus.
”În raportul anual al Asociaţiei Transparency International, România este plasată în rândul ţărilor cu corupţie generalizată, iar actuala Putere fiind forţată să recunoască că nu a făcut nimic în acest domeniu. Guvernul României trebuie să dovedească voinţa politică de eradicare a corupţiei, prin punerea în aplicarea a legislaţiei existente”, susținea Iordache în 2005.
NewsWeek amintește că la acea vreme PSD era în Opoziție, iar Iordache obținuse prin plagiat un doctorat în Republica Moldova.
”O eventuală amânare (a integrării în UE n.noastră) nu poate fi imputată poporului român care a făcut toate eforturile pentru a fi compatibil cu statele europene, ci Guvernului Tăriceanu. ... Guvernul Tăriceanu a început cu stângul, printr-o grea lovitură dată economiei Românie… Din nefericire pentru noi, performanţele economice înregistrate de România, în urma conducerii Guvernului Tăriceanu, nu sunt cele mai favorabile”, mai susținea Iordache, tot în 2005, potrivit newsweek.ro.
În 2014, el avea o opinie în ”problema” Ziua Îndrăgostiților versus Dragobetele, făcând referire chiar și la show-uri erotice: ”14 februarie, data la care se sărbătoreşte în întreaga lume Ziua Îndrăgostiţilor, în ultimii ani a fost aşteptată şi sărbătorită şi în ţara noastră. Nu trebuie uitat însă că românii au avut întotdeauna o sărbătoare a îndrăgostiţilor, aceasta fiind Dragobetele. 2004 fiind an electoral, mulţi oameni politici au profitat de eveniment pentru a se da în spectacol, pentru a-şi atrage simpatia tinerilor, pentru ca oamenii să uite de problemele cu care se confruntă în fiecare zi, privind autorităţile locale. Chiar dacă nu este prevăzut expres în lege la o lansare a unui candidat, fie el primar, consilier sau parlamentar trebuie mai multă decenţă. Pentru că cei care votează apreciază contribuţia la rezolvarea adevăratelor probleme locale şi nu la show-uri erotice”.
Și dacă în 2008 susținea că ”dacă îţi este frică de reacţia presei, nu ai ce căuta în politică”, în 2017 a ajuns la ”Altă întrebare!!”
