Ministrul Fondurilor Europene, Rovana Plumb , a invitat Comisia Europeană să fie prudentă în ceea ce priveşte afirmaţiile referitoare la riscul pe care şi-l asumă România prin adoparea Codului administrativ, informează ziare.com. 
Întrebată despre avertismentul C.E. potrivit căruia România riscă să piardă alocarea financiară a programului pentru perioada 2014-2020, adică 553,19 milioane de euro, Rovana Plumb a răspuns: “Invit Comisia Europeană să fie prudentă în ceea ce priveşte o astfel de afirmaţie, deorece Codul administrativ nu este încă finalizat. România întotdeauna şi-a respectat angajamentele şi le va respecta. (...) Cred că nu trebuie să  existe, în momentul de faţă, concluzii până când nu se finalizează Codul aministrativ”.
Oficialii europeni au avertizat că amendamentele parlamentarilor la Codul Administrativ periclitează eforturile de profesionalizare a funcţionarilor publici şi anulează progresul făcut până acum în acest sens. Aceștia au mai avertizat România că neîndeplinirea obligațiilor asumate ar putea atrage suspendarea plăţilor din fonduri europene (553,19 milioane de euro). 
Luni, senatorii au adoptat proiectul de lege pentru elaborarea Codului administrativ, care prevede, printre altele, ca primarii, viceprimarii, preşedinţii şi vicepreşedinţii consiliilor judeţene aleşi după anul 1992 să primească o pensie specială. De asemenea, aleși locali au primit și dreptul de a deține PFA.
