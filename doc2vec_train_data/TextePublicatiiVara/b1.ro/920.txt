Tot mai multe voci din PSD vorbesc despre posibilitatea suspendării preşedintelui Klaus Iohannis în cazul în care acesta nu va da curs deciziei Curţii Constituţionale privind revocarea din funcţie a şefei DNA Laura Codruţa Kovesi.
După ce preşedintele PSD Alba, Ioan Dârzu, a anunţat că în cazul unui refuz al lui Iohannis va strânge personal semnături pentru suspendarea lui Iohannis, înainte de şedinţa PSD de luni de la Parlament şi liderul PSD Vaslui, Dumitru Buzatu , a vorbit despre posibilitatea suspendării.
"N-aş vrea să prejudec în ceea ce priveşte intenţiile preşedintelui Iohannis, însă este cert în acest moment că domnia sa s-a raliat unei opinii prin care încearcă să evite punerea în aplicare a acestei decizii. Susţinătorii acestei opinii se află în eroare, în special sunt o parte din reprezentanţii Opoziţiei, care cred că acesta este un mijloc de a demantela actuala majoritate parlamentară. Eu sper ca preşedintele, după o analiză serioasă şi după ce va constata că de fapt nu are altă cale, să pună în aplicare această decizie a CCR”, a afirmat Dumitru Buzatu înainte de şedinţa CEx.
Liderul PSD Vaslui a subliniat că, în opinia sa, nu există altă soluţie decât suspendarea preşedintelui în cazul unui refuz de respectare a deciziei CCR.
"Am să vă spun doar opinia mea, pentru că nu există o hotărâre a majorităţii parlamentare şi n-aş vrea să fiu eu acela care iniţiază momentul acesta. După părerea mea, nu există altă cale, dacă nu va pune în aplicare decizia CCR, pentru că atunci am arăta că ducem în derizoriu orice lucru şi relativizăm la maximum inclusiv prevederile Constituţiei. Nu se poate pe de o parte să afirmăm că respectăm Constituţia (...), iar pe de altă parte, în cadrul aceluiaşi discurs, să contrazicem acest lucru”, a precizat Buzatu.
Mai mult, liderul PSD Vaslui a susţinut că tema mitingului de pe 9 iunie ar putea deveni tocmai nerespectarea Constituţiei şi a decizilor CCR de către Klaus Iohannis .
"Păi, cred că discuţia de astăzi e un exemplu foarte bun pentru a explica motivele ieşirii noastre în stradă. Dacă noi nu acceptăm ca o guvernare bazată pe o majoritate parlamentară, pe respectarea regulilor democratice, să-şi exercite atribuţiile şi protestăm împotriva acesteia în permanenţă, atunci şi acea majoritate are dreptul să iniţieze un protest împotriva lucrurilor pe care ceilalţi le susţin. Dacă ar fi să detaliem, poate că protestul nostru ar fi extrem de motivat în aceste momente, dacă vom protesta pentru nerespectarea Constituţiei, pentru nerespectarea hotărârilor CCR şi împotriva numeroaselor abuzuri care s-au produs la un anumit nivel al justiţiei şi aici cred că ne referim direct la ceea ce înseamnă activitatea DNA”, a declarat Buzatu, apreciind că "ar putea fi cel mai înalt grad de apărare a drepturilor civile, a drepturilor cetăţeneşti", ceea trebuie să fie "scopul oricărui partid politic”.
El a precizat că în Comitetul Executiv de luni se va decide în urma discuţiilor când va avea loc acest miting. Întrebat dacă mitingul PSD se va suprapune cu parada gay din 9 iunie, din Piaţa Victoriei, liderul PSD Vaslui a răspuns că acest lucru se va stabili când se va lua autorizaţia.
"Deocamdată nu s-a solicitat autorizarea acestui miting. Atunci când vom solicita, vom examina toate aceste ipoteze şi evident, nu ne vom suprapune cu alte manifestări ale diverselor categorii, grupuri sociale sau oricărui protestatar, care doreşte să-şi exercite acest drept”, a afirmat Buzatu.
