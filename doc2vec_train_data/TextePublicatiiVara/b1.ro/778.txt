Surprize pentru fanii Exatlon! După Giani Kiriţă, încă un fotbalist va participa în al doilea sezon al competiţiei.
Este vorba despre Cristian Daminuţă, care a ajuns la un acord cu producătorii emisiunii şi va participa în echipa “Faimoşilor” în sezonul doi din “Exatlon”.
“Zilele trecute ne-a mărturisit că a semnat cu Kanal D. Este foarte fericit că participă la Exatlon. A spus tuturor acest lucru”, a declarat un apropiat al fotbalistului pentru cancan.ro.
Fotbalistul de 28 de ani este liber de contract din decembrie 2017, când s-a despărţit de Abano Calcio, formaţie din liga a patra italiană. În trecut, fundaşul central a jucat pentru Poli Timişoara, Modena, Dinamo, Viitorul, Zakho (Irak) sau Olimpia Satu Mare. Cristian Daminuţă a fost legitimat la Inter şi AC Milan între 2008 şi 2015.
