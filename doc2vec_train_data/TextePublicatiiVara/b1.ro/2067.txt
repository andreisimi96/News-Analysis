Dorina Alamaru , mama unei fete de 14 ani din Iași, a fost condamnată la 8 luni de închisoare cu suspendare după ce a dat declaraţii mincinoase într-un dosar de trafic de persoane care o viza și pe fiica sa.
„Mi-a zis că Richi e bărbatul ei şi că s-a îndrăgostit de el. Fiica mea niciodată nu mi-a spus că nu îi este bine (…) nu ştiam ca A. să fi practicat prostituţia cât a fost la Bogdan Constantin-Lică. Sunt sigură că niciodată A. nu mi-a spus că ar fi fost bătută de Richi sau de altă persoană. Nu îmi amin­tesc ce declaraţie am dat la poliţie. Sunt convinsă că A. nu mi-a zis că s-a prostituat cât a fost la Bogdan Constantin-Lică. Nu mi-a zis că ar fi fost bătută, dar mi-a zis doar că s-au certat (…) Arăt că mie mi s-a părut că o iubeşte pe A., pentru că îi vorbea frumos“, a spus Alamaru, în instanţă, ceea ce l-a determinat pe procurorul de şedinţă să se sesizeze pentru mărturie mincinoasă.
Inițial Alamaru a susținut că fiica sa i s-a plâns că este traficată, într-un apartament din Iaşi, însă atunci când a fost chemată în instanţă,  femeia şi-a schimbat declaraţia, informează Adevărul.
 „Fiica mea mi-a spus acasă că este însărcinată şi că este copilul lui Richi. Pe parcurs, fiica mea mi-a spus că este ameninţată în permanenţă de Richi şi că, în perioada în care a stat la el, a fost obligată să practice prostituţia în folosul lui Richi. Totodată, fiica mea mi-a povestit că era căutată frecvent atât de Richi, cât şi de un bărbat pe nume Maimuţă (n.r. - Costel Jugravu )“, a declarat Alamaru, la DIICOT, în primă fază.
În final, femeia a recunoscut că a mințit din cauza emoțiilor pe care le-ar fi avut în sala de judecată.
