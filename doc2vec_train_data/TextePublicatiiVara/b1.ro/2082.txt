Foto: Inquam Photos / Octav Ganea Eveniment
Ambasadorul Marii Britanii în România, Paul Brummell , și-a exprimat speranța că România va face progrese în lupta împotriva corupției, afirmând că este important ca acest fenomen să fie combătut. 
Prezent marți la recepţia oferită cu prilejul Zilei de naştere a Reginei Elisabeta a II-a, diplomatul britanic a refuzat să vorbească despre activitatea Laurei Codruța Kovesi la șefia DNA, informează Agerpres. 
"Nu este rolul meu de a comenta despre performanţele profesionale ale magistraţilor. Este exclusiv sarcina autorităţilor respective. Pot să spun că lupta împotriva corupţiei şi stabilirea statului de drept reprezintă o sarcină foarte importantă aici în România. Marea Britanie a fost întotdeauna gata să ajute. De exemplu, am organizat la Londra în 2016 un summit mondial împotriva corupţiei cu participare consistentă din România. În fiecare an, rapoartele MCV au apreciat rolul organizaţiei anticorupţie precum DNA, DIICOT şi ANI în această luptă. Rapoartele MCV au înregistrat întotdeauna progrese în unele domenii, dar au şi subliniat că trebuie să fie făcute mai multe progrese. Ceva important pentru România este lupta împotriva corupţiei, este importantă pentru toate ţările din lume, inclusiv pentru Marea Britanie", a declarat Paul  Brummell.
"Mandatul meu se termină acum (...), iubesc România şi cred că trebuie să fiu optimist pentru România, sunt oameni care fac lucruri foarte bune aici şi sper că progrese vor fi făcute în continuare. (...) Eu cred că românii sunt foarte inteligenţi. Voi ştiţi ce trebuie să fie făcut aici", a mai spus diplomatul britanic. 
