Preşedintele american Donald Trump a acuzat luni partenerii occidentali ai Statelor Unite de practici comerciale incorecte în urma eşecului summitului G7 din Canada.
"Comerţul corect trebuie numit acum comerţ prostesc, dacă nu este reciproc", a scris Trump pe Twitter.
"De ce ar trebui ca eu, ca preşedinte al Statelor Unite, să permit ţărilor să realizeze excedente comerciale masive, aşa cum au făcut timp de decenii, în timp ce fermierii, muncitorii şi contribuabilii noştri trebuie să plătească un preţ atât de mare şi de inechitabil?", a întrebat liderul de la Casa Albă.
Într-un alt mesaj, Trump a criticat aliaţii Statelor Unite în cadrul NATO, abordând tema codntribuțiilor pentru susținerea cheltuielilor militare.   
"SUA plătesc aproape întregul cost al NATO - protejând multe din aceleaşi ţări care ne jecmănesc în comerţ (plătesc doar o fracţiune fracţiune din cost - şi râd)". "Uniunea Europeană a avut un surplus de 151 de miliarde de dolari - ar trebui să plătească mai mult pentru armate!". "Germania plăteşte (lent) 1% din PIB către NATO, în timp ce noi plătim 4% dintr-un PIB mult mai mare. Crede cineva că asta are sens?". "Protejăm Europa (ceea ce e bine) cu pierderi financiare uriaşe, iar apoi suntem călcaţi în picioare la comerţ. Vine schimbarea!" a insistat el.
