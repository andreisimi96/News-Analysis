Procurorul-șef al DIICOT , Daniel Horodniceanu , a declarat că plângerea penală depusă de Ludovic Orban împotriva Vioricăi Dăncilă a fost înregistrată, dar, din câte știe, nu a fost încă începută urmărirea penală in rem, adică asupra faptei. 
Horodniceanu a mai precizat că se va colabora, cel mai probabil, cu serviciile de informații, deoarece este vorba despre un dosar de trădare, iar în astfel de cazuri Poliția nu poate lucra. Documente se vor solicita și de la Guvern.
Ludovic Orban a depus pe 17 mai o plângere penală împotriva Vioricăi Dăncilă, pe care o acuză de înaltă trădare și uzurparea funcției. Liderul PNL spune că premierul a făcut publice informații confidențiale și i-a transmis președintelui Klaus Iohannis informații false cu privire la intenția mutării ambasadei României de la Tel Aviv la Ierusalim.
