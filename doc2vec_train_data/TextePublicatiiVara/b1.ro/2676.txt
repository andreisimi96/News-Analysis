Liderul PNL nu s-a arătat prea afectat de trecerea lui Daniel Zamfir la ALDE . Ludovic Orban susține că acesta nu face decât să îngroașe rândurile ”firimituriștilor” pe lângă Tăriceanu. Ba liberalul vede și un lucru bun în asta: partidul scapă de trădători, înainte de moțiunea de cenzură.
"Domnul Zamfir era în procedură de excludere. Biroul politic a propus excluderea domnului Zamfir, așa că mă miră că îngroașă rândurile firimituriștilor pe lângă Tăriceanu care se bucură să stea în sufrageria PSD și să se mulțumească cu firimiturile de la masa PSD", a declarat Ludovic Orban , citat de Mediafax .
Întrebat ce părere are despre teoria lui Zamfir, potrivit căreia liberalii ar trebui să se unescă sub conducerea lui Tăriceanu, Orban a răspuns: "Sub conducerea domnului Dragnea, pentru că Tăriceanu nu e astăzi altceva decât fată în casă la PSD".
"Într-un fel e bine că se clarifică lucrurile și știm foarte bine cine este cu adevărat alături de noi înainte de bătăliile foarte grele care vor urma în săptămânile viitoare. Trădătorii părăsesc câmpul de luptă înainte de a începe bătălia. E mai bine așa", a completat șeful PNL .
