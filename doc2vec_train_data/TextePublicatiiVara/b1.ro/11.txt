Plecarea mai multor parlamentari social-democrați la partidul lui Victor Ponta ar putea duce la scindarea PSD și la apariția a două formațiuni de stânga, este de părere Traian Băsescu.
Cât despre partidul pe care îl conduce, Băsescu a susținut că alegerile europarlamentare şi prezidenţiale de anul viitor îl vor forța să intre într-o competiţie strânsă alături de alte formaţiuni politice. Tocmai din acest motiv, PMP va trebui să-și împrospăteze structura națională de conducere la viitorul congres al partidului. 
”Ne apropiem de congres, congres la care vom face un bilanţ la nivelul conducerii partidului şi în care vom reaşeza conducerea partidului la nivel naţional. Ştiţi probabil că, în urma fuziunii (cu UNPR - n.r.), un mare număr de foşti membri ai PDL au fost desemnaţi, nominalizaţi în conducerea naţională. Din păcate, foarte mulţi dintre ei nu mai activează, va trebui să împrospătăm structura naţională de conducere", a precizat Băsescu, citat de Agerpres.
