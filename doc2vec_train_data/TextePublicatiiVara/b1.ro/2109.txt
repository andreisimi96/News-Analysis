Ministerul român al Afacerilor Externe solicită autoritățiloe ucrainene să evite orice acțiune de intimidare la adresa minorității românești din Ucraina , în contextul perchezițiilor care au fost efectuate la Centrul "Eudoxiu Hurmuzachi" din Cernăuţi.
Reprezentanții MAE precizează, într-un comunicat de presă citat de Mediafax, că au cerut explicații ambasadorului Ucrainei în România, Oleksandr Bankov, cu privire la perchezițiile care au avut loc. 
”În cadrul unei întrevederi avute la 11 iunie 2018, la sediul MAE, la nivel de secretar de stat, au fost solicitate ambasadorului Ucrainei în România, Oleksandr Bankov, elemente suplimentare referitoare la circumstanţele efectuării de percheziţii la Centrul Cultural "Eudoxiu Hurmuzachi" din Cernăuţi. Cu acest prilej, partea română a subliniat necesitatea ca autorităţile ucrainene să asigure respectarea drepturilor persoanelor aparţinând minorităţii române din Ucraina şi să evite orice acţiuni de natură să ducă la încălcarea acestora sau care să fie interpretate ca elemente de intimidare”, se arată în comunicatul citat.
Mai multe percheziții ale Serviciului de Securitate al Ucrainei (SBU) au avut loc luni, la Centrul cultural român 'Eudoxiu Hurmuzachi' din Cernăuţi. În urma verificărilor, a fost deschisă o anchetă care vizează conducerea instituției pentru unele materiale care ar conţine "apeluri la încălcarea integrităţii teritoriale a statului" ucrainean, informează Bucpress.eu.
Potrivit site-ului web al SBU, er fi vorba despre prezentarea unei hărţi a României Mari, care include şi nordul Bucovinei, în timpul unui eveniment public, desfăşurat la Cernăuţi.
