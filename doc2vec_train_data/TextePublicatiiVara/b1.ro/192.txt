Biserica Miresei , de pe dealul Flămânda de la marginea oraşului Câmpulung, are o istorie de peste 1.000 de ani și este faimoasă datorită poveștii despre o mireasă moară fix în ziua nunții de soartă.
Se întâmpla în anul 1936, pe data de 24 septembrie, într-o zi de sâmbătă, când o tânără, Margareta Ştefănescu, se întorcea cu maşina la Câmpulung Muscel, însoţită de soţul ei şi de părinţi.
Margareta, fiica Elenei Luiza Ştefănescu şi a boierului Gheorghe Ştefănescu, unul dintre cei mai bogaţi oameni din judeţ, făcuse cununia religioasă la Bucureşti şi revenea acasă, unde servitorii tocmai încheiaseră pregătirile pentru petrecerea de nuntă de la conac, la care era invitată toată lumea bună a Câmpulungului, informează rugati-va-neincetat.ro.
Numai că, în localitatea Găeşti, automobilul familiei Ştefănescu s-a ciocnit violent cu un camion încărcat cu lemne, iar Margareta, îmbrăcată în rochie de mireasă, a fost singura care a murit, la numai 26 de ani. 
Margareta a fost înmormântată în Cimitirul Bellu din Capitală, îmbrăcată chiar în rochia de mireasă, purtată în ziua accidentului, pe care se mai vedeau petele de sânge.
La scurt timp după înmormântare, boierul Gheorghe Ştefănescu a început să-şi viseze fiica îmbrăcată în rochie de mireasă, rugându-l cu lacrimi în ochi: „Nu mă lăsa singură în Bucureşti! Fă-mi o casă pe deal şi adu-mă înapoi, la Câmpulung…”.
Înţelegând mesajul, Ştefănescu ia hotărârea să ridice o biserică mare şi frumoasă, în amintirea fiicei sale, chiar pe dealul Flămânda, acolo unde, cu aproape două sute de ani în urmă, lăcaşul numit şi „Schitul Mireselor” le făcea zestre celor mai nevoiaşe fete din Câmpulung, care hotărau să se mărite, folosind donaţiile strânse de la enoriaşi.
Localnicii spun că Margareta, mireasa moartă în ziua nunții, le ghidează pe femeile care primesc aici taina cununiei. Cuplurile căsătorite la Biserica Miresei sunt mai trainice.
Doar preotul care slujeşte acum în biserică a unit sute de cupluri. Tatăl Vioricăi Popescu a ajutat la construcţia lăcaşului. Iar fiica lui s-a cununat religios acolo cu soţul de care a fost nedespărţită șase decenii.
Povestea miresei tulbură pe oricine trece pragul bisericii. Se spune că ea este norocul tinerilor căsătoriţi. Aceştia se bucură de viaţa de familie de care Margareta nu a putut să se bucure.
„De când sunt preot aici, am oficiat peste două sute de cununii religioase, însă nu a existat niciodată vreun divorţ. Nu sunt poveşti, oamenii locului povestind că nici înainte nu s-a petrecut vreun divorţ în familiile celor care şi-au unit aici destinele. Locul este binecuvântat deci de Dumnezeu, atât prin îndelungata sa istorie, cât şi prin tragedia miresei ce odihneşte în biserica noastră. Mă tulbură şi pe mine, ca preot, această legendă în care cred adânc, pentru că am avut semne de confirmare. Adevărul este că mireasa le poartă noroc tuturor tinerilor căsătoriţi care trăiesc şi se bucură de viaţa pe care ea nu a mai apucat-o!”, a susținut preotul Marian Diniţoiu, care a specificat că duhul binefăcător al miresei moarte în tragicul accident protejează oamenii acestui loc.
