Fostul premier Victor Ponta a vorbit, miercuri seară, despre modul în care Curtea Constituţională a României ( CCR ) a devenit un jucător politic în ultimii ani.
" CCR a trecut dintr-o parte în alta. Pe vremea lui Augustin Zegrean, CCR adăuga la puterile președintelui. Acum, pe vremea lui Valer Dorneanu, se taie din puterile președintelui", a afirmat, la România TV, Victor Ponta .
Declaraţiile fostului premier vin după ce preşedintele Klaus Iohannis a afirmat, marţi, că nu poate să nu remarce faptul că CCR acționează în aceeași linie cu PSD , anume aceea de a-i amputa şefului statului din puteri. 
"Constat că este o coincidență, care de data aceasta ridică foarte multe întrebări. CCR acum a dat o decizie (privind revocarea Laurei Codruţa Kovesi de la conducerea DNA, n.r.), dar demersul de amputare a atribuțiilor președintelui este unul clar al PSD -ului și nu este de ieri, este pornit de mai de mult. PSD -ul, pentru că nu reușește de atâția ani să dea președintele României, s-au gândit că mai bine taie din atribuțiile președintelui. Eu le spun clar că nu este o soluție", a declarat Klaus Iohannis , la Palatul Cotroceni.
