Deputații PSD au fost convocați, marți, la o ședință pentru a discuta despre nemulțumirile din partid, potrivit unor surse citate de Realitatea Tv. Această ședința are loc în contextul în care PSD și ALDE au pierdut deja majoritatea parlamentară în Camera Deputatilor, iar Victor Ponta se află în discuții și cu alți aleși de la PSD . 
Într-o intervenție telefonică pentru Știrile B1 TV, fostul președinte Traian Băsescu a declarat că este greu de spus dacă este posibilă o nouă majoritate parlamentară fără PSD . 
”Trebuie să ne dăm seama ce comandamente are Victor Ponta . Eu știu că și Dragnea, și Victor Ponta doi indivizi fără caracter, în primul rând. Uitați-vă cum se derulează disputa dintre ei. Doi oameni de o calitate absolut jenantă, dar îmi este foarte greu să cred că Victor Ponta a purces la spargerea PSD numai din ambiții personale. În mod cert, este ceva mai mult. El are niște garanții și trebuie să vedem de unde”, a declarat Băsescu. 
Întrebat dacă poate fi partidul lui Victor Ponta un partener politic pentru PMP , fostul președinte a răspuns: ”Pentru PMP , categoric, nu. Victor Ponta este un om de o calitate cel puțin la fel de joasă ca și Dragnea. Sunt doi oameni de proastă calitate, fără caracter, gata să vândă orice pentru ambițiile lor, inclusiv partidul, deci sunt doi ambițioși fără caracter și, ce-i drept și fără prea multă minte”. 
Totodată, liderul PMP susține că nu este posibil ca partidul lui Victor Ponta să susțină o moțiune de cenzură în acest moment.
”Nu cred că, în momentul de față, gruparea lui Victor Ponta se va angrena în susținerea unei moțiuni. Pe de altă parte, este clar că opoziția va trebui să depună o moțiune. Important ar fi să nu mai fim bătuți iar cu 100 de voturi diferență. Dacă nu o câștigăm, măcar să fim pe udeva pe acolo, la limită. PNL trebuie să-și asume negocierea cu UDMR, cu grupul minorităților, cu parlamentarii independenți”, a mai spus Traian Băsescu. 
