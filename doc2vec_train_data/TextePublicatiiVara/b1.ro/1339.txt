Parlamentul European şi statele membre ale Uniunii Europene au ajuns, marți seară, la un acord preliminar cu privire la limitarea costului apelurilor telefonice efectuate dintr-o ţară membră în alta.
Astfel, cetățenii Uniunii Europene vor avea acces la o reţea de 5G până în 2020 şi vor vedea limitate costurile apelurilor lor internaţionale.
„Parlamentul şi Consiliul (co-legislatorii UE) au convenit provizoriu asupra unei reforme a normelor UE în domeniul telecomunicaţiilor care urmăreşte să stimuleze investiţiile necesare pentru a asigura disponibilitatea conectivităţii 5G pentru toţi cetăţenii UE până în 2020, să sporească protecţia utilizatorilor şi să introducă un plafon pentru taxele disproporţionate între ţările UE”, se arată în comunicatul Parlamentului European.
În urma acordului, taxele pentru apelurile intra-UE sunt limitate la 19 cenţi pentru apeluri telefonice şi 6 cenţi pentru mesaje text, scrie Adevărul.ro.
