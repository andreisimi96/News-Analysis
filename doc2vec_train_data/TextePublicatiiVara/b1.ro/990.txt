Foto: PRO TV Eveniment
Un inginer de 36 de ani a reuşit să stabilească în Giurgiu un precedent nedorit: este primul individ acuzat că a furat o maşină din faţa unei benzinării, în timp ce şoferul era la cumpărături, iar soţia îl aştepta pe scaunul din dreapta. Ar fi ameninţat-o pe femeie cu o armă albă, aceasta a coborât speriată, iar el a pornit în grabă. După o cursă de 80 de kilometri, a fost prins de agentul Gogoașe, aflat la volanul unei modeste Dacii.
“La cât de veche este, tremura din toate încheieturile la 140 de kilometri la oră, în timp ce hoțul fugea cu 170. Am rulat cu 140 cu Dacia Logan 2006, mult prea mult pentru ea şi pentru cei 135.000 de km. Putea să fie un pericol”, a povestit polițistul, citat de stirileprotv.ro.
Vigilent, Gogoașe a tras șase focuri de armă în roți. Când a fost arestat, suspectul a susţinut printre lacrimi că regretă fapta şi că nu ştie nici măcar în ce localitate se afla când a fost pus la pământ şi încătuşat. Nu-şi aminteşte cum a ajuns acolo, pentru că băuse foarte mult, dar că la un moment dat s-a gândit că s-ar plimba cu maşina. Și cum nu avea una, a împrumutat. Bărbatul este arestat preventiv pentru 30 de zile.
