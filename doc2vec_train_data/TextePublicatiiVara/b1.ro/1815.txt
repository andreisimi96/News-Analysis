După ce a a reuşit să scoată aproximativ 150.000 de oameni în stradă, Liviu Dragnea nu mai are nicio rezervă şi vorbeşte deschis că se va recurge la suspendarea lui Klaus Iohannis dacă nu va pune în aplicare revocarea lui Kovesi precum a cerut Curtea Constituţională.
„Noi am spus că noi suntem hotărâți să mergem până la capăt și pe legile justiției și cu respectarea CCR. Nu știu ce va face, dar dacă va face greșeala fatală să nu pună în aplicare o decizie CCR, se va face de râs peste tot în lume. Nu mă interesează că e Kovesi, putea fi Lazăr. Nu putem sta cu mâinile în sân. Nu putem lăsa ca o decizie CCR să nu fie aplicată, vom face tot ce ne stă în puțință. Se poate ajunge la orice. Dacă ne tot provocă, noi am arătat că răspundem la toate provocările. Dacă acest om înțelege că e prizonierul statului paralel, e problema lui (...) Dacă domnul președinte încalcă Constituția. Nu suntem un partid fără personalitate. Situația în care s-a ajuns, nivelul în care au ajuns aceste abuzuri, nu ne mai dă niciun grad de libertate. După ce a văzut mitingul de aseară i se mai pare caraghios? Mai râde, era râsul lui? Dacă consideră că acest miting e de râs”, a afirmat Liviu Dragnea , la Antena 3.
Până la acest moment, Liviu Dragnea a ezitat în a vorbi de suspendarea lui Iohannis, afirmând că nu vrea să stârnească un conflict şi că aşteaptă să vadă decizia lui Klaus Iohannis după ce apare motivaţia deciziei Curţii Constituţionale.
