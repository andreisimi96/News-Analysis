Foto: Dorin Chirtoacă / Facebook Externe
Zi importantă pentru locuitorii din Chişinău.
În Capitala Republicii Moldova are loc, duminică, cel de-al doilea tur al alegerilor anticipate pentru funcţia de primar general.
Oficial, sunt aşteptaţi la urne aproximativ 632.000 de alegători.
În turulal doilea al alegerilor se înfruntă reprezentantul Partidului Socialiştilor (prorus), Ion Ceban , şi liderul Partidului "Platformei Demnitate şi Adevar" (PPDA), Andrei Năstase, acesta din urmă fiind susţinut de mai multe partide pro-europene de opoziţie, scrie Agerpres.
Printre primii care au votat duminică dimineaţă a fost şi fostul edil al municipiului Chişinău, liberalul Dorin Chirtoacă. 
"Am votat, cum se spune pe româneşte, pentru că îmi pasă şi asta îi indemn pe toţi locuitorii Chişinăului - să iasă din casă, dacă le pasă! Doar aşa putem vorbi despre continuarea dezvoltării Chişinăului, a proiectelor începute. Doar aşa putem vorbi despre faptul că locuitorii îşi au primarul lor, unul ales anume prin participare la votare", a afirmat Chirtoacă, la ieşirea de la urne.
Alegerile anticipate vin după ce fostul Dorin Chirtoacă a demisionat la 16 februarie. Anterior, el fusese cercetat într-un dosar de presupusă corupţie şi suspendat din funcţie în iunie 2017. Dorin Chirtoacă neagă acuzaţiile care i se aduc şi califică dosarul intentat împotriva sa drept unul "fabricat şi motivat politic". 
Până la ora 13.00, prezenţa la urne a fost de 18,23%, ceea ce înseamnă că aproximativ 115.000 de locuitori ai municipiului Chişinău şi-au exercitat dreptul la vot.
Prezenţa la vot este, astfel, cu aproximativ jumătate de procent mai mare decât în primul tur, desfăşurat pe 20 mai.
Cei mai activi sunt alegătorii cu vârste cuprinse între 56 şi 70 de ani, iar cei mai pasivi sunt tinerii cu vârste între 18 şi 25 de ani.
(Sursa video: Dorin Chirtoacă / Facebook)
