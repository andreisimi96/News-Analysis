Sentinţă definitivă şi fără precedent dată de Curtea de Apel Timişoara! Trei angajaţi din Arad ai Poştei Române vor plăti din propriul buzunar, cu dobândă, cei 385.900 de lei furați în urmă cu patru ani din mașina de serviciu lăsată nesupravegheată, potrivit Aradon .
Instanţa s-a pronunțat în cazul celor trei angajați trimiși în judecată pentru neglijență în serviciu, după ce au lăsat nesupravegheată autospeciala în care se aflau zeci de saci cu bani destinați plății pensiilor, fiind furată o sumă mare de bani.
În februarie 2018, cei trei au fost condamnați în primă instanță, la Judecătoria Arad, la câte doi ani de închisoare cu suspendare și plata în solidar a prejudiciului cauzat Poștei Române, adică suma de 385.900 de lei furată de hoții rămași nedescoperiți. Sentința judecătorilor arădeni fusese atacată de doi dintre inculpați, dar și de Poșta Română, iar cauza a ajuns pe rolul Curții de Apel Timișoara.
Judecătorii au respins ca nefondate apelurile declarate de inculpaţii Lupşa Ilie şi Lazăr Maria Cristina și a admis apelul declarat de Compania Naţională Poşta Română SA, care a obținut în plus dreptul la dobândă pentru suma care reprezintă prejudiciu.
Instanța a menținut în rest sentința inițială, respectiv condamnare a la doi ani de închisoare cu suspendare, cu termen de supraveghere de trei ani, precum și interzicerea unor drepturi.
În ianuarie 2014, un autoturism al Poștei fusese lăsat nesupravegheat în fața oficiului situat la Gara Arad. Tocmai se încărcaseră zeci de saci cu bani destinați plății pensiilor. Au dispărut 38 de saci, cu suma de 385.900 lei. În urma furtului, șoferul, agentul de transport valori și oficiantul superior responsabil au fost cercetați penal pentru neglijență în serviciu.
Anchetatorii declarau, la vremea respectivă, că autospeciala Poştei era dotată cu un seif, conform reglementărilor legale privind transportul de valori, dar angajații nu ar fi pus sacii în interior, ci pe seif. Şoferul le relatase poliţiştilor că a încuiat maşina din telecomandă, de la distanţă, însă nu a verificat dacă sistemul de închidere centralizată a primit comanda și dacă uşile maşinii erau asigurate.
Imediat după ce furtul a fost sesizat, polițiștii au organizat filtre în tot județul, însă autorii furtului nu au fost prinși până în prezent.
