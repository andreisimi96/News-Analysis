Emoţii pentru liderii PSD cu câteva ore înainte de mitingul din Piaţa Victoriei! Unii lideri locali susţin că numărul de participanţi va fi sub cel aşteptat.
Dacă inițial s-a vorbit de 1 milion de persoane la mitingul PSD , ulterior cifra a tot scăzut la 500.000, apoi la 400.00 și în final autorizația a fost cerută pentru 200-250 de mii de persoane, sâmbătă unii lideri PSD spuneau în discuțiile private că 100.000 de mii de persoane e mai mult o dorință și că 50-70 de mii de persoane ar fi cifra corect, scrie stiripesurse.ro.
”Organizațiile aduc cât pot de mulți oameni, însă cu mult mai puțin decât au raportat inițial. De exemplu Doljul a raportat că aduce 10 mii și dacă vin 5 mii e foarte bine. Toate organizațiile sunt cu 50-60% sub ceea ce și-au propus inițial”, afirmat sub protecţia anonimatului unul din liderii PSD implicați în organizarea mitingului pentru sursa menţionată.
”Am raportat cu toții că aducem miile că era de porc să spun că nu poți. Am raportat pentru că hârtia suportă orice. Toți am crezut până în ultimul moment că nu se mai ține pentru că ne facem de baftă. Protestezi împotriva a ce din moment ce ai guvernarea. Suntem de bafta Europei... dar mă rog. Bifăm și plecăm și cu asta basta. Să nu cumva să ma citezi cu nume și prenume că mă belește Sultanu”, a încheiat liderul PSD .
Iar aici ar putea interveni o problemă şi mai mare dacă vremea nu va ţine cu liderii PSD , iar cei care vor să se alăture din Bucureşti celor aduşi din ţară vor fi speriaţi de o ploaie mai puternică.
