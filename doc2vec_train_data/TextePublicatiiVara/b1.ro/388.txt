Proprietarii maşinilor care merg cu motorină au serioase motive de îngrijorare.
Tot mai multe ţări vest europene au impus sau intenţionează să impună restricţii pentru maşinile care merg cu motorină. 
Comisia Europeană ar putea sesiza Curtea Europeană de Justiţie în cazul României şi pentru alte 8 ţări din UE, din cauza poluării. 
Germania a decis, luna aceasta, că primăriile a două oraşe ale ţării pot impune interdicţii de circulaţie pentru maşinile diesel, ceea ce ar putea crea un precedent şi pentru celelalte state europene. 
Din numărul total de 6 milioane de autoturisme din România, aproape jumătate au motor diesel.
Principalul motiv pentru care românii aleg maşini diesel e consumul redus, scrie digi24.ro. Problema este că noxele emise de acestea sunt extrem de poluante. 
"Aceste particule sunt de fapt niste molecule de carbon cu un înveliş de hidrocarburi aromatice şi oxizi metalici. Şi acestea s-a demonstrat faptul că au potenţial cancerigen", afirmă Cristian Bucur, director tehnic RAR . Acesta este şi motivul pentru care Executivul comunitar se gândeşte serios să ia măsuri pentru a reduce numărul maşinilor care dăunează mediului.
"Nu cred că va exista o interzicere totală şi bruscă a acestor vehicule", consideră Cristian Bucur.
Roma a anunţat deja că va interzice maşinile diesel în 2024.
În Londra , şoferii maşinilor diesel mai vechi de 11 ani trebuie să plătească o taxă suplimentară. Parisul vrea şi el să interzică circulația mașinilor diesel înregistrate înainte de 2005.
Madrid ul şi Atena au anunţat că intenţionează să interzică accesul automobilelor diesel începând din 2025.
