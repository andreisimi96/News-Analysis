Țuica din rumeguș ar putea fi o bună alternativă pentru țuica de pufoaică. Numai că nu o fac românii ci japonezii, cercetătorii din Țara Soarelui Răsare reușind deja să fabrice alcool din lemn. Produsul mai are însă nevoie de testare până ce va fi lansat pe piață.
Cercetătorii japonezi au lucrat la o metodă prietenoasă cu mediul pentru a face combustibil din lemn, încă din 2009. Combustibilul lichid a fost fabricat prin procedee chimice complicate și adaos de aditivi alimentari dar… japonezii au mai făcut în acel moment o descoperire.
Rumegușul folosit pentru fabricarea combustibilului era la fel de bun și pentru fabricarea alcoolului!
Japonezii pun la fermentat rumeguș cu apă, drojdie și enzime, iar după zece zile obțin lichidul magic, arată Digi24. Gustul diferă în funcție de materialul folosit, respectiv lemn de cireș, de cedru și de mesteacăn. În cadrul experimentului, japonezii au obținut din 4 kilograme de rumeguș de cedru aproape 4 litri de alcool de 15 grade.
