Un bărbat a vrut să intre înarmat în Judecătoria Iași spunând că vrea să omoare un polițist sau un jandarm pentru a-și face dreptate.
Bărbatul avea asupra sa un cuțit și o bară metalică și refuzase să se supună controlului jandarmilor, potrivit Hotnews.
Astfel, ieșeanul a fost dus la sediul Secţiei III de Poliţie din Iaşi unde a fost amendat și i s-a deschis dosar penal pentru tulburarea ordinii şi liniştii publice.
„Persoana în cauză era înarmată cu un cuţit cu lungimea de 24 cm şi o bară metalică, transformată într-un baston cu lungimea de 40 cm. Aceasta a refuzat să se supună controlului antiterorist efectuat de jandarmi şi a devenit recalcitrantă, începând să ameninţe că vrea să îşi facă dreptate şi să omoare un poliţist sau un jandarm. Atragem atenţia că regulile de acces în instanţă sunt restrictive, fiind interzis accesul persoanelor care au asupra lor arme, muniţii, materiale explozibile sau inflamabile, substanţe toxice ori alte asemenea materiale sau mijloace periculoase care pot fi folosite ca arme”, a transmis judecătorul Cristina Vîlcu.
