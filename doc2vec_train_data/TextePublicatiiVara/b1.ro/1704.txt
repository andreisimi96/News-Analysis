Simona Halep a atras atenţia presei după ce vineri a ales ca în loc să se antreneze pentru finala cu Sloane Stephens, a ales să se ducă să urmărească meciul lui Rafael Nadal din semifinale împotriva lui Juan Martin del Potro.
"Numărul unu mondial uitându-se la numărul unu mondial", au scris cei de la Roland Garros pe contul oficial de Twitter.
Halep a urmărit extrem de concentrată felul în care joacă pe zgură Rafael Nadal , câştigător de 10 ori al turneului de la Roland Garros. Horia Tecău susţine că sportiva alege să facă acest lucru pentru a se motiva.
"Simonei îi face bine când merge pe teren, merge să se uite la Nadal, se motivează văzând determinarea lui Nadal și efortul pe care îl depune, atitudinea lui", a declarat Horia Tecău la Digi Sport.
Tecău, câştigător de Grand Slam la dublu la Wimbledon şi US Open, susţine că a sosit timpul ca Halep să spargă gheaţa şi să îşi treacă în palmares un trofeu major.
"Simona era favorită și anul trecut, cred că acum are mai multă experiență, a călit-o finala de anul trecut, nu cred că va mai ajunge niciodată în acea situație. E mai puternică acum, ne-a demonstrat asta și a demonstrat și singură, cred că își dorește foarte mult și cred că mâine (sâmbătă - n.r.) va rămâne concentrată de la primul punct până la ultimul și va avea o atitudine bună, acea atitudine de care ai nevoie într-o finală de Grand Slam”, a declarat Horia Tecău.
Acesta susţine că stilul de joc al lui Sloane Stephens este foarte asemănătăr cu cel al Jelenei Ostapenko, cea care a învins-o anul trecut pe Halep în finală.
„Să știți că stilul de joc al lui Sloane Stephens este foarte apropiat de cel al lui Ostapenko. Stephens joacă la multe multe lovituri câștigătoare, joacă agresiv, prin asta câștigă. Simona trebuie să se apere foarte bine, dar cea mai bună apărare e atacul, trebuie să intre în teren, să ia mingea devreme, să o miște mult pe Stephens, care nu se mișcă bine, nu se mișcă la fel de bine ca ea”, sunt sfaturile pe care le are Horia Tecău pentru Simona Halep .
Finala dintre Simona Halep şi Sloane Stephens are loc sâmbătă de la ora 16.
