Președintele american Donald Trump ar fi declarat în fața liderilor Grupul ţărilor puternic industrializate (G7) că regiunea Crimeea aparține Rusiei pentru că oamenii care locuiesc acolo vorbesc limba rusă, potrivit unor surse citate de site-urile Buzzfeed News şi Axios.com, informează Mediafax. 
Dezvăluirea a fost făcută, sub protecția anonimatului, de doi diplomați care au fost prezenți la întrevederea din cadrul summit-ului G7 din Quebec. Aceștia au afirmat că după ce liderii prezenți i-au spus că regiunea ucraineană Crimeea a fost anexată de Federația Rusă, Trump ar fi replicat că provincia aparține Rusiei. 
Moscova a anexat regiunea Crimeea în anul 2014, gest în urma căruia și-a atras sancțiuni internaționale și a fost exclusă din G8. 
