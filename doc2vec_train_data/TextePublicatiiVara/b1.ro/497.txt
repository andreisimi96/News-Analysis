Foto: Inquam Photos / Octav Ganea Eveniment
Reacţie incredibilă a comandantului Jandarmeriei Române, Sebastian Cucoş, în timpul protestelor de miercuri seară din Piaţa Victoriei din Capitală.
Aproximativ 1.000 de persoane au protestat în faţa Guvernului după decizia Curţii Constituţionale a României ( CCR ) în cazul şefei DNA , Laura Codruţa Kovesi .
Sebastian Cucoş a discutat cu câţiva protestatari, care l-au acuzat că primeşte ordin de la ministrul de Interne, Carmen Dan, să îi amendeze pe oamenii din Piaţa Victoriei şi i-au cerut să înceteze cu seria de amenzi abuzive. 
Unul dintre manifestanţi i-a reproşat şefului Jandarmeriei că forţele de ordine îi „vânează” pe protestatari, amintind de un moment în care abia ajunsese în Piaţa Victoriei şi a auzit în casca unui jandarmi numele său, relatează news.ro.
„Este normal să fim vânaţi? Să fim amendaţi pe nedrept pe bandă rulantă? (...) Terminaţi cu abuzurile astea”, a spus protestatarul.
În replică, Sebastian Cucoş a explicat că nu există un asemenea ordin şi a subliniat că el nu are autoritate asupra forţelor de ordine în ceea ce priveşte amenzile şi nu le poate spune acestora pe cine să amendeze şi pe cine nu. 
Şeful Jandarmeriei a arătat spre Piaţa Victoriei şi le-a spus manifestanţilor că România este singura ţară în care se protestează în acest mod, referindu-se la blocarea unei întregi intersecţii, precum şi la repetatele conflicte între jandarmi şi protestatari.
„Cu siguranţă se blochează toată zona asta. Ce înseamnă libertatea persoanei de la o parte la alta? Suntem singura ţară din Europa în care dumneavoastră manifestaţi aşa. Uitaţi-vă aici, oamenii ăştia pot trece pe aici?”, a spus Cucoş.
(Foto: Inquam Photos / Octav Ganea)
La un moment dat, câţiva protestatari s-au aşezat pe trotuarul din faţa Guvernului, iar jandarmii le-au explicat că nu pot sta acolo.
Deşi a existat riscul ca mulţimea să devină violentă, oamenii s-au ridicat, după mai multe minute, şi au intrat în mulţimea din intersecţie, după cordonul de jandarmi.
Oamenii care au ieşit în stradă, miercuri, în Piaţa Victoriei, după ce Curtea Constituţională a cerut preşedintelui să o revoce pe şefa DNA , au cerut demisia Guvernului şi au scandat „Infractorii”, „Hoţii”, afişând un banner cu sigla PSD pe care era scris „Reducem democraţia în România”, ca aluzie la gafa premierului Dăncilă privind reducerea birocraţiei.
