Foto: evasile.com Eveniment
Băiețelul de trei ani care a murit după ce a mâncat shaorma, probabil, ar fi trăit dacă era tratat la timp, este concluzia la care s-a ajuns în urma analizelor de sânge. 
Potrivit testelor de sânge la care au fost supuși părinții, aceștia nu aveau în organism bacterii periculoase, astfel că, cel mai probabil, băiețelul ar fi fost salvat dacă nu ar fi ajuns la spital cu întârziere, informează Știrile Pro Tv. 
Timp de opt ore, copilul și părinții lui, care aveau simptome de toxiinfecţie alimentară, au fost consultați acasă de doi medici de pe salvare. Ulterior,  au ajuns la spitalul din Balș cu o ambulanță care i-a preluat la aproape cinci ore după ce a fost chemată. Între timp, copilul ajunsese să fie deshidratat sever, a făcut stop cardiac și nu a mai putut fi salvat. 
Părinții lui și-au revenit însă după ce li s-au făcut perfuzii de hidratare. 
”Pierderile de lichide sunt inerente şi la un copil sănătos, cu atât mai mult cu cât e bolnav, şi pierderile sunt mai rapide. Timpul este esenţial în orice urgenţă! Probabilităţile de a face ceva fără urmări sunt extrem de mici”, a explicat medicul pediatru Mihai Craiu.
Sursa infecției celor trei ar putea însă să rămână necunoscută, în condițiile în care probele de la shaormeria de unde au mâncat cei trei au fost preluate foarte târziu. 
Citeşte mai multe despre:   Bucuresti
