Ministerul român al Afacerilor Externe a transmis luni că Ambasada României la Podgorica urmărește îndeaproape evenimentele legate de accidentul din Muntenegru , în care a fost implicat autocarul naționalei de handbal de plajă. 
"Misiunea diplomatică a întreprins, în regim de urgență, demersuri pe lângă autoritățile locale, în vederea obținerii unor informații suplimentare referitoare la situația persoanelor afectate. În acest scop, o echipă consulară mobilă din cadrul Ambasadei se deplasează în acest moment către locul accidentului. Ambasada nu a fost notificată de către autoritățile locale în legătură cu producerea accidentului, iar la nivelul misiunii diplomatice nu au fost recepționate solicitări de asistență consulară. Ambasada României la Podgorica monitorizează cu prioritate situația și menține legătura cu autoritățile locale, fiind pregătită să acorde asistență consulară", se arată într-un comunicat al MAE , citat de Știripesurse.ro. 
Un TIR a intrat în autocarul în care se afla naționala de juniori a României de handbal de plajă. În autocar erau memebrii lotului feminin şi ai celui masculin care se întorceau în țară după ce au participat, între 28 iunie – 2 iulie, la Campionatul Europen de handbal pe plajă, la Ulcinj, în Muntenegru .
