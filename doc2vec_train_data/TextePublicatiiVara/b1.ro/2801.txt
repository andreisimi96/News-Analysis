Curtea de Apel Timişoara a decis, în procesul privind palmaresul Universităţii Craiova , că echipa lui Adrian Mititelu , care abia a promovat în Liga a3-a, este continuatoarea Craiovei Maxima şi nu echipa din Liga 1, câştigătoare a Cupei României în acest sezon.
Anunţul a fost făcut de către Adrian Mititelu , pe pagina personală de Facebook. Acesta arată că echipa din Liga 1 este străină de orice activitate fotbalistică a vechiului club Universitatea Craiova , care a funcţionat până în anul 1991.
"Ce a hotărât instanta DEFINITIV astăzi: 1. Palmaresul și Istoria Universității au fost preluate de-alugul timpului de entitățile care au continuat activitatea fotbalistica,implicit Fotbal Club Universitatea Craiova . 2. Clubul sportiv Universitatea de drept public ,condus de Badea, este înființat in anul 1995, ESTE STRAIN DE ACTIVITATEA FOTBALISTICA a vechiului club Universitatea Craiova ce a funcționat pana în anul 1991", a scris Mititelu pe Facebook.
CS U Craiova a reacţionat imediat, printr-un comunicat emis pe site-ul oficial: "Ţinem să precizăm că această hotărâre este cu recurs la Înalta Curte de Casaţie şi Justiţie unde va urma să fie dată decizia finală. Nu în ultimul rând societatea lui Adrian Mititelu înscrisă în Liga a IV-a Dolj nu are nicio calitate în acest dosar. Nu ne-am judecat cu niciuna dintre societăţile lui acestea neavând cum să ridice pretenţii asupra palmaresului istoric, aşa cum de altfel Înalta Curte de Casaţie şi Justiţie a hotărât. Leul este acasă, iar palmaresul nu a plecat niciodată!"
În ziua în care a fost inaugurat "noul Oblemenco", Liga Profesionistă de Fotbal a recunoscut CS U Craiova drept continuatoarea echipei din anii '90. Forul intern a decis ca palmaresul echipei din 1948 până în 1991 să fie acordat echipei din Liga 1. În urmă cu câteva luni, Mititelu a mutat procesul la Timişoara, iar mutarea pare că a fost una câştigătoare.
