Tribunalul Bihor a decis luni să îl condamne pe fostul preşedinte al Consiliului Judeţean Bihor , Alexandru Kiss , la 8 ani de închisoare. Sentinţa nu este definitivă.
Alexandru Kiss a fost din partea UDMR preşedinte al CJ Bihor în 2004 - 2008 şi vicepreşedinte al administraţiei judeţene în perioada 2000-2004. 
Politicianul este acuzat în acest dosar de şapte fapte de corupţie, de la spălare de bani şi abuz în serviciu până la luare de mită şi trafic de influenţă. 
În acelaşi proces, milionarul Beniamin Rus a primit o pedeapsa de 4 ani de închisoare cu executare.
Totodata, Bojtor Vilmos Laszlo, directorul societatii paravan Ariston Distribution Corporation a fost condamnat la 6 ani de închisoare cu executare. 
În cazul inculpaţilor Miklossy Ferenc, Miklossy Ferenc Laszlo şi Gheorghe Ioan Roatis a intervenit prescripţia faptelor.
Reamintim că pe 2 iunie 2015, DNA a informat că în perioada 2003 – 2008, inculpaţii Kiss Alexandru, Bojtor Vilmos Laszlo, Miklossy Ferenc, Miklossy Ferenc Laszlo, Roatiş Gheorghe Ioan, Rus Beniamin fostul patron al Lotus Center, Alexander Mudura, decedat între timp, ar fi conceput mecanisme complexe prin intermediul aceştia ar fi obţinut foloase necuvenite în valoare totală de 4.312.847 euro.
Potrivit procurorilor DNA, 300.000 de euro ar fi venit dinspre firma Keviep, alţi 802.375 de euro dinspre Selina iar alţi 3.210.472.21 euro de la un furnizor de cărbune de import pentru CET Oradea.
Totodată, procurorii anticorupţie au mai estimat că prin îndeplinirea defectuoasă a atribuţiilor de serviciu de către inculpatul Kiss Alexandru-Iosif-Francisc, în cadrul celor două proceduri de vânzare de terenuri pentru cartierul Luceafărul, Consiliul Județean Bihor ar fi fost prejudiciat cu circa 6.126.219 euro.
Astfel că sechestrul asigurator a fost instituit pentru acoperirea sumelor de 4.312.847 euro plus 6.126.219 euro, adică peste 10,4 milioane de euro.
