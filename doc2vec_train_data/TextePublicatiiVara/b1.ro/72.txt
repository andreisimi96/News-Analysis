Scandalul “trădătorilor” care au plecat din PSD și s-au alăturat partidului condus de Victor Ponta și Daniel Constantin are consecințe mult mai grav pentru coaliția de guvernare decât au lăsat social-democrații să se înțeleagă.
În ultimele zile, cinci deputați PSD s-au înscris în Pro România: Marilena Meiroșu, Cătălin Nechifor, Mircea Titus Dobre, Gabriela Podașcă și Nicolae Bănicioiu.
În acest fel, coaliția formată din PSD și ALDE a pierdut majoritatea pe care o deținea în Camera Deputaților, scrie evz.ro.
Coaliția de guvernare are nevoie de 165 de voturi să-și treacă legile prin camera inferioară a Legislativului, dar în prezent nu mai beneficiază decât de 164 de voturi.
După plecările recente din PSD , social-democrații mai au doar 149 de deputați, iar ALDE - 15 deputați.
Astfel, este pentru prima dată de la alegerile parlamentare din decembrie 2016 când PSD și ALDE nu mai dețin, singure, majoritatea necesară adoptării promisiunilor electorale în Camera Deputaților.    
În această situație, Liviu Dragnea și Călin Popescu-Tăriceanu, liderii celor două partide din arcul de guvernare, par obligați să apeleze la sprijinul UDMR și al minorităților naționale pentru a putea să treacă prin camera inferioară măsurile din celebrul “program de guvernare”.
