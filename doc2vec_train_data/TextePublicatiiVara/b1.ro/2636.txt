Unul dintre cei mai experimentați politicieni actuali, Kelemen Hunor, surprinde printr-o declarație care se opune curentului din Coaliție. Astfel, deși crede că Iohannis va reacționa într-un "termen rezonabil" în urma deciziei CCR, președintele UDMR afirmă clar că, teoretic, nu există un termen limită pentru președinte în această speță, scrie News.ro.
Prezent la Arad pentru a participa la un eveniment cultural al comunităţii maghiare, preşedintele UDMR , Kelemen Hunor, a declarat, sâmbătă seară, fiind întrebat de jurnalişti cum vede posibilitatea suspendării preşedintelui Klaus Iohannis , că un astfel de demers nu se justifică în acest moment şi ar fi greşit.
”Eu nu cred că se va ajunge la suspendarea preşedintelui. Despre ceea ce se discută în acest moment eu nu am nimic de comentat, pentru că oficial nimeni nu a iniţiat o procedură de suspendare (...) În acest moment nu văd motive de suspendare a preşedintelui şi ar fi greşeala poate cea mai mare din punct de vedere politic un demers de suspendare în acest moment a preşedintelui Iohannis”, a spus Kelemen Hunor.
Întrebat ce ar trebui să facă preşedintele cu privire la cererea de revocare a şefei DNA, liderul UDMR a declarat: „Decizia Curţii Constituţionale este obligatorie, trebuie respectată. Cei care spun că nu trebuie respectată greşesc enorm de mult, fiindcă omul simplu înţelege că deciziile instanţelor nu trebuie respectate. Curtea Constituţională este o instanţă, că noi am dat o putere extraordinară prin Constituţia din 2003, este adevărat, dar până când există această putere extraordinară, îmi plac sau nu deciziile Curţii Constituţionale, eu trebuie să le respect şi trebuie puse în aplicare. Dar aici, sigur, e un caz special pentru că nu există un termen. Fără respectarea deciziilor instanţelor vom ajunge în anarhie”.
