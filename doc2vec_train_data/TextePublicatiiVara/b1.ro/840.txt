Șeful adjunct de la Poliția rutieră din Alba a tamponat trei mașini, după care a fugit de la fața locului. După o urmărire ca în filme, colegii lui au reușit să-l prindă cu ajutorul oamenilor dintr-un sat, informează B1 TV. În momentul în care a fost prins, polițistul miroasea a alcool și a refuzat etilotestul. 
Polițistul este cercetat de procurori după ce a fugit de la fața locului atunci când a tamponat trei mașini, în Timișoara. În plus, acesta a refuzat să sufle în aparatul etilotest și s-a ales cu dosar penal pentru refuz de recoltare a probelor biologice. 
Bărbatul a fugit de la locul accidentului, ulterior fiind văzut în localitatea Covaci de niște localnici. Potrivit acestora, mașina lui era avariată, iar el conducea haotic.
Oamenii au încercat să-l oprească, apoi au plecat pe urmele lui prin localitate. După ce au sunat la numărul de urgență 112, un alt echipaj de la Rutieră a reușit să îl oprească pe polițistul fugar chiar la ieșirea din localitate. 
Astfel, pe numele acestuia a fost deschis un dosar penal, iar polițistul este cercetat în stare de libertate.
