Liderul europarlamentarilor PSD, Dan Nica, lansează un atac devastator la adresa președintelui Klaus Iohannis, precizând că prin tergiversarea aplicării deciziei CCR referitoare la revocarea din funcție a șefei DNA devine tot mai mult un președinte neconstituțional.
”Prin tergiversarea aplicării deciziei CCR Iohannis devine tot mai mult un președinte neconstituțional. Tergiversările Președintelui sunt complet nejustificate, iar fiecare zi care trece fără ca acesta să aplice decizia CCR îl apropie mai mult de statutul de președinte neconstituțional. Refuzul său ar genera consecințe grave atât în plan intern, cât și european. Un astfel de demers ar scoate România de pe harta țărilor cu democrații consolidate! Președintele ne spune, practic, că orice decizie a unei instanțe de judecată din România poate fi pusă în discuție, în loc să fie executată. Este un gest iresponsabil și un act de agresiune la adresa ordinii constituționale a României”, a declarat, potrivit unui comunicat de presă al PSD, Dan Nica, potrivit Mediafax.
Liderul europarlamentarilor PSD mai susține că ideea declanșării unei dezbateri publice pe tema deciziei CCR este un nonsens, de vreme ce Curtea este singura instituție abilitată să stabilească interpretarea corectă a Legii fundamentale.
”Deciziile Curții nu pot face obiectul dezbaterilor publice. Deciziile CCR se execută! Cum să dezbați ceva ce este definitiv și irevocabil conform legii? Ne aflăm în fața unui precedent extrem de periculos, prin care însuși Președintele țării îndeamnă la nesupunerea în fața legilor și instanțelor judecătorești, doar pentru că o decizie nu este pe placul său”, a adăugat Dan Nica.
