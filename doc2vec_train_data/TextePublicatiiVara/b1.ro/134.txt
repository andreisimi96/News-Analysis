Violonistul David Garett a anunțat amânarea concertelor la București, din cauza unor probleme de sănătate.
Artistul urma să susțină două concerte la București pe 8 și 9 iunie, însă au fost reprogramate pe 13 și 14 septembrie.
Evenimentele aveau deja un grad de ocupare de 95%.
„Mă simt mai bine acum, dar, din păcate, recuperarea completă durează mai mult decât mă așteptam. Cu toate că prognosticul medicilor este încurajator și se așteaptă la o recuperare deplină, din păcate, nu îmi permit încă să susțin spectacole. În momentul de față, cel mai important lucru este să am grijă de mine și de recuperarea mea completă din punct de vedere fizic indiferent de cât timp este necesar. Deși mă simt mai bine, din păcate acest lucru înseamnă de asemenea și anularea mai multor concerte. Întrucât am primit foarte multe mesaje și urări de însănătoșire grabnică, vreau să vă spun că apreciez înțelegerea dumneavoastră și vă mulțumesc încă o dată pentru cuvintele de susținere și pline de afecțiune. Îmi dați o putere extraordinară și mă ajutați să trec prin aceste momente dificile. Aștept cu nerăbdare să vă revăd în curând la unul dintre concertele anunțate”, a declarat violonistul.
