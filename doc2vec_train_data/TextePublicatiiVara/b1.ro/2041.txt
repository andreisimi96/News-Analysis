O tânără româncă a fost ucisă cu sânge rece într-un parc din Germania . Iuliana Elena R, o adolescentă de doar 15 ani, a fost înjunghiată mortal într-un parc din Viersen , un oraș din apropiere de Düsseldorf , de un bărbat de origine turcă.
Agresorul, în vârstă de 25 de ani, s-a predat luni seară, după ce, iniţial, a evitat un control al Poliţiei. Potrivit anchetatorilor germani, el era cunoscut autorităților care investighează acum dacă exista vreo legătură între suspect și victimă.
Românca înjunghiată a fost transportată la spital, însă a decedat în ambulanţă ca urmare a rănilor suferite. Nu este clar dacă aceasta avea dublă cetăţenie, informează postul Deutsche Welle, citat de Agerpres.ro .
Potrivit informaţiilor, înainte de a se prăbuşi ea s-ar fi adresat în limba germană persoanelor fără adăpost din parc şi le-ar fi spus ''Mor, mor''. Martorii au anunţat poliţia imediat.
"Ceea ce s-a întâmplat astăzi în Viersen este şocant. Sunt profund afectat de faptul că o tânără a fost atacată mortal într-un parc public", a declarat ministrul de Interne al landului Renania de Nord-Westfalia, Herbert Reul.
Parcul este considerat de localnici o zonă bine îngrijită şi sigură, conform tabloidului german Bild. Însă zona în care a fost găsit cadavrul ar fi frecventată de persoane fără adăpost care consumă băuturi alcoolice. Potrivit martorilor, adolescenta părea bine îngrijită şi nu ar fi consumat alcool.
