Opt restaurante din localitatea Eforie , județul Constanța, au fost închise temporar de reprezentanţii Comisariatului Judeţean pentru Protecţia Consumatorilor care au dat amenzi în valoare de 70.000 de lei.
Totodată, peste 100 de kilograme de produse preparate au fost retrase de la comercializare şi distruse.
La sfârşitul săptămânii trecute a fost efectuată o acţiune de control în localitatea Eforie , fiind verificate mai multe unităţi de alimentaţie publică, printre care restaurante, terase şi fast-food-uri, a declarat, marți, Horia Constantinescu, șeful Comisariatului Judeţean pentru Protecţia Consumatorilor (CJPC) Constanţa.
Echipele de control au descoperit la un restaurant mai multe ciorbe preparate cu o zi înaintea efectuării verificării, fiind socotite produse nesigure pentru consumatori de către comisarii CJPC în condiţiile în care legislaţia în domeniu prevede ca mâncarea în unităţile de alimentaţie publică să fie preparată în aceeaşi zi.
Totodată, la un alt restaurant echipele de control au descoperit că legumele erau procesate în aer liber, lucru considerat periculos pentru consumatori,  iar vasele folosite nu erau potrivite pentru alimentaţie publică, având adâncituri în care se poate dezvolta câmp bacteriologic.
Horia Constantinescu  a mai afirmat că s-a descoperit că la mai multe unităţii de tip fast food mâncarea preparată era ţinută în condiţii improprii, fiind neacoperită  şi la temperaturi nepotrivite. Șeful CJPC Constanţa a precizat că în urma controlului au fost găsite ustensile murdare şi produse care erau depozitate în spaţii neigienizate, scrie Hotnews.ro.
