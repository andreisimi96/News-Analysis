Carina Țurcan, cetățeanca din Republica Moldova care a fost arestată la Moscova sub acuzația de spionaj în favoarea României, ar fi deținut informații privind securitatea energetică a Rusiei, susțin surse apropriate de Inter RAO în contextul anchetei de spionaj.
În plus, agenția de propagandă apropriată de Kremlin, Sputnik, susține că aceasta ar fi lucrat și pentru USAID (Agenţia SUA de Dezvoltare) – mai precis, la Centrul pentru Reforme în Dreptul Comercial al USAID – care ar fi de fapt o agentură americană de spionaj.
Ancheta este mai complexă mai ales că acesta, prin prisma funcției pe care o ocupa în cadrul companiei energetice ruse Inter RAO, era apropriat și de un personaj extrem de importat în cercul președintelui rus Vladimir Putin.
Sursele RBK susțin că Țurcan era apropriată de Boris Kovalciuk, patronul companiei Inter RAO. Acesta este un personaj controversat cu legături până la cel mai înalt nivel în Rusia .
Conform Reuters, Kovalciuk a fost asistentul lui Dmitri Medvedev înainte ca acesta să ajungă președinte al Rusiei în 2008 și, în plus, este fiul unui oligarh din anturajul lui Vladimir Putin, Iuri Kovalciuk.
Iuri Kovalciuk este în topul celor mai bogați cetățeni ruși, cu o avere estimată între 1 și 2 miliarde de dolari, avere făcută în domeniul bancar și telecom. Acesta a fost printre primii ruși puși pe lista de sancțiuni de către Statele Unite în 2014 după anexarea Crimeei. 
În acel moment, Departamentul Trezoreriei din Statele Unite susținea că Iuri Kovalciuk "este bancherul personal pentru înalţii oficiali ai Federaţiei Ruse, inclusiv Putin. E un consilier apropiat al preşedintelui Putin şi se spune despre el că e unul dintre „casierii” săi".
Mai concret, Iuri Kovalciuk este directorul şi principalul acţionar al Rossia Bank, unde îşi ţine banii Putin însuşi, dar şi mulţi apropiaţi ai săi. A fost, de altfel, prima bancă rusească sancţionată de Statele Unite în 2014, Trezoreria declarând-o „banca personală a înalţilor oficiali din Federaţia Rusă”.
Carina Țurcan a fost reținută de către serviciul secret FSB pe 15 iunie, după ce aceștia i-au monitorizat activitățile și contactele timp îndelungat. Ancheta a fost condusă de agenţii departamentului de Securitate Economică, spun sursele RBK, iar Ţurcan ar fi divulgat informaţii cu caracter de secret de stat serviciilor din mai multe state străine, printre care şi România.
