Ministrul Justiției, Tudorel Toader, a salutat decizia Curții Constituționale privind revocarea lui Kovesi din fruntea DNA numindu-o drept "o revenire la normalitate".
Acesta a acuzat că cei care acum contestă această decizie și invită la nerespectarea ei o fac fie din necunoaștere, fie din anumite interese.
"Cine susţine altceva decât ce stipulează decizia CCR o face ori din necunoaştere, ori din interese. Când pledam la CCR, am văzut reprezentanta preşedintelui care susţine că preşedintele a emis un act administrativ. Preşedintele nu emite acte cu caracter administrativ şi nu se poate adresa instanţei de contencios administrativ. Constituţia nu poate să trimită litigiul la cel mai înalt nivel la contenciosul administrativ, la un judecător care să tranşeze litigiul", a declarat Tudorel Toader la Antena 3.
Tudorel Toader a anticipat și decizia lui Iohannis în privinţa lui Koves afirmând că va respecta decizia CCR care îl obligă să semneze decretul de revocare a şefei DNA.
"Mă aştept să o respecte. Noi avem un comunicat care nu produce efecte. Efect juridic se va produce din momentul în care decizia motivată se va publica în Monitorul Oficial. Din momentul acesta, se naşte obligaţia preşedintelui de a respecta decizia. Eu nu cred că preşedintele nu va da curs deciziei CCR", a declarat Tudorel Toader.
