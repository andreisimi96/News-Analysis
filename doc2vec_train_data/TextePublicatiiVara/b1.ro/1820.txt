O delegaţie a Comisiei de la Veneţia vine luni la Bucureşti într-o vizită de două zile având ca temă modificările la legile Justiţiei. Programul delegaţiei include întâlniri cu preşedintele Klaus Iohannis , cu ministrul Justiţiei, cu reprezentanţi ai DNA, Parchetului General, CSM, ICCJ, dar şi cu parlamentari din Comisia Iordache şi cu organizaţiile magistraţilor, scrie Agerpres .
Ministrul Justiţiei, Tudorel Toader, anunţa că se va întâlni cu delegaţia Comisiei de la Veneţia de la ora 8.00 şi vor discuta despre ”subiecte de actualitate”, între care modificările legilor Justiţiei şi ale Codurilor penale. De asemenea, Tudorel Toader declara, vineri, că se va întâlni cu delegaţia în calitate de ministru, nu de membru al Comisiei de la Veneţia, din care face parte din mai 2004.
Preşedintele României, cât şi Comitetul de Monitorizare al Adunării Parlamentare a Consiliului Europei au solicitat punctul de vedere al Comisiei de la Veneţia cu privire la cele trei proiecte de lege aflate în dezbaterea oficialilor români.
Preşedintele Klaus Iohannis a anunţat, în 2 mai, că trimite la Curtea Constituţională întregul pachet al legilor justiţiei şi sesizează Comisia de la Veneţia, adresând şi un apel CCR să nu se grăbească şi să conlucreze cu organismul european. Preşedintele spunea că, după ce Curtea Constituţională se va exprima asupra actelor normative, va face o nouă analiză a legilor şi va decide atunci dacă se impune o nouă reexaminare a celor trei legi de către Parlament.
