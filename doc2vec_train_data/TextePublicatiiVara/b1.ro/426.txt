Tibi Uşeriu a terminat, marți, la ora locală 20:00 (în jurul orei 17:00 în România), Maratonul Everestului, după o cursă de 14 ore.
Acesta s-a clasat pe locul al 12-lea după opt nepalezi, un atlet din Marea Britanie, unul din Polonia şi altul din Japonia.
„Tibi a terminat cursa cu bine, cu un timp de 14 ore şi 1 minut. Câştigătorul a terminat în mai puţin de 7 ore, ceea ce este de neimaginat. Din păcate nu este primul, cum ne doream… încă. Ne bucurăm că este sănătos şi că în curând va veni acasă! Încercăm să vorbim cu el la telefon şi să revenim cu un semn din partea lui. Până la capăt!”, a declarat Asociaţia Tăşuleasa Social.
Maratonul Everestului celebrează anual istorica ascensiune a lui Edmund Hillary şi Tenzing Norgay din 29 mai 1953, prima recunoscută, scrie Rador.ro.
