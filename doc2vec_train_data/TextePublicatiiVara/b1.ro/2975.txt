Europarlamentarul Siegfried Mureşan lansează un apel către parlamentari "să nu compromită viitorul României doar ca să scape un infractor", el spunând că, dacă modificările Codului penal vor trece de Parlament, România va deveni mult mai puțin frecventabilă pe plan internațional. 
"Apel către parlamentari: Nu compromiteți viitorul României doar ca să scăpați un infractor.
Comisia Iordache a modificat Codul penal ca să-l facă scăpat de închisoare pe infractorul Liviu Dragnea. Consecințele acestor fapte vor fi, însă, mult mai grave decât că Dragnea și alți pesediști certați cu legea vor scăpa de închisoare. 
Dacă aceste legi trec de Parlament și intră în vigoare, România va deveni mult mai puțin frecventabilă pe plan internațional. Nu degeaba 12 dintre cele mai mari democrații au cerut săptămâna trecută Guvernului și Parlamentului să nu voteze legi prin care slăbesc justiția. A fost un, poate ultim, mare semnal de alarmă.
Marile companii internaționale nu vor mai vedea în România o destinație sigură de investiții dacă legile justiției nu mai pedepsesc fărădelegea.
Partenerii europeni și internaționali nu își vor mai putea baza securitatea regională pe un guvern care nu pune preț pe lege. 
Integrarea României în UE este înfrânată cu o asemenea decizie de slăbire a justiției", a scris, luni seară, Siegfried Mureşan, pe pagina sa de Facebook.
Potrivit europarlamentarului, tot românii vor suferi în final pentru că, în loc ca Executivul să apropie România de lumea civilizată, o îndepărtează.
"De aceea, parlamentarii români trebuie să cântărească foarte bine votul pe aceste propuneri: merită să compromită viitorul României doar ca să salveze un infractor?", notează Siegfried Mureşan.
Comisia specială pentru legile Justiţiei a întocmit, luni, un raport de admitere a modificărilor aduse Codului penal, cu 15 voturi "pentru" şi şapte "împotrivă", urmând ca marţi să intre la votul din plenul Senatului.
