Teo Trandafir a împlinit sâmbătă 50 de ani. Ca în fiecare an, ea a avut numeroase surprize în timpul emisiunii pe care o prezintă.
Cireașa de pe tort a fost prezența în emisiune a fiicei sale, Maia, cu care Teo are o relație extraordinară. Emoțiile au fost atât de mari, încât Teo nu și-a mai putut stăpâni lacrimile.
"Cele mai dragi persoane din viața mea sunt acum aici sau au fost la televizor. Viața mea li se datorează lor, pentru că dacă nu erau ei, oamenii pe care i-ați văzut și pe care îi vedeți așa de aproape de mine, nu aș fi putut să mă întorc. Trăiți, oameni buni, trăiți cu bucurie și cu pasiune fiecare clipă și bucurați-vă de oamenii din jurul vostru, pentru că viața e acolo, în ei", a spus Teo, potrivit Click!.
Maia a întrebat-o dacă a dezamăgit-o vreodată, iar Teo a răspuns fără să stea pe gânduri: "Niciodată! Vreau să mai știi ceva. Nu numai că nu m-ai dezamăgit niciodată, dar nu m-am sacrificat niciodată pentru tine. Am fost și sunt onorată să asist în fiecare zi la miracolul pe care-l reprezinți tu. Cred că părinții nu se sacrifică pentru copiii lor. Suntem onorați că aceste creaturi magnifice ne-au ales de Sus și au venit fulgerător să ne schimbe viețile pentru totdeauna". 
