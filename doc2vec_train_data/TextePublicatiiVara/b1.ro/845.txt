Fostul ofiţer SRI Daniel Dragomir susține, într-un mesaj publicat pe pagina sa de Facebook, că  o zi de filaj la Serviciul Român de Informaţii ( SRI ) costă aproximativ 3.000 de euro.
"3000 de euro ziua de filaj la SRI . Vă confirm că cifra este reală. Aici sunt banii dumneavoastră!!! Într-o zi vom înţelege cu toţii de ce nu avem nici autostrăzi, nici spitale, dar avem “intelligence” de dăm pe afară. Sume uriaşe au fost cheltuite pentru a-i urmări pe români. De aceea, pe lângă răspunderea penală, Coldea, Kovesi şi ceilalţi mafioţi care conduc statul paralel vor trebui să plăteasca sumele cheltuite în interes personal. Va trebui să recuperăm de la ei şi de la neamurile lor toate milioanele astea aruncate pe apa sâmbetei. Până la ultimul cent!", a scris, duminică, Daniel Dragomir , pe Facebook.
Precizările acestuia vin în contextul în care peședintele Comisiei de control al activității SRI , Claudiu Manda, a anunțat joi că șase milioane de români au fost interceptați, în perioada 2005-2016, potrivit datelor Comisiei. (Detalii AICI )
Daniel Dragomir a fost ofiţer al Serviciului Român de Informaţii, iar în urma dezvăluirilor sale privind implicarea SRI în justiție, politică şi media, în Comisia de Control SRI din Parlament au avut loc audieri, începând cu luna octombrie 2017.
