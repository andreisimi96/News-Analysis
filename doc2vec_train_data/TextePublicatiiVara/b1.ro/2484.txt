După ce a acuzat presiuni exercitate asupra sa de către Administraţia Prezidenţială, judecătorul CCR Petre Lăzăroiu afirmă că președintele Klaus Iohannis poate adopta o strategie prin care să nu o revoce pe Laura Codruța Kovesi de la conducerea DNA, așa cum a decis Curtea Constituţională.
"Președintele poate să ia ce decizie vrea, e problema lui, nu a mea. Eu nu am nicio apăsare. Eu nu mă îndoi așa, la orice, la astfel de chestiuni. Eu de abia aștept decretul, cu dragă inimă. E de bun simț ca poporul român să știe că se pregătește o astfel de răsplată. Președintele se poate folosi de această fantasmagorie, să nu o revoce pe Kovesi din cauza mandatului meu. El poate spune: 'Rezolvați voi cu Petre Lăzăroiu și apoi văd eu cu revocarea lui Kovesi!'. Te poți aștepta la orice", a spus vineri, la România TV, Petre Lăzăroiu, potrivit stiripesurse.ro.
Judecătorul CCR a declarat anterior, în cursul zilei de vineri, că a fost chemat de consiliera președintelui Klaus Iohannis , Simina Tănăsescu, pentru a i se aduce la cunoștință că există un plan pentru emiterea unui decret de revocare a sa. Asta după ce Asociaţia VedemJust, precum şi alte persoane din spaţiul public au atras atenția asupra faptului că, potrivit unei decizii a CCR , un judecător nu poate fi numit pe un mandat întreg de 9 ani dacă anterior a mai exercitat un rest de mandat, situație în care se află acum Petre Lăzăroiu. 
