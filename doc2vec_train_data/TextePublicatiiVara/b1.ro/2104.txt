Administrația Monumentelor și Patrimoniului Turistic organizează expoziția “Regina Maria – un veac de inspirație”
În contextul Anului Centenar 2018, începând cu data de 13 iunie a.c., până pe data de 19 iunie a.c., Primăria Municipiului București, prin Administrația Monumentelor și Patrimoniului Turistic, invită publicul larg să viziteze expoziția intitulată “Regina Maria – un veac de inspirație”, ce are ca scop principal revalorizarea imaginii și rolului jucat de Regina Maria în desăvârșirea Marii Uniri și recrearea atmosferei de epocă.
Întreg demersul expozițional dorește să atragă atenția asupra faptului că există un “stil Regina Maria“ care, asemenea stilului victorian, a inspirat doamnele din perioada în care aceasta a trăit, iar acum, dincolo de timp, continuă să inspire. Totodată, evenimentul cultural își propune transmiterea imaginii legendare a Reginei Maria către noua generație.
Expoziția, organizată în cadrul salonului expozițional Constantin Baraschi din Parcul Regele Mihai I (Herăstrău), va cuprinde lucrări de artă contemporană inspirate de personalitatea Reginei Maria, ținute evocatoare create de tineri designeri, precum și obiecte de colecție de epocă, cărți rare, unele având chiar autograful Reginei, fotografii originale cu Alteța Sa, dar și celebrele reclame realizate în epocă.
Creațiile vestimentare, în număr de 100 de piese și accesorii, sunt fie din colecții private expuse în anul 2016 la Muzeul Național Cotroceni, fie colecții care,  prin intermediul acestui eveniment, vor fi prezentate în premieră. Astfel, se vor expune porturi tradiționale țărănești din perioada 1900-1930, cu înaltă valoare etnografică și estetică, în stilul celor purtate de Regina Maria a României.
Vernisajul va avea loc pe data de 13 iunie a.c., ora 19:00, iar programul zilnic al expoziției este între 10:00-19:00, între 14-19 iunie a.c..
