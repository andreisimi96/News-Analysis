Vânzoleală mare, marţi, printre internauţii chinezi care au încercau în zadar să găsească originea unui ”proverb” atribuit Imperiului de Mijloc de către Ivanka Trump , fiica președintelui SUA.
”Scepticul nu trebuie să-l întrerupă pe cel care acţionează – proverb chinez”, a scris Ivanka pe Twitter, luni seară, cu câteva ore înainte de întrevederea istorică de la Singapore între cei doi lideri, potrivit Agerpres.
Postarea a fost făcută în contextul în care mulţi americani şi nu numai, au pus la îndoială capacitatea președintelui SUA de a obține o veritabilă denuclearizare a Coreei de Nord.
Postarea înţeleaptă a fiicei lui Trump i-a lăsat, însă, fără cuvinte pe internauții din China , care s-au străduit să găsească o cât de mică urmă a proverbului în scrierile istorice chineze. Mobilizarea a dat-o chiar prestigioasa agenţie Sina, agenţia oficială de ştiri a statului chinez.
„Redactorul nostru şef nu găseşte despre ce fel de proverb este vorba. Ajutor!”, a recunoscut Sina, societatea ce administrează reţeaua socială Weibo , supranumită "Twitter-ul chinez". În mii de mesaje, internauţii nu au reuşit să se pună de acord asupra originii îndepărtate a proverbului, iar unii nu au ezitat să o ironizeze pe Ivanka, care este şi consilieră la Casa Albă.
„Probabil a găsit aceast proverb într-o prăjitură-surpriză la Panda Express”, ironiza un utilizator Weibo , cu referire la micile prăjituri cu răvaş oferite la sfârşitul mesei într-o celebră reţea de restaurante chineze din SUA.
În ciuda ironiilor, trebuie spus că Ivanka Trump este chiar populară în China , după ce a difuzat un filmuleţ video, devenit viral, cu fiica sa de 6 ani recitând un poem în limba mandarină.
