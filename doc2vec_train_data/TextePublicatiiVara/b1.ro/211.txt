Rectorul Academiei Naționale de Informații a anunțat că ancheta cu privire la ministrul de Finanțe, Eugen Teodorovici , este în curs.
Adrian Ivan, rectorul cademiei SRI, a vorbit, luni, despre condiţiile de absolvire a Colegiului Naţional de Informaţii de către Teodorovici, afirmând că răspunsul în cazul politicianului va veni “anul acesta”.
"Ancheta este în curs şi am promis că voi veni cu un răspuns în momentul în care voi avea concluziile finale. Garantez că le voi avea cât de curând.
Nu vă pot da un deadline (cu privire la finalizarea anchetei - n.r.), cu siguranţă anul acesta voi avea răspunsurile la această problemă", a spus Ivan, potrivit Agerpres.
Totul a pornit de la o declarație a lui Teodorovici. Acesta a spus că are o diplomă de la Academia Națională de Informații, dar nu știe în ce,  fiindcă nu a fost "nici măcar o dată" la cursul respectiv şi nu ştie de ce a primit-o.
La începutul lunii martie, activitatea Colegiului Naţional de Informaţii (CNI) a fost suspendată şi au fost demarate verificări în privinţa tuturor absolvenţilor cursurilor CNI. Pe 18 octombrie 2017, ANIMV a informat că Eugen Teodorovici a absolvit un curs postuniversitar dedicat civililor, adăugând că Senatul instituţiei va face verificări în acest caz. 
