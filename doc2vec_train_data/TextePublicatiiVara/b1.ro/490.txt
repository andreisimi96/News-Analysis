Dispariţia maşinilor diesel e aproape.
Câteva mari oraşe europene au anunţat deja interzicerea circulaţiei autoturismelor pe motorină, iar comisarul european pentru piaţă internă şi industrie crede că, în câţiva ani, acestea vor dispărea complet. 
"S-a terminat cu autovehiculele diesel. Cred că în câţiva ani acestea vor dispărea complet. Este o tehnologie care aparţine trecutului. Oamenii au realizat că nu vom avea niciodată maşini diesel complet curate, fără emisii de oxid de azot", a declarat Elzbieta Bienkowska , comisarul european pentru piaţă internă şi industrie, în contextul legat de scandalul emisiilor trucate.
"Aceste particule sunt de fapt niște molecule de carbon cu un înveliș de hidrocarburi aromatice și oxizi metalici. Și acestea s-a demonstrat faptul că au potențial cancerigen", arată Cristian Bucur, director tehnic RAR, potrivit digi24.ro.
Roma a anunţat deja că, din 2024, maşinile diesel vor fi interzise, iar în anul următor se va aplica o măsură similară şi în Madrid şi Atena. 
Şi Bucureştiul are probleme din cauza poluării, aşa că autorităţile au în vedere limitarea traficului rutier în centrul Capitalei.
"Numărul de autroturisme este într-o continuă creştere, una din cauze este şi lipsa unei taxe de poluare. Am delimitat şi zona centrală extinsă, am delimitat şi străzile pe care va putea fi introdus 'timbrul de centru'", afirmă Sorin Chiriţă, city manager Bucureşti.
