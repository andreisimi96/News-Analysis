Foto: Adevărul Eveniment
Curtea de Justiţie a UE a decis marţi că un stat membru UE trebuie să recunoască o căsătorie homosexuală încheiată într-un alt stat. Asta înseamnă că România e obligată să recunoască libertatea de ședere pe teritoriul său a membrilor de familie, care includ și soții de același sex.
Hotărârea CJUE este despre libertatea de circulație a persoanelor, o valoare fundamnetală a Uniunii Europene, a explicat Răzvan Horațiu Radu. Fostul agent guvernamental al României pe lângă CJUE precizează, totuși, că CJUE nu obligă un stat să reglementeze căsătoriile între persoanele de același sex.
Ideea este că statele membre UE trebuie să recunoască căsătoriile din alte state, indiferent de sexul soților, tocmai în virtutea dreptului la libertate de circulație și de ședere.
“Hotărârea CJUE este foarte echilibrată și vine să consfințească importanța libertății de circulație a persoanelor, valoare fundamentală a UE. În primul rând subliniez că hotărârea este despre libertatea de circulație cu componenta sa, dreptul de ședere. Curtea subliniază clar că nu poți împiedica libertatea de circulație și dreptul de ședere soțului unui cetățean UE, indiferent de sexul acestuia.
În al doilea rând, Curtea precizează foarte clar că aceste aspecte nu aduc atingere modalității în care un stat își reglementează instituția căsătoriei. Curtea nu obligă un stat să reglementeze căsătoriile între persoanele de același sex.
Totuși, în scopul exclusiv al libertății de circulație și al dreptului de ședere, statele membre UE trebuie să recunoască căsătoriile din alte state, indiferent de sexul soțului.
În concluzie, cred că hotărârea trebuie privită cu echilibru și în spiritul legislației UE pe care Curtea de la Luxemburg a interpretat-o, mai ales că ea nu contravine legislației naționale”, a declarat Răzvan Horațiu Radu, pentru g4media.ro.
