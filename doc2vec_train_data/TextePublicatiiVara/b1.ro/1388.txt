Românii care cumpără maşini second-hand de la intermediari trebuie să fie atenţi la actele pe care le primesc, pentru că pot constata că nu le pot înmatricula în ţară, deoarece au pe talon o ştampilă pentru “casare/dezmembrări”, atenţionează Mihai Cune , fondator InspectorAuto.ro.
'Statul german încurajează achiziţia de maşini electrice şi oferă 10.000 euro primă de casare pentru maşini care sunt în stare foarte bună, au uneori şi opt ani vechime. O altă încurcătură cu actele unei maşini second-hand adusă din străinătate este când autoturismul este transportat pe platformă fără să existe o dovadă de la firma de transport. La Poliţie, când românii vor să înmatriculeze maşina, li se cer la dosar acte care dovedesc cum a intrat maşina în ţară, fie pe platforma, iar în acest caz trebuie să existe o dovadă, talonul original şi plăcuţele, fie pe şosea, iar în acest caz trebuie predat talonul emis recent pentru numerele provizorii (Fahrzeugschein - valabilitate cinci zile) şi plăcuţele', se menţionează într-un comunicat citat de Agerpres.
De asemenea, brief-ul mare (cartea maşinii) trebuie să nu fie ştampilat cu termenul Ungultig (invalid). De asemenea colţul tăiat la brief-ul mare înseamnă că maşina a fost scoasă din circulaţie definitiv în Germania, deci automat trebuie să facă dovada că au transportat-o pe platformă sau să prezinte talonul provizoriu şi numerele aferente.
'Samsarii evită să spună că maşina a fost radiată din Germania, aşa că îi lasă pe români să creadă că mai pot circula cu ea aşa. Trebuie doar să le dea banii pe maşină şi nu mai au nicio grijă cu înmatricularea în România, pot circula cu numere străine. Când o maşină este radiată din Germania, primeşte buline pe numere, însă samsarii le dau jos şi fac o asigurare falsă. Românii prinşi la volanul unei astfel de maşini se aleg cu amendă şi dosar penal, pentru circulaţia pe drumuri publice cu o maşină neînmatriculată', se mai spune în comunicat.
