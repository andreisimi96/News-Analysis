Doliu în Germania .
Primarului oraşului Lauingen din landul Bavaria i s-a făcut rău în timpul unei şedinţe a consiliului municipal şi a decedat la scurt timp după aceea. 
Wolfgang Schenk , în vârstă de 59 de ani, membru al Partidului Social-Democrat ( SPD ), s-a prăbuşit marţi seara, la numai 20 de minute de la începerea şedinţei, a anunţat un oficial local, potrivit Agerpres.
Un echipaj de prim ajutor a fost chemat la faţa locului, dar nu a putut decât să constate decesul.
Motivul morţii nu este cunoscut încă.
Wolfgang Schenk a fost primar în Lauingen - un oraş cu circa 11.000 de locuitori - din 2004, când a fost ales în mod suprinzător în locul unui membru al Uniunii Creştin-Sociale (CSU) bavareze, aliată a Uniunii Creştin-Democrate (CDU) a cancelarului Angela Merkel. 
