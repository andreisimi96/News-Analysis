Președintele Senatului, Călin Popescu Tăriceanu, a salutat miercuri decizia judecătorilor Curții Constituționale privind conflictul creat prin refuzul președintelui de a semna revocarea lui Kovesi și i-a cerut lui Klaus Iohannis să dea curs cererii de revocare a șefei DNA.
Liderul ALDE susține că prin decizia CCR se marchează revenirea la "normalitate" pentru că procurorii funcționează în subordinea ministrului Justiției, președintele are doar "un rol solemn" privind numirea sau revocare procurorilor șefi.
”CCR face să întărească poziția Executivului, a ministrului justiției în ceea ce privește relația instituțională între ministerul justiției și ministerul public care funcționează în subordinea MJ, așa cum spune clar în lege. (...) Președintele nu are decât un rol solemn, de a da greutate și credibilitate numirii și revocării. Nu poate avea un rol decisiv nici în privința numirii, nici în privința revocării”, a declarat Tăriceanu.
Tăriceanu a solicitat ca Iohannis să respecte decizia CCR și să semneze decretul de revocare din funcție a Laurei Codruța Kovesi.
”Decizia privind revocarea care este luată de ministrul justiției nu poate fi nicicum contrazisă de președinte. Președintele trebuie să dea curs cererii de revocare”, a mai subliniat liderul ALDE.
Tăriceanu a reluat atacurile la adresa șefei DNA, Laura Codruța Kovesi, despre care a spus că ar fi vinovată de ”grav derapaj de la normele statului de drept”. Liderul ALDE a comentat că Laura Codruța Kovesi, ”în disprețul legii, a vrut să transforme un obiectiv lăudabil (lupta anticorupție) într-o vânătoare de oameni politici”. 
