Autoritățile din Satu Mare sunt în alertă. Virusul pestei porcine africane a fost descoperit la un porc mistreț găsit mort pe un fond de vânătoare, informează B1 TV. Autoritățile au dus animalul la un laborator pentru analize. 
Animalul a fost găsit pe un fond de vânătoare din pădurea Noroieni, aflat la aproximativ şase kilometri de graniţa cu Ungaria şi zece kilometri de graniţa cu Ucraina, potrivit Autorității Naţionale Sanitară Veterinară şi pentru Siguranţa Alimentelor ( ANSVSA ).
"În urma notificării primite din partea Direcţiei Silvice Satu-Mare, conform procedurilor, o echipă de medici veterinari din cadrul DSVSA Satu-Mare s-a deplasat în zona unde a fost găsit mistreţul mort (o femelă în vârstă de aproximativ 12 - 14 luni). Respectându-se toate condiţiile de biosecuritate, cadavrul a fost transportat la Laboratorul Sanitar Veterinar şi pentru Siguranţa Alimentelor Satu Mare, pentru examene de laborator. Probe prelevate de la mistreţul mort au fost trimise la Institutul de Diagnostic şi Sănătate Animală Bucureşti - Laboratorul Naţional de Referinţă pentru Diagnostic şi Sănătate Animală, unde a fost confirmat diagnosticul de pestă porcină africană, în data de 29 mai", se arată într-un comunicat al ANSVSA .
Reprezentanții ANSVSA susțin că posibila modalitate de contaminare a mistreţului găsit mort este prin contactul cu alte efective de mistreţi purtători ai virusului pestei porcine africane din țările vecine.
