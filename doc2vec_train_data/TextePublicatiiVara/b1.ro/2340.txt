Fostul mare tenismen Ilie Năstase a reacţionat dur după caricatura cu accente rasiste la adresa Simonei Halep apărută în revista de satiră Charlie Hebdo .
"Am văzut ce au făcut, dar e un jurnal de satiră, nici nu trebuie să le răspundem. Dacă ei consideră ca trofeul de la Roland Garros e fier vechi, deși valorează peste 2 milioane de euro, înseamnă că sunt proști. Ce să le spui proștilor?
Nu are rost să le răspundem, să-i băgăm în seamă. Probabil că dacă lua trofeul vreo franțuzoaică nu mai făceau asta. E treaba lor. Nici nu merită să le mai răspundem. Cupa e la noi, e a românilor. Dacă ei consideră că trofeul de la Roland Garros e fier vechi, atunci să-l retragă. Dar fierul ăla vechi i-a costat destul de mult", a declarat, pentru gsp.ro, Ilie Năstase.
Charlie Hebdo a publicat într-o ediţie recentă o caricatură a Simonei Halep, care ridică trofeul câştigat la Roland Garros şi strigă "Fier vechi, fier vechi" (Detalii AICI).
