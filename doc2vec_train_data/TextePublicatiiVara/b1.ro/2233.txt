Coaliţia Românilor din SUA a trimis o solicitare la CSM , prin care îi cere „doamnei judecător Cristina Tarcea, în prezent președinte al Înaltei Curți de Casație și Justiție, să clarifice public împrejurările și scopul pentru care a frecventat în repetate rânduri vilele de protocol ale Serviciului Român de Informații ( SRI )" la proxima ședința a Plenului.
De asemenea, Romanian Community Coalition a susținut că prezența doamnei Tarcea la acele vile „a fost confirmată de multiple surse” și este „de notorietate în rândul magistraților”, informează stiripesurse.ro.
„Va solicităm prin prezenta ca, la proxima ședință a Plenului Consiliului Superior al Magistraturii, să îi solicitați doamnei judecător Cristina Tarcea, în prezent președinte a Înaltei Curți de Casație și Justiție, să clarifice public împrejurările și scopul pentru care a frecventat în repetate rânduri vilele de protocol ale Serviciului Român de Informații ( SRI ). Menționăm că prezența doamnei președinte Tarcea la respectivele vile ale SRI este de notorietate în rândul magistraților din România, iar prezența dânsei la acele vile ne-a fost confirmată de multiple surse convergente. Dată fiind poziția pe care doamna judecător Tarcea o ocupă în stat și în cadrul puterii judecătorești, este imperativ ca aceasta să clarifice împrejurările și scopul pentru care frecventa vilele de protocol ale SRI . Conform art. 5 alin. (1) din Legea 303/2004 a statutului judecătorilor și procurorilor «funcțiile de judecător, procuror, magistrat-asistent și asistent judiciar sunt incompatibile cu orice alte funcții publice sau private». Mai mult, art. 7 din aceeași lege prevede că «judecătorii, procurorii (…) nu pot fi lucrători operativi, inclusiv acoperiți, informatori sau colaboratori ai serviciilor de informații». De asemenea, art. 90 alin. (1) tot din Legea 303/2004 prevede că «judecătorii și procurorii sunt datori să se abțină de la orice acte sau fapte de natură să compromită demnitatea lor în profesie și în societate». În mod evident, prezența doamnei judecător Tarcea la vilele SRI este de natură să creeze o puternică aparență a existenței unor legături ce contravin legii între reprezentanta puterii judecătorești și Serviciul Român de Informații, motiv pentru care domnia sa are datoria de a lămuri public toate aspectele privind prezența dânsei la vilele de protocol ale SRI . Asemenea precizări din partea domniei sale sunt necesare nu doar pentru a clarifica aceste informații, extrem de grave, care circulă în rândul magistraților, dar și pentru evita o nouă lovitură dată încrederii în justiție, puternic discreditată de încheierea de protocoale secrete cu serviciile de informații. Menționăm, în acest sens, că nici până azi protocolul dintre ICCJ și SRI nu a fost declasificat, ceea ce nu face decât să alimenteze speculațiile despre legăturile nefirești dintre reprezentanții puterii judecătorești și SRI ”, s-a arătat în sesizarea primită din SUA .
