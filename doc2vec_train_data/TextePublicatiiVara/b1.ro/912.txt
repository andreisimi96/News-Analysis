Bilanţ negru pentru firmele controlate de Consiliul Local al Sectorului 3. Toate cele şapte firme înfiinţate la iniţiativa primarului Robert Negoiţă au terminat anul 2017 pe pierdere, conform Ministerului de Finanțe.
Aceste firme au fost înfiinţate de Negoiţă în ciuda opoziţiei mediului privat și a unei părți a societății civile, care au denunțat distorsionarea mediului concurențial și angajările pe pile și relații.
Dar în Consiliul Local pe lângă sprijinul PSD, Negoiţă s-a bazat şi pe voturilor consilierilor de la PNL şi PMP. De altfel, complicitatea liberalilor de la Sectorul 3 stă şi la baza deciziei lui Ludovic Orban de a îl exclude din partid pe Florin Alexe, fostul preşedinte PNL Sector 3 care a fost acuzat de cooperare cu Robert Negoiţă.
Bilanțurile publice arată că și o firmă mai veche, înființată în 2012 (SC Administrare Active Sector 3 SRL), a înregistrat pierderi în 2017.
Şi oamenii puşi de Robert Negoiţă în fruntea acestor firme ale primăriei au produs controverse. Firma Algorithm Constructii S3 SRL l-a avut ca administrator provizoriu pe Cosocariu Alexandru-Dan, consilier PNL în mandatul 2012-2016. Investiții Spații Verzi S3 l-a avut ca administrator provizoriu pe Nedelia Nicolae, candidat la alegerile din 2016 pe lista PNL pentru un post de consilier local la Sectorul 3. SC OPS3-Ordine și Protecție S3 SR L îl are ca prșsedinte al Consiliului de Administrație pe Bunescu Alexandru-Răzvan, candidat în 2016 pe listele PMP pentru un loc la Camera Deputaților.
Mai mult, Robert Negoiță și-a propulsat fosta cumnată la conducerea firmei SC Internet și Tehnologie S3 SRL. Astfel, administrator este Cristina Arghir, sora fostei soții a lui Negoiță, potrivit HotNews.ro. Arghir are un salariu de 8.000 de lei net, zero experiență în IT. Firma a înregistrat în 2017 o pierdere de peste 140.00 de lei.
Firmele cu pierdere deținute de Consiliul Local Sector 3:
SC Administrare Active Sector 3 SRL: pierdere 305.623 lei
SC Algorithm Residential S3 SRL: pierdere 1.186.419 lei
SC OPS3 Ordine si Protectie S3 SRL: pierdere 739.541 lei
SC Internet si Tehnologie S3 SRL: pierdere 140.211 lei
SC AS3 Administrare Strazi S3 SRL: pierdere 712.483 lei
SC SD3 Salubritate si Deszapezire S3 SRL: pierdere 226.908 lei
SC Algoritm Constructii S3 SRL: pierdere 705.520 lei
SC Investitii Spatii Verzi S3 SRL: pierdere 81.277 lei
