Liviu Dragnea a începutul să prindă gustul manifestaţiilor de amploare după mitingul de sâmbătă seară din Piaţa Victoriei la care au participat aproximativ 150.00 de oameni. Liderul PSD a afirmat arogant că acesta a fost un miting mic şi dacă va fi nevoie va face unul uriaş.
"Ăsta a fost un miting mic, următorul va fi cel uriaş într-o altă locaţie, pentru că nu poate avea loc în Piaţa Victoriei", a afirmat Liviu Dragnea la Antena3.
De asemenea, liderul PSD a reluat atacurile la adresa a ceea ce numeşte "statul paralel", cât şi la adresa şefului STS, Lucian Pahonţu.
"A fost o emoţie puternică în piaţă. Nu pot să spun că a fost o emoţie pozitivă. A fost o descărcare a tuturor oamenilor din piaţă. Am făcut mitingul acesta din mai multe motive. Primul motiv este de a protesta puternic împotriva acestui sistem ticălos pe care îl gestionează o mână de securişti, care este patronat de Klaus Iohannis, care este unul dintre beneficiarii acestui sistem, prin uneltele pe care le au - şefii parchetelor, ofiţeri din servicii, Pahonţu şi toate portocalele care încep să iasă la iveală. Un alt motiv a fost faptul că am fost provocaţi. Nu te poţi aştepta ca un partid ca PSD, cel mai mare partid social-democat din Europa, să-l ameninţi, să îl jigneşti, să îl insulţi şi să te aştepti să nu reacţioneze. Am hotărât să ieşim. 
Al treilea motiv este de a avertiza societatea. Mulţi oameni se gândesc că la ei nu poate ajunge mâna acestui stat paralel. Ba da. Şi a şi ajuns. Doamna Rarinca nu este lider politic. Pentru a vedea şi oamenii de afaceri că aşa nu se mai poate, că este mult prea mult. Pentru a auzi şi toţi cei care s-au uitat la televizor despre sumele uriaşe pe care acest stat le-a cheltuit pe monitorizări, pe filaje, pe ascultări. Am vrut să arătăm şi partenerilor străini", a declarat Dragnea.
