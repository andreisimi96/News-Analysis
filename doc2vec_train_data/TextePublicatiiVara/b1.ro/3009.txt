Starea de sănătate a Reginei Elisabeta a II-a s-ar fi agravat, după ce ar fi refuzat să se opereze la genunchi, în ciuda unor dureri severe.
Astfel, regina ar fi luat această decizie deoarece perioada de convalescenţă ar dura prea mult şi ar avea consecinţe asupra angajamentelor sale oficiale, informează unimedia.info.
De asemenea, săptămâna trecută, biroul de presă de la palatul Buckingham din Londra, reşedinţa oficială a acesteia, a anunţat că regina Elisabeta a II-a „se simte rău” şi că va absenta de la un eveniment programat pe 28 iunie, la catedrala St. Paul din Londra, pentru a marca a 200-a aniversare a Ordinului Sfântului Mihai şi al Sfântului Gheorghe.
Însă, mai târziu biroul de presă a revenit și a precizat că starea de sănătate a reginei nu este una îngrijorătoare şi că nu a fost nevoie de intervenţia unui medic.
„Oamenii din generaţia ei, a prinţului (consort, n.r.) Philip şi a ei, înfruntă problemele şi merg înainte. Majestăţii sale nu îi place să facă valuri”, a transmis The Daily Mail.
La 92 de ani, regina Elisabeta a II-a este o persoană foarte activă, în 2018 având prevăzute peste 200 de angajamente oficiale, deși în 2013, regina Elisabeta a stat internată în spital, după ce a fost diagnosticată cu o gastroenterită, iar în luna mai, regina Elizabeth a fost supusă unei intervenţii chirurgicale oftamologice, pentru a trata o cataractă
Regina Elisabeta este cel mai în vârstă monarh din lume.
