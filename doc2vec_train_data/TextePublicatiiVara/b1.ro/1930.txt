Actorul american Vince Vaughn a fost arestat, în California, după ce ar fi condus beat și s-ar fi opus arestării, informează CNN.
Vaughn a fost oprit de poliţie la un punct de control din apropiere de Los Angeles. A fost arestat sub suspiciunea de conducere sub influenţa băuturilor alcoolice şi pentru opunerea de rezistenţă la arestare. 
Actorul a fost eliberat ulterior pe cauțiune. Pentru moment, nu se cunoaște valoarea acesteia.
Alături de Vince Vaughn se mai afla un bărbat, care a fost reținut pentru că s-a opus intervenţiei poliţiştilor.
În 2001, Vaughn a fost arestat pentru participarea la o dispută într-un bar din Carolina de Nord, în timpul căreia a fost înjunghiat actorul Steve Buscemi. Acuzațiile la adresa lui au fost retrase.
