Inquam Photos / Octav Ganea Economic
Guvernatorul Băncii Naţionale a României ( BNR ), Mugur Isărescu, are un mesaj clar pentru politicienii români.
Întrebat, la Mamaia, în cadrul unui forum despre securitatea regională, de perspectiva intrării României în zona euro, el a subliniat că "intrarea în zona euro nu este o opţiune, este o obligaţie". 
"Nu s-a stabilit un termen. În ceea ce priveşte rapiditatea, este şi o decizie politică", a nuanţat el, potrivit Agerpres. 
Isărescu a spus că pentru România el nu vede "altă opţiune", deşi a comparat zona euro cu "o casă care nu este terminată", făcând referire la o declaraţie a unui fost guvernator al Băncii centrale a Poloniei care a spus, la momentul în care se punea problema ca Polonia să adopte moneda euro, că "nu are rost" ca ţara sa să se grăbească să intre "într-o casă care este în flăcări". 
"Nu poţi să desconsideri că sunt probleme în zona euro şi trebuie să ne gândim bine. Pe de altă parte, experienţa ţărilor din sud, Portugalia, Spania, Italia, arată că nu se creează convergenţă automat. Adică intri acolo şi în mod automat îţi va fi mai bine", a punctat Isărescu. 
Pentru a avea convergenţă, adică a ajunge la nivelul ţărilor din zona euro, o ţară trebuie, a apreciat guvernatorul BNR , să aibă sustenabilitate şi să îndeplinească anumite criterii de dezvoltare. "Intri acolo şi te simţi că eşti sărac lipit", a ilustrat el situaţia ţărilor care nu împlinesc acest criteriu de dezvoltare şi totuşi adoptă moneda europeană. 
"Bucureştiul... să ştiţi că, dacă s-ar decupa să zic, Ilfovul poate să intre în maxim un an şi jumătate sau doi ani. Cam toate condiţiile sunt îndeplinite pentru Bucureşti şi zona Ilfov", a precizat Isărescu, care a detaliat că această parte a ţării ar avea PIB-ul pe cap de locuitor şi puterea de cumpărare adecvate pentru intrarea în zona euro. 
Totuşi, a punctat şeful Băncii Centrale, România este "o ţară cu mari discrepanţe, cu infrastructuri care nu se leagă". "E o problemă majoră", a arătat Isărescu. 
