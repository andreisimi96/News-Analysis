Gabi Balint, fostă glorie a Stelei, a dezvăluit motivul principal pentru care nu se regăseşte în FCSB, echipa lui Gigi Becali.
El i-a  dezdvăluit lui Duckadam că nu poate să ţină cu FCSB din cauza lui Gigi Becali care a jignit, de-a lungul timpului, multe din fostele legende ale steliste. Acesta a scos la iveală un episod petrecut în 2007, când Hagi era antrenor în Ghencea.
"Eu mă identific cu echipa Armatei pentru că Steaua era a Armatei când am jucat pentru ea. Nu pot să neg lucrul ăsta. Nu mă identific cu FCSB din cauza lui Gigi. Şi cred că din cauza lui au plecat mulţi. Pentru că Gigi m-a jignit şi ne-a jignit pe toţi şi nu o dată, ci de multe ori. Mai mult, MM Stoica, la fel, a ieşit şi ne-a jignit. Nu am avut nimic contra lui, el fiind persoană oficială acolo. Şi-a permis să ne jignească, să ne facă nu-ştiu-cum. Nu-i normal! Lasă omul să aleagă ce îşi doreşte şi respectă-l! Să ieşi şi să jineşti şi să faci... e dureros. Sunt stelişti şi cei dintr-o tabără, şi din cealaltă. Nu ai cu cine să discuţi, dacă se comportă în felul ăsta", i-a transmis Balint lui Duckadam, conform DigiSport.
Balint a mai povestit şi un episod din 2007, când Hagi antrena în Ghencea, care l-a făcut să se îndepărteze şi mai mult sufleteşte de FCSB.
"Eu nu simt nimic pentru FCSB, ce să fac? Nu am simţit din '93 când m-am lăsat de fotbal şi era încă Steaua, nu am mai simţit nimic pentru echipa asta, pentru că s-au întâmplat acolo nişte lucruri care mie nu mi-au plăcut. Nişte oameni care pe mine m-au jignit şi s-au comportat într-un fel cu mine. Şi în 2007 mi s-a întâmplat, să trebuiască să îmi cumpăr un scaun la lojă pentru tot sezonul, când a fost şi Hagi antrenor şi nu-mi dădeau tichet de parcare. La început am cerut şi nişte legitimaţii să putem merge la meci. Cum era frumos să ne vadă pe toţi acolo? Nimeni nu s-a ocupat", a mai spus Balint.
