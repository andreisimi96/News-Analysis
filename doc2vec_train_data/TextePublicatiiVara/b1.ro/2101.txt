Mitică Tuchilă, directorul Direcţiei Sanitar-Veterinare şi pentru Siguranţa Alimentelor (DSVSA), a anunțat că veterinarii au eutanasiat cinci animale din două gospodării din Tulcea , după ce trei suine au murit din cauza pestei porcine africane (PPA).
De asemenea, Tuchilă a informat că trei mistreţi sălbatici găsiţi morţi pe raza comunei Ceatalchioi au ieșit pozitivi la testele pentru PPA, după ce mai multe probe au fost ridicate și analizate de DSVSA, informează Știripesurse.
„Probele prelevate de la trei suine din gospodăria privată din localitatea Ceatalchioi au fost pozitive pentru virusul PPA. Probele analizate în laboratorul de la Tulcea au fost transmise pentru confirmare laboratorului naţional de referinţă al Institutului de Diagnostic şi Sănătate Animală. Noi acţionăm deocamdată în caz de suspiciune, iar cei cinci porci din cele două gospodării au fost eutanasiaţi. Echipele noastre care monitorizează traficul la ieşirea din Delta Dunării au identificat în zona Podul Roşu un mijloc de transport privat în care s-a găsit un pachet de carne provenită de la un porc sacrificat. Carnea a fost confiscată, probele au fost ridicate şi transmise la Laboratorul veterinar Tulcea şi urmează să vedem rezultatele analizelor”.
Astfel, gospodăriile din zonă au fost dezinfectate de specialişti, iar circulaţia porcinelor şi a produselor şi subproduselor din carne de porc din Rezervaţie a fost interzisă.
Cazurile de PPA ar fi apărut din cauza migrării populaţiilor de mistreţi sălbatici din delta ucraineană, unde de aproape doi ani s-au înregistrat zeci de focare de PPA, în cea românească şi a scăderii cotelor Dunării.
