Ministrul Justiţiei, Tudorel Toader, a declarat că o comisie are trei ani la dispoziţie să inventarieze documentele din arhiva SIPA. Cele care fac referire la viața privată vor fi distruse, iar cele secrete vor fi desecretizate, informează HotNews.
Toader a spus că a vizitat personal arhiva SIPA şi că a găsit acolo o mulţime de cărţi de muncă ale foştilor angajaţi din penitenciare.
”Povestea cu arhiva SIPA e veche, încă nu e clarificată. Eu când am devenit ministru al Justiţiei ştiam că există arhiva şi că sunt dezbateri. (...) M-am dus cu comisia şi am intrat în arhivă. Când s-a deschis uşa la arhivă prima dată am văzut teancul de cărţi de muncă ale foştilor angajaţi din penitenciar care se pensionaseră, dar cartea de muncă stătea în arhivă şi nu putea să dovedească vechimea.
Comisia are trei ani în care să inventarieze documentele. Unele sunt consemnări ţinând de viaţa privată şi atunci am spus că e normal titularul să aibă acces, poate vrea să vadă ce făcea la 25 de ani. E acces la viaţa privată. Altele pot ţine de arhiva naţională şi urmează să fie transferate acolo, altele de siguranţa statului şi trebuie să fie transferate la arhiva de specialitate. Poate unele conţin informaţii care pot fi valorificate de autorităţi. Am înfiinţat comisia şi la finalul celor trei ani vedem ce rămâne din ea. Cele cu viaţa privată le distrugem, restul le transferăm, iar cele secrete le desecretizăm. La finalul celor trei ani o să scriem pe uşă ”Aici a fost arhiva SIPA, să le fie de bine””, a spus Toader.
