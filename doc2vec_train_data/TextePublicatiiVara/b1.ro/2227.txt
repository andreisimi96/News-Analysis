Liberala Raluca Turcan a afirmat că o suspendare a președintelui Klaus Iohannis inițiată de reprezentanții PSD ar echivala cu o lovitură de stat. 
"Ultima găselniţă a lui Liviu Dragnea din comportamentul de tip crimă organizată este cea a ameninţării cu suspendarea preşedintelui. Din nefericire, dacă Liviu Dragnea îşi duce la final acest plan nu face decât să pună pe masă o lovitură de stat, întrucât Constituţia României prevede foarte clar că, dacă preşedintele României ar fi suspendat, atunci trebuie finalizată această procedură prin referendum organizat în 30 de zile. Planul lui Liviu Dragnea de a-l suspenda pe preşedinte, de a pune un preşedinte interimar în acea perioadă de 30 de zile în care să rezolve toate nefăcutele din această ţară şi să ne rupă complet de partenerii noştri internaţionali, ar însemna de fapt o lovitură de stat, o decizie în afara Constituţiei şi în afara deciziilor anterioare şi jurisprudenţei CCR", a declarat Raluca Turcan , potrivit Agerpres. 
Liderul deputaților PNL l-a acuzat pe Florin Iordache, președintele comisiei parlamentare pentru legile justiției, că este o unealtă a lui Liviu Dragnea . 
"Florin Iordache nu este altceva decât unealta lui Liviu Dragnea , Florin Iordache execută ceea ce Liviu Dragnea dictează. Ca să poţi să-l acuzi pe preşedinte de înaltă trădare înseamnă să controlezi sistemul de justiţie, înseamnă să-ţi duci la final tot planul diabolic pe care PSD l-a început din prima zi a guvernării începând cu Ordonanţa 13. Este clar că la acest plan diabolic ei au lucrat din momentul în care au primit votul atâtor oameni. Aşadar, o gândire diabolică nu mă surprinde, însă reuşita unui plan diabolic ar însemna întâi şi întâi doborârea tuturor instituţiilor statului român, controlul politic asupra tuturor reperelor democratice din statul român şi scoaterea României de pe făgaşul european. Vreau să cred că nu poate să ducă Liviu Dragnea şi, implicit, Florin Iordache acest plan la bun sfârşit", a mai spus Turcan. 
De asemenea, aceasta le-a cerut parlamentarilor să privească momentul moţiunii de cenzură ca "o şansă, ca o obligaţie de interes naţional" pentru România. 
