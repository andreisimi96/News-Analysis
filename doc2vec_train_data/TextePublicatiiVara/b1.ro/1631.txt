S-a stins din viaţă Duhovnicul Mina Dobzeu , ultimul din galeria Marilor Părinţi ai Bisericii Ortodoxe Române (părintele Arsenie Boca, părintele Cleopa, părintele Iustin Pârvu sau părintele Ioan de la Recea), care au suferit în închisorile comuniste şi, cu niciun preţ, nu au renunţat la lupta pentru credinţa acestui neam.
Devenit legendă încă din timpul vietii , părintele Mina a fost candela aprinsă a milioane de suflete care au văzut în el simbolul curajului, dar şi lumina credinţei într-o lume a păcatului.
În ultimii 50 de ani, Mina Dobzeu a fost cel mai iubit preot din Episcopia Huşilor, dar nu de către cei cu diriguiri înalte, scrie Vremea Nouă .
Când la conducerea episcopiei a venit episcopul Onilă (implicat în 2017 într-un mare scandal sexual ), pentru părintele Mina a început să fie mai greu. Infatuatul ierarh trecea repede de la o stare la alta, asa că erau zile în care venea să îl viziteze pe părintele Dobzeu, se purta bine, dar erau si zile în care îI ocăra, îl făcea “scandalagiu” sau îi cerea plata chiriei pentru că ocupă una dintre chilii.
Obida episcopului se pare că era aprecierea cu care era înconjurat părintele Mina de o mulţime de credincioşi. Nu poate fi uitată povestirea unui preot dintr-o parohie din zona Husului, care a spus că a asistat personal la momentul în care episcopul Onilă si arhimandritul Sebastian Jitaru făceau glume pe seama lui Mina Dobzeu , întrebându-l, ironici, în caz că moare, unde vrea să fie îngropat, la cimitir sau în curtea Catedralei, lângă ceilalti episcopi.
Atunci, părintele Mina le-ar fi spus, privindu-i intens, chiar dacă ochii săi erau slăbiti de multă vreme: “Nu vă îngrijiti voi de asta. Când voi muri eu, niciunul dintre voi nu veti mai fi pe aici”. Si, iată, spusele părintelui Mina s-au împlinit.
