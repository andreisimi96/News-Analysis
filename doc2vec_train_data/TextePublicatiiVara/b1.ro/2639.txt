Mai mulți deputați PSD iau în calcul să ceară un vot pentru schimbarea lui Liviu Dragnea de la şefia Camerei Deputaţilor, în cazul în care social-democratul Gabriel Vlase , propunerea lui Klaus Iohannis pentru șefia SIE , nu va primi votul de învestitură în Parlament
Potrivit unor surse politice citate de G4Media , se pare că Liviu Dragnea nu e deloc încântat că președintele Iohannis l-a nominalizat pe Vlase pentru conducerea Serviciului, chiar dacă acesta îi este coleg de partid. Prin urmare, șeful PSD caută acum soluții pentru ca Vlase să nu ajungă la șefia SIE .
Marea problemă a lui Dragnea este că nu știe cum să le explice liderilor partidului de ce social-democratul Vlase ar trebui picat la votul din Parlament.
Gabriel Vlase ar fi aflat de planul lui Liviu Dragnea şi ar fi pus în discuţia unui grup de deputaţi apropiaţi, circa 30 de oameni, posibilitatea de a cere schimbarea şefului PSD de la conducerea Camerei Deputaţilor. 
