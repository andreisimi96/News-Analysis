Social-democrata Lia Olguța Vasilescu, ministru al Muncii, se declară convinsă că Liviu Dragnea va primi o soluție de achitare în dosarul angajărilor fictive de la DGASPC Teleorman. 
”Sentința va fi de achitare, sunt convinsă, nu există niciun motiv. Să tratezi liderul partidului într-un proces penibil nu e normal. Tot dosarul se baza pe mărturiile a două persoane, iar în fața judecătorilor au spus că au dat declarațiile acelea la presiuni.”, a declarat Lia Olguța Vasilescu, la TVR. 
Magistrații de la Înalta Curte de Casație și Justiție au amânat pentru data de 21 iunie sentința în dosarul în care Liviu Dragnea este judecat pentru instigare la abuz în serviciu şi instigare la fals intelectual în calitate de preşedinte al Consiliului Judeţean Teleorman. Decizia instanței nu va fi definitivă. 
La termenul din 15 mai, procurorul de ședință a cerut pentru liderul PSD pedepse orientate spre mediul prevăzut de lege, adică şapte ani şi şase luni de închisoare pentru instigare la abuz în serviciu şi doi ani şi şase luni pentru instigare la fals intelectual.
Totodată, procurorul a cerut anularea suspendării pedepsei primite de Dragnea în dosarul „Referendumului” și transformarea acesteia în pedeapsă cu executare. 
