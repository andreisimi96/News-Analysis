Nu tot liderii locali ai PSD au răspuns afirmativ la chemarea lui Liviu Dragnea privind mitingul de sâmbătă la care aceştia vor să aducă sute de mii de oameni.
Liderul Organizaţiei Municipale a PSD Suceava, Dan Cuşnir, a anunţat că el are ceva mai important de făcut decât mitingul lui Dragnea, şi anume participarea la o acţiune caritabilă în Maramureş.
''N-am avut încă nicio întâlnire, nicio şedinţă (...) Eu nu merg. Sunt angrenat într-o acţiune naţională a unei organizaţii caritabile, o acţiune la care am confirmat de acum două luni (...) Oameni din organizaţia municipală vor participa la acest miting (...) Fiecare îşi suportă cheltuielile de hrană, apă şi cheltuielile de deplasare'', a spus Cuşnir, potrivit agerpres.ro. 
În schimb, liderul judeţean al PSD din Suceava, Ioan Stan, a răspuns imediat chemării, afirmând că va aduce şi 3.000 de oameni cu autocare, microbuze sau autoturisme.
