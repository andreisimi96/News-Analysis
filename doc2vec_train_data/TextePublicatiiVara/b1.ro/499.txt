Plângere penală împotriva ministrului Justiției. Federația Sindicatelor din Administrația Națională a Penitenciarelor cere anchetarea lui Tudorel Toader pentru abuz în serviciu și restricționarea dreptului de reprezentare sindicală, informează B1 TV. 
Plângerea a fost a depusă la Parchetul Curții Supreme. Tudorel Toader a refuzat în mod abuziv participarea reprezentanților FSANP la întrevederea de la sediul Ministerului Justiției, pentru dezbaterea unor acte normative de interes, se plâng sindicaliștii. Pentru faptele de care este acuzat, ministrul Justiției ar risca o pedeapsă de până la 7 ani de închisoare.
Redăm, mai jos, comunicatul de presă al Federației Sindicatelor din Administrația Națională a Penitenciarelor:
”Cerem anchetarea lui Tudorel Toader pentru abuz în serviciu și restricționarea dreptului de reprezentare sindicală.
În data de 30 mai 2018, Federația Sindicatelor din Administrația Națională a Penitenciarelor (FSANP) a depus la Parchetul de pe lângă Înalta Curte de Casație și Justiție o plângere penală împotriva lui Tudorel Toader, pentru săvârșirea infracțiunilor de abuz în serviciu și de încălcare a dreptului de reprezentare sindicală, fapte pentru care ministrul Justiției riscă o pedeapsă de până la 7 ani de închisoare.
În data de 24 mai 2018, Tudorel Toader a refuzat în mod abuziv participarea reprezentanților FSANP la întrevederea ce a avut loc, la sediul Ministerului Justiției, pentru dezbaterea unor acte normative de interes, limitând astfel exercitarea atribuțiilor de reprezentare și a mandatului acestora în vederea apărării și promovării drepturilor și intereselor profesionale ale membrilor de sindicat.
Deși, în perioada mai 2017 – mai 2018, au fost mai multe runde de negocieri și mai multe întâlniri oficiale între Tudorel Toader și reprezentanții FSANP, ministrul și-a permis, încă o dată, să dezinformeze cu intenție opinia publică și mass-media invocând o așa-zisă lipsă de calitate a organizației sindicale care a cerut insistent demiterea acestuia pentru incompetență și subminarea sistemului penitenciar.
Evident, Tudorel Toader cunoștea faptul că FSANP este organizație sindicala reprezentativă la nivelul sistemului penitenciar, în calitate de ministru al Justiției, acesta semnând un Acord cu FSANP, reprezentată prin președintele ales, cu doar 10 zile înainte de acest incident care constituie o discriminare vădita a organizației noastre.
Drept urmare, până când organele competente se vor pronunța în legătură cu plângerea penală pentru abuz în serviciu și încălcare a dreptului de reprezentare sindicală, revenim cu solicitarea ca ministrul Tudorel Toader să fie demis din funcție pentru incompetență și pentru încercările repetate de a dezinforma opinia publică.
Pentru conformitate, precizam că Legea 62/2011 a dialogului social la art. 218 alin. 2 sancționează cu închisoare de la 3 luni la 2 ani infracțiunea de limitare a exercitării atribuțiilor funcției membrilor aleși în organele de conducere ale organizațiilor sindicale, iar art. 297 din Codul penal sancționează infracțiunea de abuz în serviciu cu închisoare de la 2 la 7 ani”. 
