 Comisarul european pentru justiţie, Vera Jourova, a cerut vineri autorităţilor de la Valletta ca ancheta asupra asasinării jurnalistei şi bloggeriţei Daphne Caruana Galizia să fie "independentă şi completă", exprimându-şi în acelaşi timp îngrijorarea legată de respectarea de către Malta a legislaţiei europene privind spălarea banilor murdari, relatează AFP.
"Comisia se bazează pe o investigaţie independentă şi completă pentru a afla cine este cu adevărat responsabil de moartea lui Daphne", care "a şocat profund Europa", a declarat ea în cursul unei vizite în Malta.
Daphné Caruana Galizia a fost asasinată la 16 octombrie 2017, la vârsta de 53 de ani, cu ajutorul unei încărcături explozive plasate sub automobilul său.
Vera Jourova a precizat că urmează să se întâlnească vineri cu responsabilii anchetei asupra acestui asasinat.
"Nu trebuie să permitem unor indivizi suspecţi să vină în Europa şi să obţină naţionalitatea, să o utilizeze pentru a spăla bani ori a constitui un risc în domeniul securităţii. Comisia are un drept legitim de a pretinde respectarea criteriilor de bază", a explicat ea.
