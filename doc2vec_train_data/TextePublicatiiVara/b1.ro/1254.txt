Andreea Marin a mărturisit că s-a confruntat cu depresia postnatală după ce a născut-o pe Violeta și chiar a fost pe punctul de a face un gest necugetat.
Când fetița sa avea doar un an și câteva luni, starea vedetei a început să se înrăutățească, determinând-o pe aceasta să își dorească chiar să recurgă la „un gest extrem”. 
”A fost o perioadă foarte grea. Ba chiar am ajuns în punctul în care să mă gândesc la un gest extrem, eu persoana atât de puternică în ochii celorlalţi. Eram într-o perioadă în care, din afară părea foarte bună, aveam un copil de un an şi ceva, casă, masă şi tot ce aş fi avut nevoie. Teoretic, nu aveam de ce să fiu tristă, dar fiecare om le ştie pe ale lui. A fost foarte greu, am ajuns să nu mai pot controla furtuna din mine, să mă simt foarte rău, deloc motivată să merg mai departe. A fost cumplit. (…) Eram după o naştere şi am trăit această depresie postnatală. Desigur, erau şi nişte motive personale. În acea perioadă a avut loc şi pierderea Mădălinei Manole. Eu nu realizam că trăiesc o depresie, de obicei depresivul nu ştie şi nu acceptă să i se spună că asta trăieşte. I se pare că e arătat cu degetul şi că este privit ca un nebun. Nimănui nu-i place să i se pună o astfel de etichetă”, a explicat Andreea Marin , pentru Adevărul. 
Vedeta a reușit să treacă peste acea cumpănă a vieții, redobândindu-și, treptat, zâmbetul cu care ne-a obișnuit. 
