Foto: BFMTV Externe
Preşedintele francez Emmanuel Macron a pus la un punct, într-un mod extrem de diplomatic, un tânăr care a vrut să facă mişto de el la finalul comemorării Apelului de la 18 iunie 1940 al lui de Charles de Gaulle, la Mont-Valérien.
Tânărul a început să intoneze primele cuvinte ale Internaţionalei socialiste, la apropierea şefului statului, iar apoi, când acesta s-a apropriat de el, a strigat: "cum merge, Manu?".
"Nu, asta nu poţi...Te afli la o ceremonie oficială, te comporţi cum trebuie. Poţi face pe imbecilul, dar azi se cântă Marseilleza şi Cântecul Partizanilor. Îmi spui domnule preşedinte al Republicii sau domnule.
De acord?”, i-a spus imediat Macron adolescentului din faţa sa.
"Da, domnule preşedinte”, a dat imediat înapoi tânărul.
”E bine. Şi faci lucrurile bine. În ziua în care vrei să faci revoluţie, înveţi mai întâi să obţii o diplomă şi să te hrăneşti singur, de acord? Iar atunci le vei da lecţii altora”, a adăugat Emmanuel Macron , după care l-a bătut uşor pe braţ. 
Aceasta nu este prima dată când preşedintele francez ţine lecţii în timpul unei deplasări.
În plină campanie electorală, el i-a spus unui muncitor în grevă că ”cea mai bună modalitate a plăti un costum este să munceşti”.
