Dumbrăviţa, din Timiş, este una dintre cele mai bogate comune din România, dar locuitorii săi se plâng adesea că rămân fără apă, nu există trotuare şi asfalt, se construieşte haotic, iar infrastructura este depăşită. Ca de fiecare dată, politicienii locali fac ce știu cel mai bine: promit.
Comuna s-a tot dezvoltat, dar și problemele au devenit tot mai apăsătoare. De exemplu, reţeaua de apă nu mai face faţă. 
”De la 6 după-masă până la 12 noaptea nu mă pot spăla, la 8 dimineaţa nu e apă. Mi-am făcut un foraj să mă spăl la foraj când nu este apa, ce să fac”, a povestit un localnic, pentru PRO TV.
”E o mică problemă, nu foarte mare, o mică problemă doar pe timpul de vară, când se udă foarte mult grădinile şi în mod special gazonul şi chiar alimentarea cu apă a piscinelor, pentru că nivelul de trăi ştiţi că e foarte ridicat la populaţia din Dumbrăviţa. Reţeaua asta, când a fost făcută, nu a fost gândită la o creştere progresivă aşa a populaţiei”, a declarat Victor Malac, primarul comunei Dumbrăviţa.
Reprezentanţii companiei de apă şi canalizare susţin că au un plan. Au cumpărat două bazine mari de apă şi vor să mai ia încă două. Dar terenul, spun ei, nu este al primăriei, ci al unui investitor privat şi încă sunt în negocieri.
Localnicii se mai plâng de construcţiile haotice, de lipsa trotuarelor și de străzile neasfaltate. 
