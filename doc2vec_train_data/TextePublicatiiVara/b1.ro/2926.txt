Omul de afaceri Ioan Neculaie va fi eliberat condiţionat. Decizia a fost luată de magistraţii braşoveni şi este definitivă. Neculaie a stat în spatele gratiilor şase luni, după ce a fost condamnat într-un dosar în care a fost acuzat de încălcarea regimului armelor şi muniţiilor, informează Agerpres. 
''Magistraţii au dispus miercuri eliberarea condiţionată a lui Ioan Neculaie , fiind respinsă contestaţia Ministerului Public. Decizia este definitivă'', a declarat pentru sursa citată purtătorul de cuvânt al Tribunalului Braşov, judecătoarea Gabriela Ciolacu.
Neculaie a fost arestat în noiembrie 2017 după ce Curtea de Apel Brașov l-a condamnat definitiv la închisoare pentru un an și șase luni, prin contopirea a două sentințe cu suspendare, pentru omor din culpă și nerespectarea regimului armelor și munțiilor.
Fostul patron al FC Braşov a deschis focul cu o armă de vânătoare după ce s-a enervat pe unul dintre angajaţii săi. Milionarul îşi dorea să se relaxeze la o partidă de vânătoare, într-o padure de lângă Braşov, însă în ultimul moment a văzut că automobilul său avea pană la o roată. Afaceristul a început să ţipe la angajatul său, a scos arma şi a început să tragă şi în celelalte roţi. Vecinii milionarului au auzit împuşcăturile şi au chemat poliţia.
Ioan Neculaie a fost reținut în vama Giurgiu și încarcerat la penitenciarul Codlea.
El a cerut în aprilie suspendare pedepsei, iar acum magistrații au decis să fie eliberat condiționat, pentru că executat jumătate din pedeapsă și are peste 60 de ani.
Ioan Neculaie este un om de afaceri controversat şi a fost primul milionar la Braşovului. Înainte să fie închis afacerile nu i-au mers deloc bine, iar Neculaie a început să îşi vândă proprietăţile. El a pierdut şi Uzina Roman după un proces maraton care a durat opt ani. 
