Serviciul Român de Informații a publicat luni protocolul de cooperare dintre SRI și Parchetul de pe lângă Înalta Curte de Casație și Justiție ( PÎCCJ ). 
Potrivit unui comunicat de presă al SRI , protocolul nu conține date sau informații care să pună în pericol securitatea națională a României. 
Documentul poate fi consultat AICI
Redăm, mai jos, comunicatul de presă al SRI : 
”Procedura de declasificare a protocolului de cooperare între SRI și PICCJ, lansată la finalul lunii mai de directorul SRI , domnul Eduard Hellvig, s-a încheiat astăzi cu publicarea documentului.
S-a avut în vedere faptul că protocolul nu mai conține niciun fel de date sau informații care să pună în pericol securitatea națională a României, așa cum este definită astăzi de legislația în vigoare și de recentele hotărâri în materie ale Curții Constituționale a României.
Principalul subiect tratat în cadrul protocolului se referea la crearea și operaționalizarea cadrului legal și organizatoric pentru acreditarea de securitate a sistemului informatic comun de gestionare a informațiilor clasificate vehiculate în procedurile de emitere a mandatelor de securitate națională.
Semnarea protocolului a fost făcută ca urmare a emiterii unei solicitări cu caracter obligatoriu din partea ORNISS (martie 2006), prin care se impunea celor două instituții încheierea unui acord reciproc de securitate, precum și dobândirea, de PICCJ, a unui certificat de acreditare de securitate.
În aplicarea dispozițiilor ORNISS, în anul 2009 a fost semnat acordul de securitate SRI -PICCJ, iar în anul 2012 s-a realizat acreditarea de securitate a sistemului informatic interconectat. În luna martie 2017 a fost prelungită acreditarea până în 2020.
Astfel, scopul acordului fiind atins, acesta poate fi pus la dispoziția publicului”. 
