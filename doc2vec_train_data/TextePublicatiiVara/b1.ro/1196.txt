Legea pensiilor private obligatorii din Pilonul II prevede un comision de 2,5% pe an din totalul contribuţiilor şi unul de 0,05% pe lună din activul net total al fondului. Puţini ştiu însă că statul mai prevede o taxă aferentă pensiei din Pilonul II.
Astfel, la expirarea perioadei de contribuţii, în momentul acordării pensiei propriu-zise, statul percepe impozitul pe venit de 10% din întreaga sumă. Din fericire, din acest an, nu se mai percepe şi CASS, arată economica.net.
Unii dintre participanţii la Pilonul II din ultimii 2 ani au ajuns să atingă vârsta pensionării şi ar trebui să primească pensia privată obligatorie, dar cu toate acestea deocamdată nu avem o lege de distribuţie a pensiilor private obligatorii Pilon II.
În alte cazuri în care pensia din Pilonul II a trebuit să fie încasată mai devreme de atingerea vârstei de pensionare a fost vorba despre deces sau invaliditate permanentă a contributorului în sistemul privat.
Conform răspunsurilor oficiale transmise de Autoritatea de Supraveghere Financiară (ASF), în sistemul pensiilor administrate privat au fost efectuate până în martie 2018 plăţi în valoare de 103.893.266 lei pentru un număr de 20.646 persoane. Persoanele care au ajuns la vârsta pensionării şi şi-au încasat pensia într-o singură tranşă au fost în număr de 7.730 şi au încasat în total 68.574.557 lei.
În sistemul pensiilor private obliogatorii Pilon II cotizează în prezent 7.126.590 de români, iar sistermul administrează active totale de 43,045 miliarde de lei, adică ceva mai mult de 9 miliarde de euro. La sfârşitul anului 2008, an în care a debutat sistemul de pensii private în România, totalul participanţilor la Pilonul II era de 4.531.860, iar valoarea totală a activelor 832,4 milioane de lei. În toată această perioadă 20.646 de participanţi au părăsit sistemul, fie din motive de deces, invaliditate permanentă sau pensionare.
