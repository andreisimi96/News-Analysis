Fostul preot Cristian Pomohaci urma să cânte la Zilele comunei Tuluceşti, din judeţul Galaţi, însă locuitorii comunei au avut altă părere.
Astfel, aceștia i-au scris mesaje primarului Petrică Bratu să îl scoată pe Pomohaci din spectacol și chiar au amenințat că dacă apare vor arunca cu ouă în el, informează Adevărul.
Scandalul s-a stins imediat cum primarul a ținut cont de părerea persoanelor din comună și l-a înlocuit pe fostul preot cu un alt artist.
 „Având în vedere reacţia din mediul on-line vizavi de posibila prezenţă a cântăreţului Cristian Pomohaci pe scena de la ediţia din acest an a Festivalului Sărbătoare la Brateş, facem următoarele precizări: toţi artiştii/cântăreţii au fost contractaţi de firma de impresariat, care a făcut o oferta totală către Primărie. Ca adminstraţie locală, respectăm dorinţa locuitorilor din comună şi am luat decizia de a-l înlocui pe Cristian Pomohaci cu un alt artist. S-ar fi produs un scandal care ar fi pus localitatea nostră într-o lumină neplăcută”, a anunţat primarul comunei Tuluceşti pe Facebook.
Controversele de pe internet au continuat însă şi după ce s-a anunţat că Pomohaci nu va mai ajunge la Tuluceşti, pentru că o parte dintre săteni s-au arătat mulţumiţi de decizia primarului, în timp ce alţii au încercat să-i ia apărarea fostului preot, considerând că este discriminat pentru fapte ce nu au legătură cu cariera lui artistică.
