Foto: Jurnalul National Monden
Cântărețul Alexandru Jula a murit duminică dimineață, la Spitalul de Urgență galați, unde fusese internat încă de luni, informează B1 TV. 
Alexandru Jula avea 83 de ani și, potrivit unor surse medicale, atunci când a fost preluat de echipajele medicale și transportat la spital, prezenta simptomele unui accident vascular cerebral.  Artistul a mai avut probleme de sănătate și în urmă cu aproape un an, când a ajuns la spital cu probleme respiratorii și insuficiență cardiacă.
Cunoscut pentru melodia ”Soția prietenului meu”, Alexandru Jula era considerat cântărețul preferat al lui Nicolae Ceaușescu. 
De la 1 octombrie 1954, Jula a intrat în echipa Teatrului Muzical “Nae Leonard” din Galaţi, secţia estradă, unde a debutat în spectacolul “Sugestii şi reclamaţii” cu piesele “E toamnă iar” (Şt. Kardoş) şi “Povestea cu Ileana Cosânzeana” (Nicolae Kirculescu). 
Între 1965-1971 a colaborat şi la premierele Teatrului “Constantin Tănase” din Bucureşti (“Carnaval la Tănase”, “Aventurile unei umbrele”, “Al optulea magnific”, etc), numărându-se printre invitaţii permanenţi ai spectacolelor Capitalei.
