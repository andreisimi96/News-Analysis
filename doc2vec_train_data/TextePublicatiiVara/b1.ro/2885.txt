Dezvăluiri şocante despre judecătoarea din Republica Moldova care a invalidat, marți noapte, alegerile locale din Chişinău şi, implicit, mandatul obţinut de Andrei Năstase.
Rodica Berdilo , magistrata Judecătoriei Centru care a declarat invalid scrutinul, are o experiență de puțin peste 2 ani, o bună parte din acest timp fiind petrecut în concediul de maternitate, scrie cotidianul.md.
Ea a fost numită în funcție la 23 mai 2016, pe un termen de 5 ani, printr-un decret al fostului președinte Nicolae Timofti.
La nici trei săptămâni de la numirea în funcție, 7 iunie 2016, Berdilo a fost suspendată din funcţia deţinută, pe perioada aflării în concediu parţial plătit pentru îngrijirea copilului până la atingerea vârstei de 3 ani. 
Prin urmare, concediul acesteia urma să fie până la 25 octombrie 2017, în data de 21 aprilie 2017 judecătoarea întorcându-se la muncă.
Judecătoria Chişinău a anulat, marţi seară, alegerile locale anticipate organizate pe 3 iunie pentru desemnarea primarului capitalei Republicii Moldova, câştigate de proeuropeanul Andrei Năstase.
