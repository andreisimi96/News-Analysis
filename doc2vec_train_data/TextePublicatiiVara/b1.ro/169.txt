Foto: adevarul.md (C. Ţuţu - stânga şi M. Pîrgaru - dreapta) Externe
Ancheta în cazul omorului unui tânăr de 30 de ani, bătut cu brutalitate în faţa unui club de noapte din Chişinău, avansează.
Poliţiştii din Republica Moldova au reţinut, în acest caz, doi suspecţie, ambii fiind luptători de K-1 . 
Este vorba de Mihai Pîrgaru (20 de ani), care a primit un mandat de arestare preventivă pentru 30 de zile, şi de Aurel Ignat (25 de ani), pentru care procurorii solicită, de asemenea, arestarea, informează adevarul.md.
Aurel Ignat este campion al Republicii Moldova la K1. În decembrie 2016, el a primit centura de campion mondial, la categoria de 85 de kg, versiunea KOK, de la Constantin Ţuţu, care a declarat atunci că renunţă la ringul de lupte în favoarea sălii de şedinţe a Parlamentului. 
Atât Mihai Pîrgaru, cât şi Aurel Ignat apar în fotografii, pe Facebook, alături de deputatul PDM, fost luptător K-1 , Constantin Ţuţu.   
Mihai Pîrgaru mai este surprins, în cadrul unei competiţii K-1 , alături de vicepreşedintele Parlamentului Vladimir Vitiuc.   
În noaptea de 18 spre 19 mai, un tânăr de 30 de ani din Capitală a fost bătut cu bestialitate de un grup de indivizi în faţa unui club de noapte din Chişinău. 
Tânărul a decedat după ce a stat în comă o săptămână la Spitalul de Urgenţă.   
