Veşti proaste pentru care urmează să iasă la pensie. Afectaţi nu vor fi doar românii, ci şi aproape toţi europenii.
În contextul în care costurile cu plata pensiilor cresc în toate ţările membre ale Uniunii Europeane, este de aşteptat ca şi vârsta medie de pensionare să fie mărită cu aproximativ doi ani în următoarele patru decenii.
Astfel, ţări precum Danemarca , Italia şi Olanda, unde vârsta de pensionare este acum legată de speranţa de viaţă, intenţionează să crească în continuare vârsta de pensionare. 
Spre deosebire de acestea, Franţa intenţionează să aibă vârste standard de pensionare sub 65 de ani până în 2060, potrivit capital.ro.
În România, vârsta-standard de pensionare este, în momentul de faţă, de 65 de ani pentru bărbaţi şi de 63 de ani pentru femei.
În ceea ce priveşte stagiul minim de cotizare, adică vechimea în muncă, acesta este de 15 ani şi pentru femei, şi pentru bărbaţi, iar stagiul complet de cotizare este de 35 de ani, indiferent de sex. 
Cu toate că există presiuni de la Bruxelles pentru ca România să majoreze la 65 de ani vârsta de pensionare la femei, Olguţa Vasilescu, ministrul Muncii, a dat asigurări, recent, că acest lucru nu se poate întâmpla. 
"Nu se schimbă vârsta de pensionare. Am avut discuţii cu comisarul european Marianne Thyssen, care a spus să egalizăm vârsta între femei şi bărbaţi. I-am explicat că nu putem face asta (...), i-am explicat şi că avem o altă speranţă de viaţă, care în Uniunea Europeana este mai mare şi nu putem să ne ducem cu vârsta de pensionare ca în Olanda, de exemplu, la 67-70 de ani", a precizat Lia Olguţa Vasilescu.
În Austria , însă, stagiul minim de cotizare este de 45 de ani. Vârsta de pensionare va creşte gradual, începând cu 2024 până în 2033, la 67 de ani la bărbaţi, de la 65 de ani în prezent, şi la  femei la 65 de ani, de la 60 de ani în prezent.
În Belgia , vârsta de pensionare este de 65 de ani. Începând cu 2025 aceasta va creşte la 66 de ani, iar din 2030, la 67 de ani. Pensionarea anticipată se poate face la o vârstă minima de 63 de ani, cu o perioadă de cotizare de 42 de ani, însă pensia va fi redusă.
În Germania , vârsta de pensionare este de 65 de ani, pentru persoanele născute înainte de 1947, şi 67 de ani pentru cei născuţi după 1964. Până în 2060, autorităţile de la Berlin intenţionează să crească vârsta de pensionare la 69 de ani.
