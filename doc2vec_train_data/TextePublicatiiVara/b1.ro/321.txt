Liviu Dragnea vrea cu orice preţ ca modificările la codurile penale să intre cât mai repede în vigoare. Liderul PSD i-a anunţat marţi pe deputaţi că ar putea convoca o sesiune extraordinară în cazul în care nu se finalizează dezbaterile până la vacanţa parlamentară.
Liviu Dragnea a subliniat în faţa parlamentarilor PSD că legile justiţiei şi modificările la codurile penale sunt prioritare.
În prezent, modificările la codurile penale se află în dezbatere la comisia specială condusă de Florin Iordache, iar legile justiţie au fost trimise de preşedintele Klaus Iohannis la Curtea Constituţională. De asemenea, preşedintele a sesizat şi Comisia de la Veneţia.
”Codul de Procedură Penală se află în dezbatere parlamentară. Estimez că vom transpune directiva și vor elabora un raport în acest sens în următoarele săptămâni. Sigur că există și varianta prin ordonanță de urgență, dar procedurile parlamentare sunt demarate deja și vom merge pe aceasta variantă pentru că ne dorim un proces transparent. Putem avea un raport pana la finalul sesiunii legislative, un raport care va cuprinde atât Directiva cât și decizile Curții”, a declarat săptămâna trecută Florin Iordache. 
