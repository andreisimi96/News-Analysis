Unsprezece bărbaţi, printre care un angajat al companiei Disney şi unul al Lego, au fost arestaţi în Florida pentru posesie şi distribuire de pornografie infantilă.
Împotriva suspecţilor au fost reţinute nu mai puţin de 660 de capete de acuzare în cadrul operaţiunii ”Gardienii inocenţei II”, care vizează identificarea persoanelor care deţin, promovează sau distribuie pornografie infantilă, a declarat poliţia din comitatul Polk, din centrul Floridei.
Astfel, printre materialele confiscate figurează imagini cu ”copii (...), bebeluşi violaţi de bărbaţi adulţi”, a precizat, marţi, şeriful Grady Judd.
Deocamdată,  victimele nu au putut fi identificate.
Printre cei arestaţi se află un bărbat, şef de proiect al departamentului de deghizări la Disney World, parcul tematic care atrage milioane de copii în fiecare an, dar și un bărbat care lucrează pentru Lego şi care a recunoscut că ”vorbea pe chat cu copii” şi făcea schimb de fotografii nud cu ei.
