Foto: Adevărul Auto
Românii care cumpără mașini second-hand de la intermediari trebuie să fie extrem de atenți, pentru că s-ar putea trezi că nu pot înmatricula mașina în țară.
O mașină adusă din Germania, spre exemplu, poate avea ștampila pe talon pentru “casare/dezmembrări” (Verwertungsnachweis lag vor). O astfel de mașină este aproape imposibil de repus în circulație chiar și în România, deși este în stare de funcționare, informează InspectorAuto.ro.
O altă încurcătură este când autoturismul este transportat pe platformă fără să existe o dovadă de la firma de transport. La Poliție, când românii vor să înmatriculeze mașina, li se cer la dosar acte care dovedesc cum a intrat mașina în țară.
Brief-ul mare (cartea mașinii) trebuie să nu fie ștampilat cu termenul Ungultig (invalid). De asemenea colțul tăiat la brief-ul mare înseamnă că mașina a fost scoasă din circulație definitiv în Germania. Dacă cineva nu poate prezenta brief-ul mare când merge la Poliție, nu va putea înmatricula mașina.
Când o mașină este radiată din Germania, primește buline pe numere, însă samsarii le dau jos și fac o asigurare falsă. Românii prinși la volanul unei astfel de mașini se aleg cu amendă și dosar penal, pentru circulația pe drumuri publice cu o mașină neimatriculata.
Sunt situații în care până și dealerii de mașini din Vest nu mai emit talonul provizoriu, înmânează cumpărătorului un rând de numere provizorii și o foaie A4 completată scoasă la imprimantă care spun ei că însoțește numerele și ține locul unui permis. Bineînțeles, când cumpărătorii ajung în România nu vor putea înmatricula mașina întrucât nu au talon pentru acele plăcute cu care au circulat până în țară.
