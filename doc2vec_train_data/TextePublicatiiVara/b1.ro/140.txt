PSD reacționează în urma valului de plecări din partid. Reprezentanții PSD București-Ilfov transmis, printr-un comunicat de presă că totul face parte dintr-un plan de răsturnare al guvernării, dar că aceste dezertări nu vor duce la destabilizarea partidului, informează Știripesurse.ro. 
” PSD București-Ilfov condamnă dezertările unor colegi și consideră că acestea nu vor putea destabiliza nici partidul, nici majoritatea parlamentară PSD +ALDE. Au plecat cei slabi, au rămas cei puternici.
Trădarea este imorală, din orice parte o privești. A te pune în slujba celor care ți-au fost adversari este dezonorant și nu poate fi justificat cu argumente pompoase prin care se invocă interese superioare. Trădarea este un drum ireversibil –  nimeni nu mai poate avea încredere în trădători!
PSD București subliniază că dezertorii i-au trădat în primul rând pe cei care i-au votat. Niciunul dintre ei nu și-ar fi putut câștiga mandatul de parlamentar prin forțe proprii, ca independenți. Au fost votați pentru că au avut alături sigla celui mai puternic partid din România. Prin urmare, trădarea partidului în numele căruia au candidat este o trădare a votului primit din partea cetățenilor”, se arată în comunicatul citat. 
De asemenea, reprezentanții PSD vorbesc, din nou, despre planurile așa-numitului Stat Paralel ”de a bloca reforma justiției și realizarea programului de guvernare”.
”Din momentul în care PSD a început hotărât reforma sistemului de justiție din România au avut loc mai multe încercări de dezbinare a partidului sau de răsturnare a guvernării. Tentativele de confiscare a Guvernului, amenințările președintelui Iohannis la adresa premierului, plângerea penală penibilă a președintelui PNL, iar acum dezertările câtorva colegi rătăciți și lipsiți de caracter fac toate parte din același plan nereușit al Statului Paralel de a bloca reforma justiției și realizarea programului de guvernare.
Majoritatea PSD +ALDE este solidă, iar aceste atacuri repetate împotriva partidului nostru ne determină și mai mult să realizăm ce am început. Vom fi uniți, nu vom ceda, vom merge până la capăt!”, se mai arată în comunicatul PSD București-Ilfov. 
Citeşte mai multe despre:   PSD
