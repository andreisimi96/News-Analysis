Liviu Dragnea a susţinut în discursul din Piaţa Victoriei că "statul paralel" ar fi cel care controlează totul în această ţară şi le-a prezentat susţinător un peisaj sumbru în care totul ar fi controlat de procurori şi generali ai serviciilor secrete.
"Am fost întrebat ce înseamnă statul paralel Răspunsul e simplu: e exact cum îi spune numele, un sistem care folosește instituțiile statului nelegitim, afară și în paralel cu democrația, cu voința exprimată la vot", a afirmat Liviu Dragnea .
"Îi salut pe toți trimișii în piață ai statului paralel, civili sau nu, la ordin sau nu", a mai afirmat Liviu Dragnea .
Liderul PSD a afirmat că preşedintele Klaus Iohannis a moştenit un sistem făcut de Băsescu în care justiţia şi serviciile secrete sunt complet implicate în politic.
"Au trecut trei ani și jumătate de când regimul Băsescu a plecat, dar instrumentele lui au rămas. Care sunt instrumentele: Procurorii corupți au rămas. I-ați văzut la televizor fabricând dosare. Șefa DNA a rămas. Ați auzit-o cerând procurorilor capete mari, ați văzut-o anchetând guvernul, arestând și umilind zeci de oameni care au fost achitați.
Generalii au rămas. Ei acționează prin rețeaua de propagandă securistă. Atacă democrația prin ONG-uri finanțate ilegal. Ziariștii sub acoperire au rămas, fără să poată unul să spună din ce bani trăiesc. Magistrații sub acoperire au rămas. A rămas obiceiul de a folosi serviciile secrete și justiția în scopuri politice, să-i pună președintelui la picioare capete politice", a continuat liderul PSD .
