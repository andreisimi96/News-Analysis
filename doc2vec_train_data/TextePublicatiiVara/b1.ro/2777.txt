Premierul din Papua Noua Guinee a declarat stare de urgență pentru nouă luni, după ce mai mulţi protestatari au incendiat un avion și alte proprietăți într-o provincie din sudul ţării.
Mai mult, prim-ministrul a luat decizia de a suspenda guvernul local.
"Acțiunile persoanelor nesăbuite care au provocat distrugeri în Mendi au dezgustat națiunea", a spus premierul Peter O’Neill.
"Starea de urgență în provincia Highlands din sud va fi în vigoare pentru o perioadă de nouă luni. Poliția va investiga fiecare agitator și pe fiecare persoană implicată în tulburările pe care le-am văzut... Nici o persoană nu este mai presus de lege și toți cei implicați vor suporta toată forța legii", a adăugat el.
Suporterii furioși ai unui candidat la alegeri au dat foc, joi, 14 iunie, avionului de pasageri Dash 8 în provincia Southern Highlands, care nu a mai putut părăsi oraşul
Șefa asistentelor din spitalul din Mendi, Anna Anda, a declarat că susținătorii candidatului care a pierdut șefia provinciei Southern Highlands au explodat atunci când au auzit veștile despre rezultatul alegerilor.
"Au mers și au ars tot, chiar și avionul Air Niugini", a spus ea.
Air Niugini a emis o declarație care confirmă că avionul a fost deteriorat.
"O aeronavă DHC-8, a companiei aeriene subsidiare, Link PNG, a fost implicată într-un incident pe aeroportul din Mendi, provincia Southern Highlands", a anunţat compania, potrivit air24.ro. "Aeronava a suferit pagube când protestatarii au invadat pista, iar Corporația Națională a Aeroporturilor a închis și aeroportul", a adăugat compania aeriană, precizând că pasagerii și echipajul au coborât din aeronavă și nimeni nu a fost rănit.
