Deputatul PSD Gabriel Vlase , propunerea președintelui Klaus Iohannis pentru șefia SIE , s-a numărat printre persoanele care l-au însoțit pe Liviu Dragnea în Elveția, în perioada 29 și 31 mai. Din delegație a făcut parte și Irina Tănase, iubita liderului PSD, fapt ieșit la iveală după ce chiar tânăra a postat pe Instagram fotografii de la fabrica de ceasuri Ulysse Nardin.
Informația privind prezența lui Vlase alături de Dragnea reiese din memorandumul intern publicat de Camera Deputaților și citat de NewsWeek . Într-o notă anexată memorandumului, grupul PSD din Camera Deputaților a anunțat că ”este de acord” ca Vlase să participe la această acțiune.
Sursă Foto: NewsWeek
Parlamentul României a plătit transportul delegației, precum și diurna, iar partea elvețiană a asigurat cazarea și transportul intern. 
Irina Tănase a publicat pe Instagram fotografii cu ea și Liviu Dragnea , folosind și emoticoane în formă de inimă, pentru a scoate în evidență cât de bine s-au simțit cei doi la fabrica de ceasuri Ulysse Nardin din Elveția.
Întrebat cine a asigurat cheltuielile cu deplasarea Irinei, Dragnea a declarat: "Nu au acoperit cheltuielile nicio instuţie publică”.
Întrebat, de asemenea, dacă şi-a achiziţionat vreun ceas. șeful PSD a răspuns: "Ceasuri de la Ulysee Nardin? Ştiti ce preţuri sunt?".
