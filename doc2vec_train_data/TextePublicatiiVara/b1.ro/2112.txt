Avertisment extrem de dur din partea meteorologilor.
În următoarele zile, pe români îi aşteaptă fenomene meteo cu potențial dezastruos.
Potrivit paginii de Facebook 'Estimări şi prognoze meteo personale-România', în intervalul 13 iunie, ora 00.00 - 15 iunie, ora 03.00, sunt aşteptate averse cu caracter torenţial, frecvente descărcări electrice, local vijelii puternice (peste 80 km/h), grindină de medii şi mari dimensiuni şi cantităţi de apă însemnate.
Zonele lovite vor fi judeţele Sălaj, Satu-Mare și Maramureş, iar fenomenele meteo au o traiectorie spre sud-estul ţării.
După ora 03.00 în noaptea de marţi spre miercuri, vijelia va ajunge în vestul ţării noastre şi se va extinde spre Munții Apuseni, fiind posibil să ajungă până în Maramureş, dar şi în jumătatea nord-vestică a Transilvaniei.
De notat faptul că prognoza citată este una neoficială.
"**Avertizare de vreme severă**
1) Intervalul: 13 iunie, ora 00 - 15 iunie, ora 03
2) Fenomene meteo prognozate: averse cu caracter torenţial, frecvente descărcări electrice, local vijelii puternice (peste 80 km/h), grindină de medii şi mari dimensiuni şi cantităţi de apă însemnate
Pe fondul unei mase de aer tropical, bogată în umezeală, instabilitatea atmosferică este în continuă creştere încă din această seară. Deja s-au dezvoltat puternic nori cumulonimbus, până la 15 km în înălţime, ce produc la acest moment averse torenţiale, însoţite de frecvente descărcări electrice, vijelii şi grindină de dimenisiuni medii în nord-vestul ţării. Astfel de manifestări vor continua temporar în următoarele 48 de ore, mai ales în jumătatea de vest a ţării.
4) Scurtă prognoză/analiză:
Chiar în aceste momente, mai multe furtuni puternice, posibil chiar supercelule, sunt în zona judeţelor Sălaj, Satu-Mare și Maramureş, ce continuă să se dezvolte şi au o traiectorie spre SE. În această noapte, acestea vor ajunge să cuprindă o mare parte din Transilvania, urmând a se semnala local averse cu caracter torenţial şi toată suita fenomenelor severe asociate instabilităţii atmosferice. 
O linie de vijelie deosebit de puternică se află la graniţa Austriei cu Ungaria, deplasându-se spre vest-nord-vest, urmând a mătura toată Ungaria pe parcursul nopţii. După ora 03, conform modelelor numerice de rezoluţie înaltă, acest sistem va ajunge în vestul ţării noastre şi se va extinde spre Munții Apuseni şi este posibil să ajungă până în Maramureş, dar şi în jumătatea NV-ică a Transilvaniei. Izolat, se pot semnala fenomene mai severe (grindină de medii dimensiuni, vijelii de peste 70 km/h şi cantităţi însemnate de apă). 
Pe parcursul zilei de mâine, instabilitatea va deveni deosebit de accentuată în jumătatea vestică a ţării, unde, mai ales începând din orele după-amiezii, vor apărea furtuni, local cu caracter supercelular şi se vor semnala averse torenţiale, însoţite de frecvente descărcări electrice, vijelii şi grindină, iar cantităţile de apă vor depăşi local 20...30 mm și punctiform 60...80 mm. Izolat ar putea apărea fenomene deosebit de severe, precum grindina de dimensiuni mari şi vijeliile de peste 80 km/h. Furtunile vor continua local şi pe parcursul nopţii de miercuri spre joi mai ales în Oltenia, Muntenia şi Transilvania, dar posibil şi în rest. Se vor semnala în continuare averse torenţiale, frecvente trăsnete, vânt cu aspect de vijelie şi grindină", se arată pe pagina de Facebook 'Estimări şi prognoze meteo personale-România'.
(Foto: Estimări şi prognoze meteo personale-România / Facebook)
