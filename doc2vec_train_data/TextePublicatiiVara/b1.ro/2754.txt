Controversata caricatură publicată de revista franceză de satiră Charlie Hebdo după victoria Simonei Halep de la Roland Garros a revoltat o țară întreagă. Dacă Simona a ales să nu comenteze imaginea despre care mulți au susținut că este o umilință la adresa ei, Mihai Gândea a încercat să le dea o replică francezilor, fără succes însă. Asta pentru că mesajul prin care realizatorul Antenei 3 a vrut să-i atace pe cei din Hexagon nu are nicio legătură cu realitatea. 
După apariția caricaturii cu câștigătoarea Roland Garros, ridicând cupa deasupra capului, alătui de mesajul ”fier vechi”, Gâdea a apărut în emisiunea sa purtând un tricou cu imaginea Turnului Eiffel, alături de textul ”Votre plus grand ferraille vous l'avez grâce à un roumain” (cea mai mare fierotenie pe care o aveți voi există grație unui român - n.r.).  
Faptul că Turnul Eiffel a fost construit datorită unui român este însă o legendă lansată în perioada regimului comunist. În 1971, în ziarul „Flamura Prahovei” a aprăut un articol intitulat „ Turnul Eiffel şi linia ferată Ploieşti-Predeal”, în care se menționa că tehnologia de construcție a monumentului devenit în timp simbolul Parisului a fost preluată de arhitectul Gustave Eiffel după o invenție a inginerului român Gheorghe Pănculescu, potrivit Digi 24. Se făcea referire atunci la metoda de îmbinare a plăcilor din oţel cu nituri, pe care arhitectul ar fi preluat-o în urma unei vizite făcute în România perioada 1878-1879. Ziarul ”Flamura Prahovei” nota inclusiv că Gustave Eiffel i-ar fi mulțumit inginerului român în cartea sa „Communications sur les travaux de la tour de 300 m”.
Istoricul Ion Bocioacă a demontat însă aceste povești. Originar din Vălenii de Munte, oraşul natal al lui Gheorghe Pănculescu, profesorul a publicat cartea „Gheorghe Pănculescu, legendă şi adevăr”, în care a analizat, printre altele, legătura dintre arhitectul francez și inginerul român. 
Ion Bocioacă susține astfel că în volumul lui Gustave Eiffel nu se face nicio referire la Gheorghe Pănculescu și că nu există dovezi nici care să susțină informația că pe cele 2.500.000 de nituri ale Turnului Eiffel ar fi fost gravate iniţiale ale inginerului român.
De altfel, nici pe site-ul oficial al Turnului Eiffel nu există vreo referire la presupusa legătură dintre construcția monumentului și România. 
Cât despre legenda că oțelul din care a fost confecționat turnul ar proveni de la Reșița, iar pe fiecare piesă a momentului din Paris ar exista inscripția „Made in Reșița – România”, aceasta este demontată de faptele istorice. Asta pentru că în 1889, când a fost inaugurat turnul, Reșita nu era în România, fiind parte a imperiului Austro-Ungar, iar expresia engleză ”made in” nu era încă folosită pe scară largă. 
De altfel, după încercarea lui Mihai Gândea de a le da replica celor de la Charlie Hebdo , internauții au reacționat pe rețelele sociale, unde au publicat adevăratele inscripții care există pe piesele Turnului Eiffel. 
