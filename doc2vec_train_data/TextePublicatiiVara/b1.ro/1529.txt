Medicamentele critice pentru pacienții din România sunt cu mult mai puține decât erau acum 3 sau 4 luni de zile, a declarat Robert Popescu , președintele Asociației Distribuitorilor și Retailerilor Farmaceutici din România, citat de HotNews .
"Situația este dramatică și nu vreți să știți câte telefoane primesc, întrebându-mă oamenii disperați dacă și unde mai găsesc niște medicamente ieftine. Am ajuns într-o situație nu de lumea a treia, de lumea a patra, de lumea a cincea, dacă există o asemenea definiție. Iar cei care sunt responsabili nici măcar nu se obosesc să vină să stea lângă noi", s-a plâns Popescu.
Reprezentantul industriei farma susține că de vină pentru această situație ar fi mecanismul de preț impus de autorități: ”Medicamentele critice pentru pacienții din România sunt cu mult mai puține decât erau acum 3 sau 4 luni de zile. O dată, din cauza scăderii de preț, apoi, mult mai grav, din cauza indisponibilităților: pacienții nu au de unde să mai găsească medicamente, pentru că fie ele sunt retrase oficial, fie sunt retrase neoficial, nu mai sunt comercializate în cantități suficiente sau aproape deloc de către companii, fără a face notificările necesare. Asta este realitatea cu care ne confruntăm. Am spus autorităților de cel puțin 4 ani de zile să nu reduca prețul medicamentelor sub limita suportabilității".
"În curând o să aibă fiecare GPS și o să știm mai bine pe unde a trecut o cutie de medicamente decât pe unde zboară avioanele", a mai punctat Robert Popescu . 
