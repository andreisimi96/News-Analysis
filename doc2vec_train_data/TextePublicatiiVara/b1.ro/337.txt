Plenul Senatului a adoptat marţi proiectul de lege al deputatului Cătălin Rădulescu, care a suferit mai mult modificări în Comisia Juridică şi care prevede că persoanele acuzate de evaziune fiscală scapă de urmărirea penală dacă achită prejudiciul integral, la care se adaugă 50% din suma datorată, prevedere de care poate beneficia o singură dată, conform Hotnews.
Senatul a adoptat proiectul de lege cu 74 voturi "pentru" și 33 "împotrivă" şi va merge în Camera Deputaţilor pentru votul final.
"În cazul săvârșirii unei infracțiuni de evaziune fiscală prevăzute la art. 8 și 9, dacă, în cursul urmăririi penale, inculpatul va acoperi integral prejudiciul produs prin comiterea faptei, majorat cu 50% din baza de calcul, la care se adaugă dobânzile și penalitățile, se va dispune, o singură dată, renunțarea la urmărirea penală.
În cazul săvârșirii unei infracțiuni de evaziune fiscală prevăzute la art. 8 și 9, dacă, în cursul judecății, până la terminarea cercetării judecătorești, inculpatul va acoperi integral prejudiciul produs prin comiterea faptei, majorat cu 50% din baza de calcul, la care se adaugă dobânzile și penalitățile, instanța va dispune, o singură dată, pedeapsa amenzii penale", se prevede în proiectul de lege.
Deputatul Cătălin Rădulescu a motivat necesitatea acestui proiect de lege prin faptul că în cazul infracţiunilor de evaziune fiscală, cel mai important este recuperarea prejudiciului suferit de stat, iniţiatorii propun o motivare a celor care comit astfel de fapte pentru a acoperi prejudiciul creat. În plus, trebuie avut în vedere că scopul pedepselor este prevenţia, reeducarea, dar şi recuperarea prejudiciilor şi nu menţinerea persoanei în detenţie, fapt ce atrage şi mai multe cheltuieli din partea statului."
