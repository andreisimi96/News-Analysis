Un deputat ales pe listele USR a solicitat retragerea României din toate teatrele de război și folosirea banilor pentru educație, infrastructură și sănătate. Adrian Dohotaru acuză SUA că au invadat Irak și Afganistan nu pentru democratizarea lor, ci pentru a le confisca petrolul. 
”Statul român a fost condamnat de CEDO pentru complicitatea sa cu CIA, în cazul acuzaţiilor privind acte de tortură în închisorile secrete pe teritoriul României. Statul român este nevoit să plătească daune în valoare de 100.000 de euro unui presupus terorist, Al Naseri, torturat într-una din închisorile secrete ale CIA din ţara noastră, aceasta în timp ce politicienii români au negat constant în trecut că am fi avut astfel de închisori secrete şi acte de tortură. S-a încălcat legea. Răspunde cineva? Solicit Ministerului Public şi MAE să-mi comunice măsurile luate în găsirea responsabililor români care au permis torturarea deţinutului Al Naseri. Parchetul General a fost sesizat de comisia parlamentară, în 2012. Cum s-au finalizat investigaţiile şi de ce nu a fost găsit nimeni responsabil?”. s-a întrebat Adrian Dohotaru , potrivit inpolitics.ro.
Deputatul mai acuză faptul că România a cheltuit o sumă uriașă pentru intervențiile în Irak și Afganistan, deși prioritățile țării sunt educația, sănătatea și infrastructura. 
”Ne-am aliat cu americanii pentru a invada Irakul şi Afganistanul. Scopul declarat? Democratizarea regiunii. Scopul ascuns? Controlul asupra petrolului. Regiunea Orientului Mijlociu este mai instabilă ca oricând la peste un deceniu şi jumătate de la invazie. România a avut cheltuieli estimative, potrivit presei, de aproape un miliard de euro. Niciun dosar mare de corupţie nu se compară cu astfel de cheltuieli inutile, într-un război în care nu aveam ce căuta şi în care unele state membre nici măcar nu au trimis trupe. Solicit Ministerului Apărării o estimare exactă a cheltuielilor totale de la începutul participării noastre, pe teatrele de operaţiuni din Afganistan şi Irak până acum, dar şi defalcate – transport, hrană, echipamente militare, diurnă. Să cugetăm cum puteam folosi altfel aceşti bani, în educaţie, sănătate, infrastructură, cultură? Dar nu doar aceste cheltuieli sunt relevante. Să ne gândim la pierderile de vieţi omeneşti, la răniţi, la populaţiile dispersate, ori, ca în cazul de faţă, la cei torturaţi în urma acestor războaie”, se mai arată în declarația deputatului. 
Adrian Dohotaru a demisionat din USR în octombrie anul trecut.
