Tatăl Mihaelei Buzărnescu a povestit despre o întâmplare de acum un an de zile care i-a lăsat un gust amar.
Tenismena a cerut un wild card la Bucharest Open, pentru a urca în clasament, dar a fost refuzată de Federația Română de Tenis, pe motiv că este „prea bătrână”.
„Din păcate, nu am fost bine priviţi la Federaţia Română de Tenis… Era pe principiul Mihaela a fost ce-a fost (n.r. campioană europeană la junioare, campioană US Open în 2006), are o vârstă, nu mai urcă! Iar totul a culminat cu ce s-a întâmplat anul trecut la Openul de la Bucureşti, când am făcut cerere să primim un wildcard, dar am fost refuzaţi la noi acasă de maniera în care nu ni se mai răspundea la telefon nici din partea oamenilor care au zis Da, se rezolvă! Anul trecut deja începuse să aibă rezultate, era pe o pantă ascendentă şi le-am cerut un wildcard la turneul de la Bucureşti, pentru că punctele pe care Mihaela le-ar fi primit pentru un tur sau două ar fi ajutat-o foarte mult să urce în clasament la acel moment! Am fost la toţi, şi la preşedinte şi la vicepreşedinte… Iar Daniel Dobre, venit de două săptămâni ca director tehnic al FRT , m-a întrebat iritat de ce tot insist şi cer eu wildcard pentru Mihaela, că şi-aşa e bătrână, ce performanţe mai poate ea să facă!? Că el decide acolo cine intră pe tabloul de la Bucureşti şi că le va oferi wildcard altor jucătoare, mai tinere. Aşa că i-am făcut alt program. Iar în sâmbăta în care se juca deja turneul, ne-au sunat de la federaţie că ne oferă wildcard la dublu. I-am refuzat, pentru că nu ne ajuta cu nimic şi ne făcusem deja alt program”, a susținut Mihai Buzărnescu, citat de Hotnews.
Mihaela a reacționat matur privind această întâmplare, deși „nu i-a picat deloc bine refuzul FRT ” și continuă să joace „cu drag pentru România”.
De asemenea, tată sportivei a precizat că, acum, „oamenii ăia se minunează de cât a progresat” aceasta.
„A fost un moment extrem de delicat... nu i-a picat deloc bine refuzul FRT . Ea chiar spera şi considera că va fi înţeleasă şi ajutată de oamenii ăia... Dar a spus asta e, nu mai apelez la ei niciodată, mergem pe drumul nostru. Însă Miki va juca întotdeauna cu drag pentru România şi va privi convocarea ca pe o oportunitate. Cum a fost şi la Cluj în meciul de Fed Cup. A jucat dublu, a fost foarte bine că ne-am calificat, nu se pune problema de supărări. Cine e cel mai bun, trebuie să joace, cum e normal să fie! Sunt două planuri total diferite. Doar două persoane de la FRT ne-au dat mesaje de felicitare. Poate ei aşa cred că e corect să procedeze.. E alegerea lor, Mihaela să fie sănătoasă, asta e tot ce contează! Acum, oamenii ăia se minunează de cât a progresat! Dar nu cred că toţi se bucură! Este un grup restrâns care nu se bucură! Dar asta e… ", a explicat Buzărnescu.
