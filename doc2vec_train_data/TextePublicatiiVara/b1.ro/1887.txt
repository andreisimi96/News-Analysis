Un nou caz halucinant în sistemul medical românesc.
Un pacient de 41 de ani din Craiova a stat peste 6 ore pe masa de operaţie pentru că medicul urolog a refuzat să îl opereze, motivând că nu există suficient personal medical.
Bărbatul a povestit că a ajuns la Spitalul Judeţean din Craiova cu dureri în zona genitală, iar după ce a fost investigat şi diagnosticat a fost trimis în Secţia de Urologie pentru a fi operat de urgenţă și a fost dus în sala de operaţie, numai că aici a stat cu dureri insuportabile timp de aproape şapte ore, relatează Mediafax.
"Am înţeles că acel bloc operator era închis până a doua zi şi l-am rugat pe domnul doctor să mă coboare până la etajul şase să mă opereze, iar dânsul refuzat. Aveam dureri foarte mari. Domnul doctor mi-a spus că nu are cu cine să opereze", a afirmat pacientul.
Conducerea spitalului a decis, după şase ore, să cheme de acasă un alt medic să opereze bolnavul care aşteptase în tot acest timp pe masa de operaţie
Managerul unităţii medicale a anunţat că a demarat o anchetă în acest caz.
Bărbatul în vârstă de 41 de ani spune că va depune plângere la Colegiul Medicilor Dolj împotriva medicului urolog care a refuzat să-l opereze.
