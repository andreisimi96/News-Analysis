Foto: Inquam Photos/ Octav Ganea Politică
Jurnalistul Ion Cristoiu a făcut o analiză extrem de critică a mitingului PSD de sâmbătă seară, în care a criticat în termeni foarte duri discursul lui Liviu Dragnea . 
Cristoiu a numit discursul de final al lui Dragnea drept "dezastrul mitingului", afirmând că a avut un "text catastrofal", afirmând că liderul PSD aminteşte mai degrabă de Stalin decât de Troski.
"Momentul Liviu Dragnea a fost dezastrul mitingului. Pus dinadins la sfîrșit, Liviu Dragnea și-a dovedit încă o dată slăbiciunile de om de mitinguri, de însuflețit mulțimi prin forța verbului în favoare lucrăturilor de birou. Păstrînd proporțiile Liviu Dragnea ne-a dovedit că e mai degrabă Stalin decît Trotski. Textul a fost catastrofal. În astfel de împrejurări, oratorul își propune să produce deliruri, și nu raționamente. Liviu Dragnea n-a amintit nimic de Guvernarea PSD . El a comis uriașa eroare de a intra în amănunte minuțioase din activitatea DNA, a SRI. Greu de urmărit și din fața televizorului, d-apoi din Piață. Ca să nu mai spun că e absurd să-l ataci pe Rareș Bogdan în fața unei mulțimi de sute de mii de oameni și într-un discurs care trebuia să se concentreze pe mari personaje și mari pericole. Și nu pentru că ar fi incorect politic să ataci un ziarist, ci pentru că astfel Liviu Dragnea , nu prea diferit de Codruța Kovesi în materie de umori, a făcut dintr-un modest moderator, cu un rating sub de televiziune de cartier, un personaj de prim rang al scenei noastre publice, marele adversat al ditamai partidului de guvernământ", a scris Cristoiu pe blogul personal.
De asemenea, jurnalistul mai notează că mitingul a durat prea mult pentru cei de piaţă şi şi-a ratat completul finalul deoarece a lăsat în urma imaginea cu oamenii grăbiţi să plece acasă în loc să intoneze lumea în cor alături de cei de pe scenă.
