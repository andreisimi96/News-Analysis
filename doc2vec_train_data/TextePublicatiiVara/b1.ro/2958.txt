Dan Şova a fost ridicat cu duba poliţiei şi dus la Penitenciarul Rahova. Fostul ministru PSD a fost condamnat la 3 ani de închisoare
Dan Şova a fost ridicat cu duba poliţiei şi dus la Penitenciarul Rahova. Fostul ministru PSD a fost condamnat la 3 ani de închisoare
Dan Şova a fost ridicat de poliţişti şi dus la Penitenciarul Rahova unde urmează să efectueze pedeapsa de 3 ani de închisoare pe care a primit-o miercuri în dosarul CET Govora.
Fostul ministru al Transporturilor şi senator PSD a fost condamnat definitiv de Înalta Curte de Casaţie şi Justiţie pentru comiterea infracţiunii de trafic de influenţă.
În acest dosar, Dan Şova a fost trimis în judecată în ianuarie 2017, fiind acuzat că a luat mită 100.000 de euro pentru a asigura încheierea unui contract între CET Govora şi o firmă de avocatură. 
Potrivit procurorilor DNA, în perioada octombrie 2011 - iulie 2014, Dan Şova a pretins sume de bani şi a primit în total 100.000 de euro de la un denunţător, în schimbul traficării influenţei sale reale pe care o avea pe lângă Mihai Bălan, director general al CET Govora SA la acea vreme, astfel încât acesta din urmă să asigure încheierea unor contracte de asistenţă juridică cu o anumită societate de avocatură, contracte de tip abonament lunar, la o valoare de 10.000 euro/lună.
În acelaşi dosar, magistraţii au menţinut condamnarea fostului director al CET Govora Mihai Bălan la trei ani de închisoare cu suspendare pentru abuz în serviciu în formă continuată, cu un termen de supraveghere.
