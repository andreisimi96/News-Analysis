Klaus Iohannis cataloghează drept ”o ciudățenie” mitingul pe care PSD îl va organiza în Capitală pe 9 iunie pentru a protesta față de ”abuzurile din justiție”. Inițial, maifestația era anunțată ca una de sprijin pentru Guvern, iar șeful statului spune că o astfel de acțiune îi amintește foarte mult de Partidul Comunist Român. 
”Mi se pare o ciudățenie. Un miting organizat de guvernanți ca să se autosusțină sau să se laude singuri, astfel de manifestări am mai avut. Pe vremea comuniștilor, am avut numai astfel de manifestări. Comuniștii au știut să organizeze astfel de manifestări publice în care ni s-a asigurat un viitor de aur, ni s-a spus că Partidul Comunist Român este cel mai performant și, de fapt, unicul partid din România. 
O astfel de manifestare mi-ar aminti numai de acele vremuri. Într-o democrație, cei care sunt la guvernare să pună mâna și să munceasă, să rezolve problemele țării și să lase astfel de manifestații opoziției și societății. Nu au de ce organiza astfel de manifestații. Mi se pare ciudat și puțin caraghios”, a declarat Klaus Iohannis . 
