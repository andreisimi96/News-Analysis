Foto: ainonline.com Economic
Publicația franceză La Tribune publică un articol critic la adresa României, în contextul vizitei în Hexagon a ministrului Apărării Naționale, Mihai Fifor. Jurnaliștii francezi se întreabă dacă România își va respecta promisiunile făcute constructorului francez de aeronave Airbus și citează surse care vorbesc despre închiderea liniei de asamblare de la Ghimbav dacă promisiunile nu sunt respectate, informează Economica.net.
În articolul din La Tribune se precizează că Airbus Helicopters are o problemă serioasă în România, în condițiile în care, susține sursa citată, Bucureştiul face promisiuni către Airbus, în timp ce lucrează, în mod deschis, cu americanii de la Bell.
În acest context, este amintită vizita de anul trecut în România a președintelui francez Emmanuel Macron, în cadrul căreia s-a discutat despre achiziția de elicoptere Airbus, și se precizează că, deocamdată, nu s-a făcut nimic în acest sens. 
Jurnaliștii francezi mai notează că noul şef al Airbus Helicopters , Bruno Even, încearcă să obţină o poziţie fermă din partea românilor. Potrivit acestora, pentru producător situația este foarte clară: fie România cumpără elicoptere de la producătorul franco-german, fie linia de asamblare pentru elicopterul de transport H215 din Ghimbav va fi închisă şi transferată în altă ţară.
Linia de asamblare de la Ghimbav a fost proiectată pentru o capacitate de producţie de 15 aeronave pe an. Airbus Helicopters și-a luat angajamentul de a produce aparate de zbor în România şi de a le vinde apoi la export.
Ministerul Apărării Mihai Firfor face, începând de luni, o vizită oficială în Franța, la invitaţia omologului său, Florence Parly. Printre subiectele de pe agenda discuțiilor se află situaţia de securitate din regiunea Mării Negre, perspectivele de dezvoltare a relaţiilor bilaterale în domeniul apărării și aprofundarea colaborării între statele europene pe linia apărării.
