Foto: Inquam Photos / Octav Ganea Politică
Liderii PSD au stabilit că ”marele miting împotriva abuzurilor” va avea loc sâmbătă, în Piața Victoriei. Mulți social-democrați s-au înghesuit să laude demersul și s-au întrecut în declarații despre cât de mulți oamenii vor veni să protesteze împotriva ”statului subteran”. 
Pe unii social-democrați, însă, i-a călcat pe nervi acest demers. Este și cazul lui Vladimir Petruț, primarul PSD din Cavnic , județul Maramureș. 
În cadrul unei emisiuni televizate, Vladimir Petruț a tunat împotriva mitingului și împotriva ”penalului Dragnea”. Asemenea multor altor cetățeni, edilul pur și simplu nu pricepe cum poate organiza protest un partid care are puterea. 
”De exemplu, și acum prostia asta de miting... Domnule, cum să faci tu miting în Capitala țării, când tu conduci țara, tu ai prefecții, tu ai primarii, tu ai președinții de consilii județene, tu ai premierul, tu ai Guvernul României, tu ai Camera Deputaților, tu ai Senatul, poți legifera, poți să faci dezbateri publice... sau vor cumva să-l apere pe penalul Dragnea? Aici e problema! Penalul Dragnea...”, a susținut Petruț.
Aici intervine moderatorul emisiunii, dar social-democratul nu se lasă și ține morțiș să spună ce are de spus despre ”penalul Dragnea”.
”Stați un pic! Aici nu mă puteți opri! Domnul Dragnea e condamnat penal! E condamnat, e condamnat penal! E condamnat penal, e condamnat penal. Nu poți să mergi să fii alături de un condamnat penal!
Părerea mea personală este că acest miting e pentru iubitorul poporului, condamnatul penal Liviu Dragnea .
Deci pleacă autocarul din Maramureș, trebuie să facă minim 8 -10 ore. Ajung la 6-7 seara, pun oamenii în stradă 4 -5 ore, apoi îi pun în autocar și-l aduc înapoi. Deci oamenii în 24 de ore nu fac o baie, nu folosesc un WC, nu nimic. Cum să folosești oamenii ca pe niște animale? Chiar nu se gândesc oamenii ăștia?”, a tunat primarul PSD din Cavnic . 
