Un bărbat, apropiat de rețeaua Al-Qaeda, a fost arestat de Poliția federală americană, fiind suspectat că plănuia să comită un atac la Cleveland, pe 4 iulie, sărbătoarea națională a Statelor Unite, informează AFP. 
În vârstă de 48 de ani, Demetrius Nathaniel Pitts i-a spus unui agent infiltrat al FBI că voia să omoare militari și familiile lor cu ajutorul unui vehicul încărcat cu explozibil la Cleveland, oraș din  statul american Ohio. Bărbatul nu este la prima problemă cu legea, el fiind condamnat anterior și pentru furturi cu circumstanțe agravante și violențe conjugale.
De altfel, Pitts era supravegheat de mai multe luni de poliția federală. Asta după ce a publicat pe rețelele sociale mesaje favorabile Al-Qaeda și și-a exprimat dorința de a recurge la violență armată.
De data aceasta, el ar putea fi acuzat de susținerea unei organizații teroriste și riscă 20 de ani de închisoare.
