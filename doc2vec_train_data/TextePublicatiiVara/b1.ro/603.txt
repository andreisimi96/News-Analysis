Florin Iordache a anunţat că în comisia specială pe care o conduce s-a finalizat joi în primă lectură codul de procedură penală, urmând ca modificările să fie terminate până la finalul săptămânii viitoare. Deputatul PSD a dat asigurări că până la finalul lunii iunie, când se termină sesiunea parlamentară, vor fi finalizate toate modificările la codurile penale.
”Astăzi am finalizat o primă lectură a Codului de procedură penală. Pentru noi e prioritate, pentru că în cadrul acestui proiect de lege este şi acea directivă care vizează prezumţia de nevinovăţie. Au venit foarte multe amendamente, în principal de la CSM, care au fost însuşite şi aşteptăm de la CSM până săptămâna viitoare şi corelările care vizează eliminarea Camerei preliminare şi textele subsecvente. Punctual, calendarul este următorul: săptămâna viitoare, miercuri, vom relua dezbaterile la comisie cu toate propunerile şi corelările şi până la finalul săptămânii viitoare ne-am propus să finalizăm dezbaterea la Codului de procedură penală, să-l trimitem la Senat în calitate de primă Cameră sesizată şi apoi parcursul normal este Camera Deputaţilor, decizională", a explicat Iordache, citat de Agerpres.
În cazul în care preşedintele Klaus Iohannis va respinge proiectele de lege trimiţându-le înapoi în Parlament pentru reexaminare, Florin Iordache a susţinut că se va convoca o sesiune extraordinară.
”Nu ştim ce face preşedintele. Sesiunea extraordinară poate fi dacă preşedintele trimite la reexaminare”, a afirmat Iordache. ”De aceea ne-am şi luat marja de două săptămâni, dacă preşedintele trimite la reexaminare vreuna din cele trei legi care vizează Codurile”, a adăugat acesta.
Potrivit acestuia, Codurile civile vor fi adoptate de Camera Deputaţilor săptămâna viitoare, Codul de procedură penală va fi adoptat de Senat peste două săptămâni şi apoi va ajunge la Camera Deputaţilor cu următoarele modificări. 
"În acest interval vom începe şi finaliza dezbaterile la Codul penal, deci probabil că în ultima săptămână a lunii iunie şi Codul penal va fi adoptat de către Camera Deputaţilor, în calitate de cameră decizională. Noi ne-am luat acea marjă de două săptămâni, astfel încât dacă preşedintele, în cele zece zile, doreşte să trimită la reexaminare, Parlamentul să fie în activitate încât să putem reexamina cele trei legi. Mai ales Codul de procedură penală, care vizează prezumţia de nevinovăţie, este o prioritate pentru a nu accesa acea clauză şi procedura de infringement", a mai spus Iordache.
