Fostul premier Victor Ponta susţine că liderul PSD, Liviu Dragnea , are două scenarii în privinţa eventualei suspendări a preşedintelui Klaus Iohannis , pe fondul scandalului privind refuzul revocării şefei DNA, Laura Codruţa Kovesi.
Potrivit fostului premier, totul depinde de decizia pe care o va da Instanţa Supremă săptămâna viitoare, pe 21 iunie, în dosarul angajărilor fictive în care este judecat Dragnea.
Dacă judecătorii îl vor condamna pe liderul PSD, spune Victor Ponta , atunci Liviu Dragnea va demara procedura de suspendare a preşedintelui Iohannis, iar Guvernul va emite Ordonanţă de Urgenţă (OUG) pentru modificarea Codurilor Penale.
"Domnul Dragnea se pregătește de atac. Eu cred că pregătește două variante. Dacă decizia e de achitare, nu mai trec modificările la codurile penale, uită de suspendare. Dacă o să fie condamnat, o să dea OUG cu codurile, o să fie amnistie, o să îl suspende pe Klaus Iohannis . Domnul Iohannis stă pasiv, domnul Dragnea nu va sta pasiv, îi va lua jucăria. Domnul Dragnea nu îl vrea pe Tăriceanu la Cotroceni, el vrea să îi arunce din barcă pe cei pe care îi iubește. Așa a făcut și cu mine", a declarat miercuri seară, la România TV, Victor Ponta , potrivit stiripesurse.ro.
