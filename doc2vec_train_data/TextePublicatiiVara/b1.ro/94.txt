După ce s-a făcut de râs postând pe Facebook o poză cu mesajul “PLM Plec La Munca”, Liviu Pop insistă să mai cadă o dată în ridicol. De data aceasta, el a încercat să-și justifice postarea inițială, explicând ce înseamnă pentu el ”PLM”
“Dubla educaţie! Am postat săptămâna trecută un mesaj cât se poate de simplu. “Pop Liviu Marian (PLM) plec la muncă”. Pentru mine, PLM înseamnă Pop Liviu Marian şi, chiar dacă azi plec la muncă, mâine plec la mare, iar poimâine plec la munte, tot acelaşi Pop Liviu Marian rămân, aşa cum am rămas atunci când am plecat la minister sau când am plecat de la minister. Pentru alţii însă, se pare că înseamnă vulgaritate.
Cu ură viscerală am fost înfierat de aceştia: “Cum îmi permit eu, fost ministru al Educaţiei, să scriu aşa ceva?”.  Cei care mă cunosc foarte bine ştiu că nu vorbesc sau scriu vulgar, de aceea au înţeles spiritul meu de glumă. Am educaţia necesară să nu postez vulgarităţi pe paginile mele de socializare şi nici să las comentarii de acest fel pe paginile altora”, a scris Pop, pe Facebook.
El a ținut morțiș apoi să îi atace pe protestatarii din Piața Victoriei. A precizat că unii pozează în oameni educaţi, dar înjură pe paginile de socializare sau merg cu proprii copii în Piaţa Victoriei şi scandează "obscenităţi şi vulgarităţi”.
“Dubla educaţie nu le permite să rămână consecvenţi. Pe de-o parte, pozează în oameni cu spirit civic, educaţi, “politically” corecţi, cu pretenţii elitiste, dar pe de altă parte, înjură pe paginile de socializare sau îşi iau copiii de mâna, merg în Piaţa Victoriei şi scandează obscenităţi şi vulgarităţi de cea mai joasă speţă. Oare asta înţeleg ei prin educaţie? Eu, nu! Iar dacă, a doua zi, la şcoală, copiii lor vor folosi aceleaşi cuvinte vulgare, cu siguranţă vor învinovăţi profesorul, directorul, inspectorul şi ministrul pentru educaţia copiilor lor”, a mai scris Pop.
