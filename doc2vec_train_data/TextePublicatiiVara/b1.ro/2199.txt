Preşedintele Iohannis , care aniversează miercuri împlinirea a 59 de ani, se consideră un om împlinit din punct de vedere sentimental.
”Chimia dintre noi depășește orice descriere”, spune șeful statului, despre soţia sa, Carmen Iohannis , pe care a cunoscut-o în timpul facultății. ”Dacă se cunosc, doi oameni care se plac și se înțeleg, restul devine irelevant”, mai mărturisea șeful statului în cartea sa autobiografică, citat de Libertatea .
Președintele povestește în cartea sa, ”Pas cu Pas”, cum a cunoscut-o pe soția sa.
”Tot în timpul facultății am cunoscut-o și pe soția mea, Carmen, dar în vechiul cerc de prieteni. A fost invitată de prieteni de-ai noștri care au rămas în Sibiu. Ne-am plăcut, pur și simplu, iar chimia dintre noi depășește orice descriere”, scria șeful statului în carte.
El mai spunea că este foarte ușor ca doi oameni să se placă și să se îndrăgostească. ”A durat mult până ne-am căsătorit. Ne-am cunoscut la 22 de ani și ne-am căsătorit pe la 29 de ani. Am trecut de pragul de 25 de ani de când suntem căsătoriți și acum cred că pot să spun că arta nu este de a te îndrăgosti ci de a menține dragostea vie pentru mult timp”, spunea președintele.
Carmen Iohannis s-a ferit de lumina reflectoarelor atunci când soţul ei a ajuns primarul Sibiului şi apoi, preşedintele României. În rarele ei apariţii publice a impresionat însă prin eleganţă şi discreţie.
Când a ajuns președinte, Klaus Iohannis a fost întrebat dacă soţia sa va rămâne la Sibiu sau îşi va muta serviciul în Bucureşti. Șeful statului spunea, atunci, că va exista o perioadă de tranziţie.
”Va exista o perioadă de trecere, dar am discutat chestiunea şi mă va însoţi. Îşi doreşte să se implice alături de mine în rezolvarea unor probleme care ţin de Primă Doamnă”, afirma șeful statului.
Deaspre soția sa, Klaus Iohannis scria în cartea sa că îl sprijină 100% în toate proiectele politice.
Carmen a fost şi motivul pentru care Klaus Iohannis nu şi-a urmat părinţii, ce au emigrat în Germania. ”Va fi alături de mine, va avea şi apariţii publice, va fi o primă doamnă! Ştie foarte bine când este cazul să participe la evenimentele publice şi pot să vă spun că are o prestaţie excepţională când o face”, a spus Klaus Iohannis în urmă cu ceva timp.
