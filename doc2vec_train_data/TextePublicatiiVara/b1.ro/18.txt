Momente de panică într-un cartier din Bușteni! Un urs dezorientat a ajuns printre blocuri și a băgat spaima în locatarii care s-au chinuit momente bune să îl alunge, informează B1 TV. Cei care îi studiază susţin că urşii care au coborât tot mai aproape de case sunt, de obicei, flămânzi. Pe de altă parte, activiştii de mediu spun că urşii sunt atraşi voit în zonele locuite pentru ca vânătorii să poată spune că s-au înmulţit necontrolat şi trebuie împuşcaţi.
În două labe, cu urechiule ciuilite, ursul se proptise în fața unui bloc din Bușteni, chiar lângă o masă amplasată de localnici. De îndată ce și-a dat seama că nu e rost de mâncare, a pornit in căutarea ei. Cu ochii în patru, nu a făcut pași prea mulți. Cât să vadă cine l-ar putea întâmpina. 
Un bărbat a încercat să îl gonească: ”Ce cauți, mă, potaie? Cară-te! Ieşi!”.
Cu greu, însă, a și reușit. Soluția a fost să arunce cu o bucată de lemn spre el, ca să îl sperie. 
În cele din urmă, animalul s-a întors prin fața blocului pe o alee și a luat-o la fugă. 
În tot acest timp, ursul a oferit un adevărat spectacol. A atras localnicii ca un magnet la ferestre sau pe balcoane. 
Problema urșilor nu a fost rezolvată de ani de zile de niciun responsabil. Ministrul Mediului, Graţiela Gavrilescu, a recunoscut anul trecut că nici măcar nu ştie câţi trăiesc în pădurile de la noi. Acum spune ca sunt 6.500 de exemplare, dar specialiştii din minister consideră că nu ar trebui să fie mai mult de 4.000.
”Anul trecut, când a apărut ordinul de eutanasiere până la urmă a acestor animale sălbatice, l-am contestat. Deși instanța de judecată a înteles să dea un termen foarte îndelungat, cel puțin datoria mea de cetățean mi-am făcut-o, am contestat ordinul și din ce îmi amintesc, acel ordin nici măcar nu a mai fost pus în executare. Dacă urmează să fie anulat, iar dacă acele animale vor fi reportate așa cum indică ordinul, sau pe românește, vor fi omorâte sau transformate în carne pentru plăcerea unora sau altora, asta înseamnă că persoanele respective au braconat și nu au respectat legea”, a declarat Adrian Cuculis, pentru B1 TV.
