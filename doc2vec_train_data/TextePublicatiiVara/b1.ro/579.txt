Naţionala României continuă să fie o forţă, dar din păcate doar în meciurile amicale. Într-un meci disputat joi în Austria, trupa antrenată de Cosmin Contra a învins cu 3-2 naţionala statului Chile.
Primul gol al întâlnirii a fost marcat în minutul 13 de către Nicolae Stanciu. În ciuda faptului că au jucat în 10 din minutul 30 al meciului după ce Nicolas Castillo l-a lovit cu cotul în față pe Toșca și a primit direct cartonașul roșu, sud-americanii au revenit pe tabelă.
Primul gol pentru Chile a venit la scurt timp după eliminare de la Maripan, iar al doilea după pauză, în minutul 52, de către Lorenzo Reyes.
Intrarea lui Budescu în minutul 66 în locul lui Cicăldău avea să se dovedească esenţială în economia partidei. Întâi acesta i-a dat o pasă decisivă lui Ciprian Deac pentru golul egalizator, iar în minutul 84 a marcat golul decisiv.
Pentru naţionala lui Contra urmează meciul de marţi, 5 iunie, de la Ploiești cu Finlanda, ora 20:30.
