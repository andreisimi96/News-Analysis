Foto: Inquam Photos / George Calin Politică
Preşedintele PSD şi al Camerei Deputaţilor, Liviu Dragnea , continuă lupta imaginară cu miliardarul evreu George Soros .
Dragnea i-a îndemnat, vineri, pe tinerii social-democraţi să se informeze mai bine despre cum acţionează "unii miliardari în unele ţări", inclusiv în ţara noastră, denunţând astfel "forţe din interior şi din afară" cu care "se bate" PSD pentru a creşte nivelul de trai al românilor. 
"Da, românii vor să muncească, dar vor să aibă şi salarii mari, pentru că şi ei au copii, aşa cum au şi europenii şi ei vor pentru copiii lor o şcoală bună, o educaţie bună, să aibă posibilitatea să plece în concediu cu copiii lor, să aibă posibilitatea să simtă şi să guste viaţa (...). Şi pentru asta ne batem cu nişte forţe mari, şi dinăuntru şi din afară. Nu sunt poveşti. În afară de conversaţiile pe Facebook , pe care e bine să le aveţi, mai citiţi şi alte articole interesante, ştiri interesante despre ce se întâmplă în lume, despre cum sunt implicaţi unii miliardari în unele ţări şi câte miliarde cheltuie, ce fac în America, ce-au făcut şi la noi, ce-au făcut şi în alte ţări şi să încercaţi să înţelegeţi că numai cunoaşterea vă va ajuta să fiţi puternici în acest război în care suntem împreună - suntem o echipă", a afirmat Dragnea, la Şcoala Politică de Vară a TSD, potrivit Agerpres. 
Liderul PSD a reiterat faptul că se va merge "până la capăt cu programul de guvernare" şi a denunţat "cele două televiziuni ale SRI -ului", precum şi "acoperiţii".
"Am spus la miting că vom merge până la capăt şi au sărit unii - cărora mă abţin foarte greu să le pun o etichetă aici, în faţa voastră - prin cele două televiziuni ale SRI -ului, alţi acoperiţi, politicieni, procurori la CSM. (...) Am spus că mergem până la capăt. Mi-a zis cineva că parcă am fi brigăzile albe îmbrăcaţi în alb. Şi am spus: brigăzile albe cred că e de bine, treaba ta", a adăugat Dragnea. 
