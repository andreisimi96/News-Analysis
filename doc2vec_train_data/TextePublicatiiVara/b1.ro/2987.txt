Ministrul Justiţiei, Tudorel Toader, a declarat luni că pragul de 1.900 de lei pentru abuzul în serviciu, pe care l-a propus și care a fost adoptat de Comisia Iordache, a fost stabilit ținând cont de un răspuns venit de procurorul general. 
Toader a precizat că au fost "discutate şi răsdiscutate" propunerile cu privire la stabilirea unui prag pentru abuzul în serviciu și s-a ajuns la concluzia că sub pragul de 1.400-1.500 de lei fapta nu are pericolul unei infracţiuni. 
"Am organizat multe dezbateri la Ministerul Justiţiei cu societatea civilă, cu asociaţiile de magistraţi, cu orice jurist, cetăţean care crede şi poate să contribuie. La Ministerul Justiţiei am participat la toate dezbaterile. S-au făcut propuneri dintre cele mai diferite - să nu punem prag, să punem de 1 leu, prag de salariu minim de economie, 10.000 de lei, 200.000 de lei. Sigur, am luat act de toate propunerile, le-am discutat, răsdiscutat. Am cerut de la Ministerul Public o statistică. Am întrebat procurorul general să îmi dea în scris care este practica, pentru ce trimit procurorii în judecată la abuz. Am primit răspunsul că procurorii nu au coborât sub 1.400, 1.500 de lei, deci sub acest nivel fapta nu are pericolul unei infracţiuni. Am concluzionat că pragul rezonabil să fie cel al unui salariu minim brut", a declarat Tudorel Toader pentru Digi 24. 
Modificarea articolului 297 din Codul penal, referitor la abuzul în serviciu, a fost adoptată luni de parlamentarii din Comisia specială privind legile justiției, condusă de Florin Iordache. Potrivit modificărilor, infracţiunea nu se pedepseşte dacă prejudiciul este până în salariul minim brut pe economie - 1.900 de lei și se consideră abuz în serviciu dacă scopul este de a obţine foloase materiale necuvenite pentru sine, soţ sau rude până la gradul II. 
