Preşedintele PMP, Eugen Tomac , reacţionează dur în scandalul din Republica Moldova generat de invalidarea alegerii lui Andrei Năstase drept primar al Chişinăului.
Tomac susţine că Republica Moldova este "un stat românesc capturat în afara UE" şi că la Chişinău se aplică principiul lui Stalin : "nu contează cine votează, contează cine numără voturile".
"De ce au fost invalidate alegerile de la Chișinău?
Un stat românesc capturat în afara UE. Asta este R. Moldova astăzi. În România, deși PSD face tot ce își dorește pentru a controla în totalitate instituțiile statului, călcând în picioare democrația, încă se mai mimează, totuși, un dialog cu Departamentul de Stat, Comisia de la Veneția sau alte instituții europene.
La Chișinău însă se aplică principiul lui Stalin fără a mai mima nimic. Nu contează cine votează, contează cine numără voturile, iar cum rezultatul îi este potrivnic, le invalidează", a scris, miercuri, liderul PMP, pe pagina sa de Facebook.
Potrivit acestuia, onvalidarea alegerilor de la Chișinău arată cât de mare este frica de schimbare. 
"Plahotniuc și Dodon sunt gata să facă orice pentru a nu scăpa de sub control politic cel mai mare oraș românesc după București.
Cu toate acestea, de acum încolo, nimeni nu va mai putea opri valul creat al schimbării. Tot răul spre bine. Sunt convins că în toamnă, la alegerile parlamentare, populația va sancționa aceste abuzuri pe principiul: 'nu puteți voi fura cât putem noi vota''', a precizat Eugen Tomac .
Instanţa nu a confirmat marţi seară legalitatea alegerilor locale anticipate din Chişinău pentru funcţia de primar general, iar în consecinţă mandatul lui Andrei Năstase, câştigătorul scrutinului, nu a fost validat. 
