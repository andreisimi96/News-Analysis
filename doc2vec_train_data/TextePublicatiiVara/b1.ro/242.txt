Administraţia Naţională de Metrologie ( ANM ) a emis prognoza meteo pentru perioada 28 mai - 10 iunie.
Deşi în următoarele două săptămâni vor fi temperaturi de vară, cu valori maxime de peste 30 de grade Celsius, meteorologii au şi veşti proaste.
Ei avertizează că, în unele locuri, instabilitatea atmosferică va aduce furtuni şi chiar grindină, potrivit romaniatv.net.
Iată care este prognoza meteo în perioada 28 mai-10 iunie, pentru fiecare din regiunile ţării şi la munte:
PROGNOZA METEO BANAT
În ultimele zile ale lunii mai, vremea se va încălzi ușor și treptat, astfel încât, în data de 31 mai, valorile maxime vor atinge, în medie, 30 de grade. Prima lună de vară, va debuta cu o răcorire a vremii, ce va continua până în jurul datei de 3 iunie când mediile valorilor diurne vor atinge 25...26 de grade. Ulterior, temperatura aerului va fi în creștere, astfel că, până în data de 8 iunie se vor atinge frecvent valori medii maxime în jurul a 28 de grade, apoi o nouă răcorire a vremii va conduce la înregistrarea de maxime, în medie de 26 de grade. Minimele vor scădea ușor, de la valori medii de 14...15 grade în primele zile ale intervalului, spre 13 grade în dimineața zilei de 30 mai, apoi vor crește spre medii în jurul a 14 grade (în 2 iunie), pentru ca ulterior, până în 4 iunie, să scadă din nou spre medii de 12 grade. Din 5 iunie, temperaturile minime vor crește ușor spre valorii medii de 13...14 grade, iar până la sfârșitul perioadei de referință, nu vor avea variații semnificative.
Manifestări specifice instabilității atmosferice (averse, descărcări electrice, intensificări de scurtă durată ale vântului și posibil, grindină) se vor semnala pe aproape întreg parcursul intervalului de prognoză, cu o probabilitate mai ridicată în zilele de 27 și 28 mai, apoi în perioada 31 mai - 10 iunie.
PROGNOZA METEO CRIŞANA
Temperatura aerului va crește ușor de la o zi la alta, astfel încât, până în data de 31 mai maximele se vor situa, în medie regională, în jurul a 29 de grade, caracterizând o vreme mai caldă decât în mod normal pentru această perioadă. În perioada 1-3 iunie, vremea se va răci, maximele urmând să ajungă la valori, în medie, de 24 de grade. Din 4 iunie, temperatura va marca o creștere, astfel că, în intervalul 4 - 8 iunie se vor înregistra maxime medii de 27...28 de grade. În ultimele 2 zile din intervalul de prognoză (9 și 10 iunie), o nouă scădere de temperatură va conduce la înregistrarea de valori termice diurne, în medie de aproximativ 24 de grade. În ceea ce privește parcursul valorilor medii nocturne, în primele zile se vor înregistra 13…14 grade; în data de 30 mai, se vor situa în jurul a 12 grade, iar ulterior vor crește ușor, până spre 14 grade, la 1 iunie. Perioada 2- 4 iunie va fi caracterizată de o răcorire a vremii ce va conduce la înregistrarea unor valori minime medii de 11...12 grade, apoi vor crește ușor spre 13..14 grade și nu vor avea variații notabile până la sfârșitul perioadei de referință.
Ploi de scurtă durată, asociate instabilității atmosferice, se vor semnala aproape în fiecare zi a intervalului de prognoză, exceptând zilele de 29, 30 și 31 mai.
PROGNOZA METEO TRANSILVANIA
Până la finalul lunii mai, un proces de încălzire a vremii, se va concretiza printr-o medie regională a valorilor maxime de 28...29 de grade. În primele 2 zile din iunie, temperaturile maxime vor scădea spre medii de 22 de grade, apoi vor crește până la medii regionale, în perioada 3-8 iunie, de 24...26 de grade. În ultimele zile ale intervalului, vremea se va răcori urmând a se înregistra temperaturi maxime medii de 23...24 de grade. Media temperaturile minime va marca o scădere, de la 11 grade la început, până în jurul a 8 grade în data de 29 mai, urmată de o creștere spre 11...12 grade în cursul dimineților de 1 și 2 iunie. În 3 iunie, o răcorire a vremii va determina înregistrarea unor minime termice în jur de 8 grade, pentru ca ulterior acestei date, minimele să crească din nou, dar ușor, spre 11 grade la sfârșitul intervalului de prognoză.
Probabilitatea de apariție a ploilor va fi ridicată în perioada 1 – 10 iunie.
PROGNOZA METEO MARAMUREŞ
Vremea se va încălzi în intervalul 28 – 31 mai, valorile maxime medii urmând a atinge 29 de grade. Ulterior, temperatura aerului va scădea spre valori maxime medii de 23..24 de grade, în data de 2 iunie, apoi va crește, dar nu semnificativ, spre o medie regională în jurul a 26 de grade, în perioada 3-7 iunie. În ultimele zile ale intervalului, respectiv 8, 9 și 10 iunie, vor fi valori medii diurne puțin mai scăzute, în jur de 24 de grade. Minimele, în medie regională, vor scădea spre 10 grade în data de 29 mai; vor crește spre 13 grade, până pe 1 iunie; vor scădea din nou în zilele de 3 și 4 iunie, spre valori de 9...10 grade, iar în prima zi a intervalului 5 -10 iunie, vor crește spre valori de 11...12 grade, după care nu vor avea variații semnificative.
Probabilitatea de apariție a ploilor va fi ridicată în zilele de 31 mai și 1 iunie, apoi în perioada 4 -10 iunie.
PROGNOZA METEO MOLDOVA
Până la sfârșitul lunii mai, valorile termice diurne vor fi din ce în ce mai ridicate, maxime medii în jurul a 30 de grade, în ziua de 31 mai, apoi temperatura aerului va scădea spre o medie de 22 de grade în data de 3 iunie. Ulterior, un nou proces de încălzire a vremii se va concretiza prin înregistrarea unor medii ale maximelor de 27…28 de grade, până în data de 7 iunie, apoi vremea se va răcori, astfel încât în ultima zi a intervalului de prognoză (10 iunie), media maximelor se va situa în jurul a 24 de grade. Media temperaturilor minime va crește până spre 14 grade în data de 1 iunie; va scădea spre 8...9 grade în zilele de 3 și 4 iunie, pentru ca ulterior să crească spre 12...13 grade până în dimineața zilei de 6 iunie, după care variațiile termice nu vor fi semnificative.
Probabilitatea de apariție a ploilor va fi ridicată în prima zi de iunie și în perioada 4 – 10 iunie.
PROGNOZA METEO DOBROGEA
Ultimele zile din luna mai și prima zi de iunie, vor fi caracterizate de temperaturi în creștere, în medie, maxime de 27 de grade și minime în jur de 16 grade. Ulterior, vremea se va răcori, astfel că, în 3 iunie media valorilor diurne va fi de 21 de grade, iar a celor nocturne, în dimineața de 4 iunie va fi de 13 grade. În cea de-a doua săptămână de prognoză, valorile medii diurne vor ajunge până în jurul a 25 de grade în ziua de 5 iunie, iar până la sfârșitul perioadei de referință, variațiile nu vor fi semnificative. Temperaturile minime vor urma un parcurs similar. Astfel, vor crește spre 16 grade până în data de 7 iunie, pentru ca, până la sfârșitul intervalului să nu se modifice notabil, situându-se în jurul a 15 grade, în ultima dimineață.
Probabilitatea de apariție a ploilor va fi ridicată în zilele de 1 și 2 iunie și în perioada 5 – 10 iunie.
PROGNOZA METEO MUNTENIA
Temperatura aerului va crește, astfel încât, în jurul datei de 1 iunie, media maximelor va atinge 30 de grade, apoi va marca o scădere treptată, până la valori de 24...26 de grade în perioada 2 – 4 iunie. După aceea, valorile medii diurne vor crește spre 28 de grade, în jurul datei de 5 iunie, iar până în 8 iunie, nu vor mai fi variații semnificative. Ulterior acestei date, până la sfârșitul intervalului de prognoză, vremea se va răcori ușor, urmând ca media maximelor să ajungă la 26...27 de grade. Media temperaturii minime, va crește ușor în prima săptămână până la valori de 14 grade în 1 și 2 iunie. Apoi, temperatura aerului va marca o scădere spre medii în jurul a 11 grade, în data de 4 iunie și va avea o creștere spre 14...15 grade - în jurul datei de 9 iunie, pentru ca la sfârșitul intervalului să scadă ușor spre 13 grade.
Probabilitatea de apariție a ploilor va fi ridicată în zilele de 1 și 2 iunie și în perioada 6-10 iunie.
PROGNOZA METEO OLTENIA
În perioada 28 mai – 1 iunie, vremea se va încălzi, temperaturile maxime urmând a crește până la o medie regională de 28 de grade, pornind de la 26 de grade, la începutul intervalului. Ulterior, valorile de temperatură maxime vor coborî spre medii de 23 de grade în zilele de 2 și 3 iunie, apoi vor crește din nou, până în data de 8 iunie, spre medii de 27 de grade. În ultimele zile ale intervalului de prognoză, se estimează o ușoară scădere a maximelor spre medii de 25...26 de grade. În ceea ce privește parcursul temperaturilor minime, acestea nu vor varia semnificativ în intervalul 28 mai – 2 iunie, oscilând între 13 și 15 grade, apoi vor scădea spre 12 grade în 2 și 3 iunie, pentru ca ulterior să crească din nou spre valori în jurul a 14 grade în intervalul 7 - 10 iunie.
Probabilitatea de apariție a ploilor va fi ridicată în zilele de 28 mai, 1 și 2 iunie și în perioada 6-10 iunie.
PROGNOZA METEO LA MUNTE
Valorile termice diurne vor marca o creștere ușoară, până la finalul lunii mai, de la 16 grade la început, până la 18 grade, în medie regională, la sfârșit. În zilele de 2 și 3 iunie, temperatura aerului va marca o scădere spre 14 grade, apoi o creștere până în jurul a 16 grade, în data de 4 iunie, după care, regimul termic va fi relativ staționar până spre sfârșitul celei de-a doua săptămâni de prognoză. Același parcurs îl vor avea și mediile valorilor termice nocturne, respectiv o creștere de la 8 grade, în 28 mai, până spre 10 grade, în dimineața zilei de 1 iunie; o scădere până la 6...7 grade în cursul dimineților de 2 și 3 iunie, pentru ca mai apoi, să crească ușor spre 8 grade în 4 iunie, iar până la sfârșitul perioadei de referință să nu prezinte variații semnificative.
Probabilitatea de apariție a ploilor va fi ridicată în zilele de 28 și 29 mai și, aproape în fiecare zi începând cu 1 iunie, până la sfârșitul intervalului de prognoză.
