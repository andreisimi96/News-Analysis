Foto: stirileprotv.ro Eveniment
Problemele cu sistemul electronic al CNAS par să nu se mai termine niciodată. Un medic de familie din București a spus că au fost momente săptămâna aceasta în care sistemul a funcționat din nou "dezastruos", fiind nevoiți să elibereze din nou rețete offline. 
"Merge o zi așa, o zi așa. Am dat numai rețete offline. Nu pot să verific calitatea de asigurat, nu pot să însciu pacienți că nu știu dacă sunt asigurați sau nu. Foarte greu. Adică pot să dau o rețetă offline dacă știu sigur că pacientul din fața mea e asigurat. De exemplu, pensionar. Dar pentru alte situații e problemă. Nu poți să știi și riști să ți se invalideze serviciile și să le plătești după aceea. Doar suntem toți pățiți.
Măcar dacă ar recunoaște public că nu funcționează, ar da comunicat conform legii, și atunci ar trece tot sistemul offline și ne vedem de lucru. Numai că, dacă fac chestia asta, ei sunt obligați să deconteze toate serviciile pe perioada defecțiunii. Ori asta nu vor", a declarat un medic din București, pentru HotNews.  
În disperare de cauză, medicii au ajuns să se roage de oameni să nu se îmbolnăvească.
"Vă rugăm să evitați să vă îmbolnăviți, deoarece casele evită să mai tiparească la timp bilete de trimitere (obligatorii, fără ele nu putem trăi nici medicii de familie, nici cei din ambulatorii și spitale, nici măcar la băi nu puteți merge), manevre de evitare sunt procesate în înregistrarea semnăturilor electronice ale furnizorilor de servicii medicale (obligatorii, fără ele nu putem consulta), în plus este de evitat și să facem raportari de servicii ca să nu deranjăm sistemul informatic care e puțin în burnout!", a scris, pe Facebook, Sandra Alexiu, președintele Asociației medicilor de familie București-Ilfov.
