Rusia a umilit Arabia Saudită în primul meci al Cupei Mondiale de fotbal din Rusia , reuşind o victorie cu 5-0.
Gazdele s-au impus, joi, pe Stadionul Lujniki din Moscova, la o diferenţă puţin aşteptată, într-un meci care a opus cele mai slabe echipe din clasamentul FIFA calificate la CM 2018 (70, respectiv 67).
Ruşii au deschis scorul prin Iuri Gazinski (12), Denis Cerîşev, introdus providenţial de Cercesov, a reuşit o ''dublă'' (43, 90+1), Artem Dziuba a marcat la un minut de la intrarea sa pe gazon (71), iar Aleksandr Golovin a închis tabela din lovitură liberă (90+4).
Acesta este cel mai mare scor într-un meci de deschidere la Cupa Mondială, după cel dintre Italia şi SUA (7-1), de la CM 1934, la Roma, notează Agerpres.
Rusia , care venea după şapte meciuri la rând fără victorie, are acum şanse considerabile la calificarea în optimi, pentru care mai candidează Uruguayul, care va juca vineri în celălalt meci al grupei A, contra Egiptului.
În următoarea sa partidă, Rusia va juca împotriva Egiptului, marţi, la Sankt Petersburg.
