La doar o săptămână după ce a anulat summitul cu Kim Jong-un de pe 12 iunie din Singapore, Donald Trump a anunţat vineri că întâlnirea va avea loc precum a fost stabilită.
Anunţul a venit la scurt timp după ce la Casa Alba a sosit un înalt oficial nord-coreean care i-a prezentat lui Donald Trump un document trimis de Kim Jong-un.
"Ne vom întâlni pe 12 iunie în Singapore", a transmis Donald Trump după primirea lui Kim Yong Chol, fost şef al serviciilor secrete de la Phenian care joacă rolul acum de principal negociator al Coreei de Nord privind denuclearizarea.
Donald Trump a mai transmis că autorităţile de la Phenian vor renunţa la înarmarea nucleară, dar acest lucru nu a fost confirmat oficial de către Coreea de Nord.
Întâlnirea dintre Trump şi Kim va fi prima din istorie între doi lideri din Statele Unite şi Coreea de Nord.
