Klaus Iohannis a promulgat legea care îi scapă pe parlamentari de conflictul de interese. Mai exact, preşedintele Iohannis a promulgat legea prin care interdicţiile aplicate de ANI parlamentarilor în 2007-2013 încetează de drept.
Iohannis afirmă că nu este de acord cu această lege însă a epuizat toate căile de atac.
“Ca urmare a epuizării tuturor căilor procedurale permise de Constituție, Președintele României este obligat, în temeiul art. 77 alin. (3) din Legea Fundamentală, să promulge legea în forma adoptată de Parlament, aceasta urmând să intre în vigoare în termen de 3 zile de la data publicării în Monitorul Oficial al României, Partea I”, precizează Președinția.
Reamintim că preşedintele a cerut reexaminarea legii şi apoi a contestat-o la CCR, însă Curtea a declarat-o constituţională.
Redăm mai jos comunicatul integral al Administrației Prezidențiale
Președintele României, domnul Klaus Iohannis , a semnat miercuri, 6 iunie a.c., decretul privind promulgarea Legii pentru completarea Legii nr. 176/2010 privind integritatea în exercitarea funcțiilor și demnităților publice, pentru modificarea și completarea Legii nr. 144/2007 privind înființarea, organizarea și funcționarea Agenției Naționale de Integritate, precum și pentru modificarea și completarea altor acte normative.
În forma adoptată de Parlament, această lege prevede că interdicțiile aplicate persoanelor care au avut calitatea de senator și/sau deputat în oricare dintre mandatele cuprinse în perioada 2007-2013, în temeiul art.25, pe baza rapoartelor de evaluare întocmite de Agenția Națională de Integritate și care au constatat nerespectarea prevederilor legale privind conflictul de interese în exercitarea oricăruia dintre mandatele de senator și/sau deputat în perioada 2007- 2013, până la intrarea în vigoare a Legii nr. 219/2013 pentru modificarea și completarea Legii nr.96/2006 privind Statutul deputaților și al senatorilor, încetează de drept.
Considerând, pe de o parte, că interesul public general nu justifică o asemenea reglementare, iar pe de altă parte sunt afectate standardele de integritate în exercitarea funcțiilor publice, aspect ce este de natură să pună în discuție inclusiv respectarea angajamentelor asumate de România, în calitate de stat membru al Uniunii Europene, Președintele Klaus Iohannis a formulat cerere de reexaminare a legii, la data de 14 martie 2018,  cerere care a fost respinsă de Parlament. Ulterior, la data de 20 aprilie 2018, Președintele României a sesizat și Curtea Constituțională, dar și această sesizare a fost respinsă prin Decizia nr. 334/10 mai 2018.
Ca urmare a epuizării tuturor căilor procedurale permise de Constituție, Președintele României este obligat, în temeiul art. 77 alin. (3) din Legea Fundamentală, să promulge legea în forma adoptată de Parlament, aceasta urmând să intre în vigoare în termen de 3 zile de la data publicării în Monitorul Oficial al României, Partea I.
