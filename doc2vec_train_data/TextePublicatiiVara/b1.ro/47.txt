Foto: adevarul.ro Economic
În condițiile în care în toată Uniunea Europeană vârsta de pensionare crește, Lia Olguța Vasilescu a anunțat că în România o astfel de măsură nu va fi luată.
”Nu am operat niciun fel de modificare pe vârsta de pensionare, rămâne cum era în vechea lege. (...) S-a ajuns în unele țări la 76 de ani, se merge etapizat la peste 70 de ani în toată Uniunea Europeană. Dar, nu, pe legea noastră nu crește vârsta de pensionare. (...) Argumentele noastre (în fața oficialilor UE, n.r.) sunt așa: haideți să ne uităm la speranța de viață din România, haideți să ne uităm la condițiile de muncă (...) care sunt mult mai proaste la noi decât în UE, și, desigur, când vom regla aceste lucruri, ne vom adapta la linia europeană. Până atunci, nu”, a declarat Lia Olguța Vasilescu, la RTV, potrivit evz.ro.
Ministrul a mai spus că viitoarea Lege a pensiilor e aproape gata: ”Din punctul nostru de vedere este actul final, dar până nu-și dau OK-ul celor de la Finanțe, nu putem să o dăm. (...) Am făcut simulări pe peste zece mii de pensii (...) Impactul bugetar (al aplicării viitoare legi a pensiilor n.r.) va fi foarte mare”.
Ea a dat asigurări că legea va fi gata în această sesiune parlamentară, adică va intra în vigoare până în iulie.
