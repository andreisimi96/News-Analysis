Deputatul PSD Eugen Nicolicea , care s-a făcut remarcat în repetate râmduri prin atitudinea belicoasă la adresa presei, a primit luni o lecţie dură din partea jurnaliştilor.
La sfârşitul dezbaterilor din Comisia Iordache privind modificările aduse Codului penal, politicianul a vrut să facă declaraţii, dar toţi reporterii prezenţi la Camera Deputaţilor au refuzat să îl asculte şi au plecat.
Jurnaliştii au luat decizia după ce Nicolicea a refuzat să accepte întrebări din partea acestora, deputatul vrând să vorbească doar despre scandalul avut în timpul zilei cu liberalul Cătălin Predoiu (Detalii AICI ).
"Cum vreţi să faceţi declaraţii dacă nu vreţi să luaţi întrebări?", i-au reproşat reporterii prezenţi.
Deşi Nicolicea a plecat din faţa camerelor, el s-a răzgândit şi s-a întors apoi pentru a face declaraţii, moment în care toţi jurnaliştii l-au lăsat singur.
Filmuleţul în care reporterii refuză să îl asculte pe deputatul PSD a fost publicat de jurnalistul Cristian Citre pe Youtube. 
