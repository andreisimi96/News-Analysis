La propunerea Primarului General, Gabriela Firea, Consiliul General al Municipiului Bucuresti a aprobat astazi proiectul de hotarare privind ”Testarea genetica la cancerul de san in stadii incipiente”. Proiectul a fost aprobat in unanimitate.
Astfel, in perioada urmatoare Municipalitatea, prin ASSMB, urmeaza sa demareze un program de sprijin pentru 1000 de pacienti diagnosticati cu cancer de san, care au indicatie medicala eliberata de un medic specialist oncolog privind efectuarea de testare genetica. Acest sprijin va consta in decontarea unei proceduri medicale de test molecular in valoare de 17.000 lei/beneficiar, sub forma de voucher.
Bugetul multianual al proiectului este de 17.000.000 lei pentru perioada septembrie 2018-decembrie 2019, pentru aproximativ 1000 de beneficiari. Mai exact, pe parcursul anului 2018 urmeaza sa beneficieze de acest program 300 de pacienti, urmand ca in cursul anului 2019 sa fie acordate alte 700 de vouchere.
Criteriile de eligibilitate sunt urmatoarele:
- Cancer de san in stadii incipiente
- Criteriile medicale aprobate de societatile internationale de Oncologie privind testarea genetica vor constitui si criteriile de eligibilitate in cadrul proiectului
- beneficiarii trebuie sa fie cetateni ai municipiului Bucuresti.
Afectiunile oncologice ocupa locul al doilea dupa bolile cardio-vasculare, ca si cauza de morbiditate si mortalitate. Prin extrapolarea datelor obtinute din singurul registru de cancer din Romania, putem considera ca in fiecare an sunt diagnosticate circa 700 de noi cancere mamare printre cetatenii municipiului Bucuresti.
In ceea ce priveste tratamentul, in prezent exista o tehnologie bazata pe teste moleculare, ce analizeaza biologia individuala a cancerului de san, examinand activitatea genelor din tesutul recoltat in timpul operatiei. Rezultatul analizei este introdus intr-o formula care furnizeaza un Scor de Recurenta. Acest test este recomandat pacientilor recent diagnosticati cu cancer mamar, care au Estrogen si Progesteron pozitiv, in faza incipienta.
Testele ofera pacientilor si medicilor informatii suplimentare despre probabilitatea de reaparitie a cancerului de san in urmatorii 10 ani de la momentul diagnosticului si despre probabilitatea de raspuns la chimioterapie.
Analiza statistica realizata de medicii specialisti privind raportul cost/eficienta in urma utilizarii testarii genetice evidentiaza un castig de 2,2 ani in speranta de viata a pacientei daca se realizeaza analiza optiunilor de tratament.
De asemenea, un studiu recent al Societatii Americane de Oncologie Clinica (ASCO) arata faptul ca, folosind testarea genetica, chimioterapia poate fi evitata in aproximativ 70% dintre femeile cu cancere in stadii incipiente cu anumite caracteristici.
Facem precizarea ca, atat in Franta cat si in Olanda, testarea genetica este acoperita prin sistemul de asigurari de sanatate.
