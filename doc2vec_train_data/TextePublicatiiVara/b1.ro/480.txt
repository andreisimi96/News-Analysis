Alexandru Jula s-a stins din viață, miercuri, la vârsta de 83 de ani.
Interpretul fusese internat luni la spital, în Galați, după un accident vascular cerebral, scrie Antena3.
Artistul a înregistrat numeroase albume, a participat la diverse concursuri muzicale în ţară şi în străinătate şi a câştigat premii pentru interpretare.
Cariera artistică a interpretului de muzică uşoară a început în 1954 când Alexandru Jula s-a alăturat trupei de la Teatrul Muzical Nae Leonard din Galaţi, , secţia estradă, unde a debutat în spectacolul “Sugestii şi reclamaţii” cu piesele “E toamnă iar” (Şt. Kardoş) şi “Povestea cu Ileana Cosânzeana” (Nicolae Kirculescu). Între 1965-1971 a colaborat şi la premierele Teatrului “Constantin Tănase” din Bucureşti (“Carnaval la Tănase”, “Aventurile unei umbrele”, “Al optulea magnific”, etc), numărându-se printre invitaţii permanenţi ai spectacolelor Capitalei.
Din 1972, timp de 8 ani, a fost cooptat şi în colectivul Teatrului “Fantasio” din Constanţa. Alături de Ionel Miron şi de Ilona Moţica a montat spectacolul “Fantasio Studio 1” jucat în stagiunile 1970/1971 şi 1971/1972 ale teatrului constănţean. Tot alături de Ionel Miron a realizat spectacolul gălăţean “Doi pe un balansoar… muzical” care a înregistrat peste 350 de reprezentaţii.
Primul single (realizat în 1966 împreună cu Ionel Miron) a fost urmat de alte 4 apariţii personale, dintre care discul editat în 1968 a înregistrat vânzări considerabile, conţinând piesele “Soţia prietenului meu”, “Floare albă din Pireu” şi coveruri. De-a lungul timpului a participat la festivaluri naţionale şi internaţionale unde a câştigat mai multe premii.
În anul 2002 artistul a fost desemnat Cetăţean de Onoare al municipiului Galaţi.
Piesa cea mai cunoscută a lui Alexandru Jula este „Soţia prietenului meu”, pe care dictatorul Nicolae Ceauşescu i-a cerut în mai multe rânduri să i-o cânte în cadrul unor petreceri private.
