Comisarul european pentru Politică Regională a anunţat că Uniunea Europeană va finanţa cu fonduri în valoare de 265 de milioane de euro construirea ultimului tronson al autostrăzii M4 care leagă Budapesta de frontiera cu România, conform agenţiei MTI.
Astfel, Bruxellesul va finanţa contruirea tronsonului între Berettyoujfalu şi Nagykereki, care va reduce la două ore şi 40 de minute durata călătoriei de la Budapesta până la frontiera română.
Acest anunţ vine la câteva săptămâni după ce Corina Creţu trimitea o scrisoare Guvernului român în care îşi arăta îngrijorarea cu privire la planificarea şi implementarea proiectelor de infrastructură de transport care sunt cofinanţate de UE în România.
”Mă adresez dumneavoastră cu privire la situaţia actuală a investiţiilor din domeniul transporturilor, ca parte a Programului Operaţional Infrastructură Mare (POIM) pentru perioada 2014-2020. Având în vedere că ne apropiem de jumătatea actualei perioade de programare şi că este momentul în care serviciile Comisiei încep pregătirile pentru următoarea perioadă de programare, sunt extrem de îngrijorată cu privire la planificarea şi implementarea proiectelor de infrastructură de transport care sunt cofinanţate de Fondul de coeziune şi de Fondul european de dezvoltare regională (FEDER) în România. Pentru perioada de programare 2014-2020, 5,1 miliarde EUR au fost rezervate pentru investiţiile în domeniul transportului: 3,4 miliarde EUR alocate din Fondul de coeziune şi 1,7 miliarde EUR alocate din FEDER. Cu aceste fonduri, România şi-a propus să realizeze, printre altele, 140 km de linie de cale ferată modernizată şi echipată cu sistemul european de gestionare a traficului feroviar (ERTMS), 375 km de drumuri expres şi autostrăzi nou construite şi îmbunătăţirea navigaţiei pe o distanţă de 30 km din căile navigabile interioare (fluviul Dunărea) până la sfârşitul anului 2023. Toate aceste investiţii sunt de o importanţă strategică pentru a face legătura între România şi vecinii săi europeni şi pentru a îmbunătăţi în continuare accesibilitatea tuturor regiunilor din România”, se arată în scrisoarea Corinei Creţu adresată miniştrilor Transporturilor şi Fondurilor europene, dar şi premierului Viorica Dăncilă.
