Infrastructura ferată din România e la pământ.
Să călătoreşti acum cu trenul în străinătate pare să fi devenit un infern, în contextul în care în urmă cu 80 de ani trenul făcea 15 ore între București și Budapesta , iar în prezent se face cu o oră în plus, potrivit hotnews.ro. 
Și spre orașe precum Varșovia, Cracovia, Chișinău și Lvov se ajungea, în perioada interbelică, mai repede decât în prezent.
Vitezele mici de pe coridorul IV (Sighișoara - Deva - Arad - Curtici) fac ca un drum cu trenul de la București să dureze în zilele noastre 16 ore până la Budapesta , 19 ore până la Viena și 23 de ore până la Praga.
Mai mult, şi către Chișinău drumul este extrem de lung, către Bulgaria sunt opțiuni limitate, iar spre Serbia și Ucraina nu sunt trenuri directe. Doar cu Ungaria există multe legături. 
Dacă la noi sunt tronsoane numeroase cu viteze medii de 40-50 km/h, în Ungaria vitezele medii sunt de 75-90 km/h, iar în Austria, de peste 100-120 km/h.
Budapesta este destinația externă cu cele mai multe trenuri, 10 pe zi, iar un tren ajunge până la Viena. 
Cu Bulgaria legăturile sunt puține, pe podul de la Calafat trece un tren pe zi pe sens, iar între Medgidia și Kardam nu mai circulă trenuri de câțiva ani.
