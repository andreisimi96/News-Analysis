Meteorologii au anunţat cum va fi vremea pe 1 iunie .
Astfel, de Ziua Copilului, temperaturile vor fi ridicate, maximele atingând 34 de grade Celsius în sudul Olteniei şi Munteniei. 
Şi la mare vremea va fi frumoasă, cu o maximă de 25 de grade, iar apa mării va fi în jur de de 19-20 de grade.
La munte, însă, vremea va fi instabilă şi vor apărea ploi cu descărcări electrice şi posibilă grindină.
„Ziua de vineri va veni cu o vreme călduroasă în majoritatea zonelor. Asta înseamnă că la orele amiezii se vor înregistra temperaturi maxime, cam între 27-34 de grade. Aceste 34 de grade urmând a se înregistra în Sudul Olteniei şi Munteniei. În sud-estul ţării, vor fi 23-25 de grade, însă se vor semnala intensificări ale vântului, ceea ce înseamnă că, în aer, temperatura simţită de corpul uman va mai scăzută decât 23-25 de grade”, a declarat, pentru Mediafax, Gabriela Băncilă, meteorolog de serviciu în cadrul Administraţiei Naţionale de Meteorologie ( ANM ).
„Valori mai scăzute de 27 de grade vor fi în zona litoralului unde vor fi în jur de 23-25 de grade. Apa mării va ajunge la o temperatură de 19-20 de grade. (...) În orele amiezii, îşi vor face apariţia şi dezvoltarea norilor ce vor determina pe arii restrânse, în special în zona montană şi submontană, adverse torenţiale şi descărcări electrice. Acestea vor putea determina apariţia grindinei”, a precizat meteorologul.
În Bucureşti temperaturile vor fi ridicate.
„La Bucureşti va fi o vreme frumoasă, călduroasă, potrivită petrecerilor în aer liber, cu 33-34 de grade, o temperatură mai curând potrivită pentru a se înregistra la mijlocul verii şi nu în prima zi de vară”, a adăugat reprezentantul ANM .
