Primire triumfală pentru Simona Halep . Câștigătoarea de la Roland Garros s-a întors acasă iar luni seară prezintă, pe Arena Națională, în fața a mii de oameni, replica trofeului cucerit la Paris.
Simona Halep s-a întors în țară cu o replică în miniatură a trofeului, Cupa Suzanne Lenglen.
”Vă mulțumesc foarte mult că ați venit în seara aceasta aici. Am vrut să ne bucurăm împreună de acest trofeu. 
Bucuria este mult mai mare decât pe terenul central de la Paris. Sunt foarte emoționată, nu m-am așteptat la așa ceva. Sunt foarte mândră că sunt româncă.
Aceaste performanțe sunt 100% din țara noastră. Mereu am crezut că, chiar dacă provin dintr-o țară mai micuță, se poate face o performanță mare. Peste tot unde merg în lume am parte de dumneavoastră, un public numeros și călduros. La Paris a fost o atmosferă incredibilă și toți mi-au spus că nu s-a mai întâmplat în istoria turneului să se cânte imnul, să se rostească și cuvintele. Vă mulțumesc foarte mult!
Acest drum a fost foarte lung, de 20 de ani am început să joc tenis și am avut mulți oameni lângă mine. Vreau să mulțumesc tuturor antrenorilor care au pus o cărămidă la această performanță, familiei mele care m-a ajutat și m-a susținut în fiecare zi. Știm că nu avem un sistem foarte dezvoltat în sport, dar vreau să-i mulțumesc României pentru tot ce mi-a oferit până acum și vreau să cred că o să mai avem mulți campioni. Sper ca acest trofeu să fie începutul unei noi genereații de campioni și în alte sporturi. 
Nu aș vrea să mai plec de pe scena asta, este prea frumos și inima mea este alături de voi”, a declarat Simona Halep în timp ce uin stadion întreg o aplauda și îi scanda numele.
