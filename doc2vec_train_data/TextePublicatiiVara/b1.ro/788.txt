Ministrul Apărării, Mihai Fifor , a transmis un mesaj de condoleanțe în urma morții comandantului Grupului 90 Operaţional din Baza 90 Transport Aerian Otopeni, pilotul Ion Stăiculescu, care s-a stins din viață sâmbătă, în Franța, unde era în misiune. 
"De azi, comandorul Ion Stăiculescu a zburat la îngeri... Absurd de repede. Vinerea trecută ne întorceam împreună cu el la manșă din Polonia. Râdea șâgalnic în mustață și plănuia următorul zbor. S-a grăbit însă să zboare acolo unde îi plăcea cel mai mult... dincolo de nori. Armata României a pierdut azi pe unul dintre cei mai iscusiți piloți ai săi... Dumnezeu să te aibă în pază și să te odihnească în pace, nea Ioane!", a scris Mihai Fifor , pe Facebook.
Comandantul Ion Stăiculescu se afla în misiune în localitatea Cherbourg, Franţa, unde participa, în calitate de comandant de aeronavă, la exercițiul multinațional organizat de armata franceză, în perioada 31 mai - 4 iunie, pentru marcarea a 74 de ani de la debarcarea aliată din Normandia. 
Sâmbătă dimineață, Stăiculescu a fost găsit inconștient în camera de hotel, de colegii lui. Imediat a fost solicitată intervenția echipajelor medicale, însă manevrele de resuscitare la care a fost spusu pilotul nu au dat rezultate. 
Conform procedurilor, cazul este cercetat de autoritățile judiciare franceze.
