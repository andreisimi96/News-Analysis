Zeci de farmaciști protestează în fața Ministerului Muncii, nemulțumiți de Legea salarizării, despre care consideră că îi discriminează.
De asemenea, aceștia susțin că se simt umiliți din cauza faptului că nu au primit majorări salariale, la fel ca medicii și asistenții, informează Adevărul.
Astfel, protestatarii solicită ca importanţa profesiei de farmacist să fie recunoscută în echipa medicală și să li se mărească salariile.
„Protestăm pentru a determina Ministerul Muncii să reconsidere importanţa profesiei de farmacist în echipa medicală. Legea 250/2016 prevedea un raport salarial 1:1, medic:farmacist, însă Legea 153/2017 modifică acest raport salarial într-unul care discriminează farmacistul, îl situează sub jumătate din salariul de bază al medicului. Considerăm că este discriminatoriu. Farmaciştii sunt absolvenţi ai universităţilor, urmează un rezidenţiat, un examen pentru obţinerea titlului, exact ca medicii.(...) În momentul acesta punem problema demnităţii profesionale, ne considerăm umiliţi şi excluşi din echipa medicală. (...) La noi în spital, la unii farmacişti, din februarie salariul a scăzut cu 400-500 de lei, după care a revenit. Scăderea a fost provocată de faptul că s-a redus sporul pentru orele suplimentare, spor care ulterior s-a rectificat”, a arătat Floriana Ionică, farmacist la Spitalul Clinic Judeţean de Urgenţă din Craiova.
