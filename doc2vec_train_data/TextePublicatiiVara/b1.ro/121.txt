Fostul mare tenismen Ilie Năstase a venit, duminică seară, cu noi detalii în scandalul celor două dosare penale pe care i le-au făcut poliţiştii în aceeaşi zi. 
Năstase susţine că a fost singurul şofer oprit de poliţiştii rutieri în noaptea în care a fost depistat conducând în stare de ebrietate, precizând că oprirea sa a fost un "pont".
"Au trecut zeci de maşini pe lânga mine, m-au oprit numai pe mine. A doua zi m-au urmărit la spital, au stat după colţ şi m-au oprit din nou. Am fost singura maşină oprită. Nu e adevărat că n-am vrut să mă legitimez. Eram în mijlocul străzii, erau paparazzii, m-am dus 5 metri mai încolo. Eu nu l-am înjurat pe poliţist până nu mi-a pus cătuşe, m-au provocat. Eu aveam portofelul în mână să scot actele, dar mă tragea de centură, nu aveam cum să scot actele. Am recunoscut că am băut, am suflat în aparat. Era un băiat acolo care spunea că mă arestează", a povestit, la Antena 3, fostul tenismen.
"M-au urmărit de la restaurant că a fost un pont. De ce m-au oprit numai pe mine? Erau trei echipaje. Trei echipaje pentru o persoană.(..) O să mă duc la CEDO . M-au provocat. Le mulţumesc că m-au oprit, poate făcem un accident. Unde e pericolul dacă m-au oprit imediat?", a adăugat Ilie Năstase, potrivit stiripesurse.ro.
El a relatat un episod asemănător, petrecut în Paris, pe Champs-Elysses, după ce a ieșit de la un restaurant. 
"M-au oprit și m-au întrebat dacă am băut. Le-am spus că da. Și m-au întrebat dacă pot să ajung până acasă. Am lăsat mașina acolo și am plecat”, a mai povestit Ilie Năstase. 
