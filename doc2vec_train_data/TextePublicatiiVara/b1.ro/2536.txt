Lovitură pentru posesorii de automobile din Egipt! Ministerul Petrolului a majorat sâmbătă preţul benzinei cu până la 50%, în conformitate cu reformele convenite cu Fondul Monetar Internaţional, printre care se numără şi eliminarea subvenţiilor de stat pentru o serie de produse de consum, transmite Agerpres .
Cu toate acestea majorarea, cea de a treia introdusă de Egipt după luna noiembrie 2016, va pune noi presiuni pe consumatorii egipt eni care se confruntă deja cu o rată ridicată a şomajului şi preţuri volatile.
Conform Ministerului Petrolului, preţul unui litru de benzină cu cifra octanică 95 a fost majorat până la 7,75 lire egipt ene, de la 6,60 lire anterior, în timp ce preţul pentru benzina cu cifra octanică 92 a fost majorat de la 5,0 până la 6,75 lire litrul iar preţul unui litru de benzină cu cifra octanică 80 a fost majorat de la 3,65 la 5,50 lire.
Conform oficialilor, noua majorare va permite Egiptului să economisească 50 de milliarde de lire (2,8 miliarde dolari) sub forma subvenţiilor prevăzute în bugetul de stat pentru 2018-2019.
La aproape doi ani după semnarea acordului de împrumut în valoare de 12 miliarde de dolari convenit cu FMI, Egiptul speră că reformele dureroase îi vor permite să recâştige încrederea investitorilor străini şi să relanseze economia care s-a prăbuşit după Primăvara Arabă din 2011.
