Numele Iris se află acum în centrul unei dispute legale dintre toboşarul Nelu Dumitrescu şi trei foşti membri ai grupului, Cristi Minculescu , Doru Borobeică şi Valter Popa, care activau sub aceeaşi titulatură.
Procesul abia a început, iar un verdict ar putea fi dat în doi ani.
Astfel, Cristi Minculescu , Doru Borobeică şi Valter Popa au transmis, într-un mesaj publicat pe pagina de Facebook intitulată „ Iris Oficial”, în care folosesc un limbaj calomnios la adresa lui Nelu Dumitrescu, că rămân „Naţionala de Rock a României” până ce un verdict în cazul dreptului de folosire a titulaturii Iris va fi dat.
„Întrebaţi-ne «Cine suntem» şi vă vor răspunde cei 120.000 de oameni prezenţi sâmbătă în Piaţa Palatului din Iaşi care au strigat '' Iris '' şi care nu pot fi împiedicaţi să o facă doar pentru că un individ a înhăţat, mişeleşte, o marcă ce este, deloc întâmplător, coloana sonoră a amintirilor pentru 3 generaţii. Nu putem să le spunem prietenilor să nu ne strige pe nume, Iris , doar pentru că un decrepit se crede curatorul mărcii ce ne-a fost atât de mult timp ''familie'', nouă, tuturor”, este începutul mesajului publicat marţi pe Facebook, scrie Digi24.ro.
