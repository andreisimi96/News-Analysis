Vârsta standard de pensionare în România este de 65 de ani pentru bărbați și de 63 de ani pentru femei. Stagiul minim de cotizare este de 15 ani, iar stagiul complet de cotizare este de 35 de ani, în ambele cazuri. 
Formula după care se calculează pensia este următoarea: P= Vpp X Pma, unde P = pensia, Vpp = valoarea punctului de pensie, iar Pma =  punctajului mediu anual.
Potrivit legislatiamuncii.manager.ro, punctajul mediu anual, realizat de asigurat în perioada de cotizare, se determină prin împărțirea numărului de puncte rezultat din însumarea punctajelor anuale realizate de asigurat în perioada de cotizare la numărul de ani corespunzători stagiului complet de cotizare conform legii.
Punctajul anual al asiguratului se determină prin împărțirea la 12 a punctajului rezultat în anul respectiv din însumarea numărului de puncte realizat în fiecare lună.
Numărul de puncte realizat în fiecare lună se calculează prin raportarea (împărțirea) salariului brut lunar individual, inclusiv sporurile și adaosurile, sau, după caz, a venitului lunar asigurat, care a constituit baza de calcul al contribuției individuale de asigurări sociale, la câștigul salarial mediu brut lunar din luna respectivă, comunicat de Institutul Național de Statistică.
