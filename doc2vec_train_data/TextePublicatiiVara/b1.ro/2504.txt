Judecătorul Petre Lăzăroiu, de la Curtea Constituțională, a declarat vineri, în cadrul emisiunii ”Actualitatea Românească”, referindu-se la faptul că a fost chemat de consiliera președintelui Klaus Iohannis, Simina Tănăsescu, pentru a i se aduce la cunoștință că există un plan pentru emiterea unui decret de revocare a sa, că, de fapt, nu el este ținta, ci se încearcă compromiterea CCR . 
”Miercuri am primit un sms de la doamna consilier Simina Tănăsescu. M-a întrebat dacă putem vorbi. Am sunat-o imediat și mi-a spus că vrea să ne vedem. «Am o sarcină ingrată și vreau să discutăm», mi-a zis. (...) În birou la dânsa mi-a arătat un document care a circulat de o săptămână, un fel de cerere a unei asociații. Mi-a arătat-o și i-am spus că e o aberație. Mi-a zis că se cere un drecret de revocare a mea din funcție. (...) Atunci mi-am pus niște întrebări, am discutat și cu colegii și am convenit să spun la presă acest lucru, nu pentru că m-aș teme, că nu mă tem pentru funcția mea. Problema este mult mai gravă pentru că ținta nu sunt eu, ținta este Curtea. (...) Nici nu mă simt țintă. Nu eu sunt ținta, clar!
Nu mi-a spus că ar fi din partea președintelui, nici nu am întrebat-o, dar e ușor de intuit, când ți se spune că președintele are o problemă și nu știe cum să o abordeze, este clar că există o preocipare acolo”, a spus judecătorul. 
Întrebat dacă din discuția cu Simina Tănăsescu a ajuns la concluzia că aceasta știe că nu există o bază legală pentru semnarea decretului de revocare a sa din funcție, Petre Lăzăroiu a răspuns: ”Bineînțeles că știe. Nicăieri nu veți găsi în Constituție sau în vreo lege o prerogativă a președintelui pe această temă. Judecătorii Curții sunt inamovibili”. 
”Și colegii mei au fost de acord că se dorește compromiterea Curții în așa fel încât tot ce am dat noi până acum să fie batjocorit, ceea ce e grav. (...) Curtea e târâtă într-un scandal imens pe o temă falsă. Eu mă așteptam, în punctul de vedere al Cotroceniului ca președintele să spună că nu are nicio preocupare în sensul acesta, iar doamna a visat, a vorbit în nume propriu, nu știu... dar nu au negat că au o astfel de preocupare”, a mai spus Lăzăroiu. 
Întrebat, de asemenea, dacă în acest context se teme că ar putea să i se întâmple ceva asemânător cu ceea ce i s-a întâmplat fostului judecător CCR Toni Greblă, magistratul a răspins: ”Nu mi-e frică pentru că nu am nimic de care să-mi fie frică. Noi l-am sfătuit să nu-și dea demisia, da dânsul și-a dat demisia, asta a fost opțiunea lui. Eu nu am să fac așa ceva. Eu sunt un luptător și știu să mă lupt. (...) Eu am simțit nevoia să ies în presă ca să știe toată lumea că, de fapt, se urmărește compromiterea Curții, discreditarea ei pe toate fronturile”. 
