Klaus Iohannis a declarat că a citit motivarea CCR privind revocarea lui Kovesi, dar mai are de studiat, dat fiind că aceasta mai mult ridică semne de întrebare decât oferă răspunsuri. ”E o speță foarte complicată, care sigur va avea influențe asupra modului în care statul funcționează în continuare și asupra modului în care interpretăm arhitectura statului”, a mai punctat președintele. 
Social-democratul Florin Iordache , președintele Comisiei parlamentare speciale privind Legile Justiției, a avut o reacție ironică vizavi de precizările lui Iohannis.
"Înțeleg că citește și se lămurește mai greu. Decizia CCR trebuie aplicată. Lupta anticorupție nu stă într-un om, trebuie să continue. Eu cred că ce îl nemulțumește este că a constatat CCR un conflict între demersul perfect legal inițiat de Ministerul Justiției și finalitatea acestui demers. Președintele putea controla legalitatea”, a spus Iordache, la Digi24.
”Nu cumva Legile Justiției au fost modificare și pentru a diminua puterea președintelui? E clar că PSD încearcă cu toate mijloacele să duminueze puterea președintelui. Care mai e statutul procurorilor? Mai sunt ei independenți așa cum ne dorim să fie pentru a fi eficienți? Avem un nou super-ministru al Justiției, care decide totul de unul singur, fără a ține cont de avizul CSM și dictează președintelui ce să facă? Ce rol mai are CSM? Cum își mai exercită CSM-ul rolul de garant al independenței justiției dacă nu mai contează în procedura de demitere a unui procuror-șef? Iată întrebări la care încet, încet trebuie să înceapă să răspundă și unii și alții. Sunt întrebări care trebuie să primească un răspuns într-o dezbatere amplă, cu toți actorii implicați”, a continuat Iohannis.
Întrebările președintelui se pare că l-au deranjat pe Iordache: ”Se întreabă (n.r. președintele) cam multe. Avem niște legi care, îi plac sau nu președintelui, au trecut controlul de constituționalitate și trebuie promulgate. Viața merge înainte".
