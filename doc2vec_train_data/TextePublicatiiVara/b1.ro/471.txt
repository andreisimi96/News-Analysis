Primăria comunei Florești, județul Prahova , a dat în judecată Serviciul Român de Informații (SRI), cerând instanței să oblige instituția să comunice dacă a întreprins acțiuni în colaborare sau la solicitarea altor instituții care-i vizau pe angajații Primăriei Florești.
Dosarul a fost înregistrat pe rolul Tribunalului Prahova și are ca prim termen 19 iunie.
Astfel, Primăria, condusă de David Eugen, care a fost condamnat penal pentru conflict de interese în primă instanță și care a contestat decizia, a dat în judecată SRI, cerând instanței să oblige serviciul secret să furnizeze informații de interes public în baza Legii 544 din 2001.
„Prin adresa nr. 5363/02.04.2018, angajații Primăriei comunei Florești, prin primar Eugen Eduard David, au solicitat Serviciului Român de Informații ca, în conformitate cu art. 6 din Legea nr. 544/2001 privind liberul acces la informații de interes  public, furnizarea informațiilor de interes public cu privire la acte și acțiuni întreprinse de instituția SRI în colaborare sau la solicitarea altor instituții (Parchet general, parchete din subordine) și care vizează angajați ai Primăriei comunei Florești, respectiv acele informații care nu sunt exceptate de la accesul liber al cetățenilor”, scrie în cererea de chemare în judecată.
Angajații Primăriei arată, în același document, că o lună mai târziu SRI a comunicat Primăriei Florești că există un protocol între serviciul de informații și  instituții publice, însă nu a comunicat datele pe care le ceruseră angajații administrației locale din Florești.
Prin urmare, primăria susține că „acest refuz este unul nejustificat, deoarece motivarea sa este străină de dispozițiile legale în vigoare”, funcționarii susținând că informațiile cerute de ei nu intră în categoria celor exceptate de către lege de la a fi făcute publice, scrie Libertatea.ro.
Acțiunea a fost deschisă la Tribunalul Prahova , secția de contencios administrativ, în 22 mai, și este făcută în numele comunei Florești, prin primar.
