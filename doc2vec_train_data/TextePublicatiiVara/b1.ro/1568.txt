NASA a anunțat joi seară că roverul Curiosity a descoperit molecule organice pe Marte într-un loc unde în trecut a fost un lac, relatează  The Guardian .
Datele furnizate de roverul Curiosity, trimis de NASA pe Marte în vara lui 2012, sugerează existența unor molecule complementare pe Marte : molecule organice prinse în rocă într-un fost lac, format acum 3 miliarde de ani şi molecule de metan în atmosferă. Acestea sunt cele mai puternice indicii de până acum că în istoria Planetei Roşii existau lacuri bogate de compuşi pe bază de carbon, esenţiali pentru apariţia vieţii aşa cum o știm.
Specialiştii NASA  au insistat asupra faptului că ar putea să existe o serie de explicaţii non-biologice pentru ambele descoperiri făcute într-un sit de pe Marte - Craterul Gale - şi, din acest motiv, chestiunea vieţii marţiene rămâne, deocamdată, o întrebare chinuitoare şi fără răspuns.
Trei tipuri diferite de molecule organice au fost descoperite atunci când roverul Curiosity a forat până la adâncimea de 5 centimetri într-un argilit vechi de 3,5 miliarde de ani, o rocă sedimentară cu granulaţie fină, în Craterul Gale, ce pare să fi fost o zonă în care s-a aflat un lac de mari dimensiuni, într-o epocă în care Marte era mai caldă şi mai umedă decât planeta dezolantă din zilele noastre. 
