PSD se dovedeşte a fi un partid de mafioţi fără limite, iar tandemul Dragnea - Dancilă este cea mai mare catastrofă din istoria recentă a României, a declarat Augustin Jianu . Fostul ministru al Comunicaţiilor în Guvernul Grindeanu s-a alăturat, și el, partidului condus de Victor Ponta , PRO România. 
”Am intrat în politică pentru că am fost convins că schimbarea se poate face numai din interiorul sistemului politic. Am fost mereu împotriva celor care critică de pe margine, fără să se implice, fără să contribuie. De-a lungul anilor am observat cu dezamăgire cum - în PSD , dar şi în alte partide - loialitatea primează competenţei sau eticii. Am văzut cum, rând pe rând, oameni de calitate au fost alungaţi pentru a face loc unor lipitori de afişe. Chiar şi astăzi putem vedea cum analfabeţi „loiali” primesc funcţii de conducere plătite din banii românilor. Trăim cu toţii o realitate tristă şi penibilă”, a scris Augustin Jianu , pe Facebook. 
El a povestit că, la un moment dat, un lider PSD i-a spus că partidul a fost mereu acuzat de comunism sau corupție, dar niciodată de incompetență. 
”Astăzi, PSD se dovedeşte a fi un partid de diletanţi, de mafioţi fără limite, iar tandemul Dragnea - Dancilă este, fără îndoială, cea mai mare catastrofă a istoriei recente a României. În acest moment viitorul este incert, însă un lucru îl ştim cu toţii: ceva trebuie făcut. Schimbarea nu va veni singură. Astăzi mă alătur lui Victor Ponta în proiectul #ProRomania”, a mai scris fostul ministru. 
