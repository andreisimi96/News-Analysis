Alina Mungiu Pippidi susține că mitingul PSD de sâmbătă i-a adus aminte de Cântarea României.
”Înainte de anul 1989 exista un mare program de cîntat patria și partidul, numit Cîntarea României. Cam asta mi-a amintit și mitingul PSD , unde s-a cheltuit o avere pe mîna unor maeștri de ceremonii. Pe scurt, au adunat vreo sută cinzeci de mii de oameni, cîți au fost și la maximul Rezist de acum un an, cu rezultatul că n-a înțeles nimeni de ce s-au strîns iar pe Euronews (post condus de români, pentru cine nu știe) s-a dat parada Gay Pride”, a scris Pippidi, pe romaniacurata.ro.
De partea celalaltă, manifestanții #rezist permanenți, bine susținuți de agenția de publicitate a opoziției și de altele pe bază de voluntari, s-au mișcat mult mai bine.
Politologul mai susține că propagandiștii celor două tabere au reușit să creeze o atmosferă de o intoleranță incredibilă unii față de alții. Ea nu înțelege de ce a existat atâta înverșunare împotriva manifestanților PSD .
”De ce revărsau demascări și înfierări după, pe atîtea canale, și de ce fiecare om din oraș avea impresia că demonstrații PSD îi calcă lui iarba? Da, știu, unii au în spate în spate milioanele de voturi ale lui Iohannis din turul doi și speranța că vor scăpa de Teleorman. Și PSD -ALDE au milioanele cu care au cîștigat alegerile și speranța că nu mai audă de austeritate. Ce dovedește asta? Oare nu știam dinainte că avem interese și idei diferite? E firesc. Dar de ce lăsăm propaganda să împingă lucrurile în zona în care nu mai există nici o brumă de solidaritate națională, și fiecare grup visează să îl elimine pe celălalt?”, a mai scris Alina Mungiu Pippidi , pe romaniacurata.ro.
