Cu ocazia audierii în cadrul CSM a procurorului Felix Bănilă, propunerea ministrului Justiţiei pentru şefia DIICOT , Tudorel Toader a lansat un nou atac la adresa lui Daniel Horodniceanu privind durata cercetărilor penale din instituţia anti-mafie.
Ministrul Justiţiei a afirmat că este inadmisibil ca un dosar să stea pe faza de urmărie penală timp de 11 ani. De altfel, problema soluţionării dosarelor în DIICOT a fost şi unul din subiectele abordate de
Tudorel Toader în interviul în urma căruia acesta nu i-a mai reînnoit mandatul lui Daniel Horodniceanu .
"A prezentat propuneri de îmbunătăţire, a încercat să explice acele minusuri care se constată la DIICOT care pot fi constatate la orice structură din sistemul judiciar, (..) a arătat nevoia de perfecţionare continuă, necesar la orice structură, a aratăt cerinţa imperativă de soluţionare a cauzelor într-un  termen rezonabil, chiar dacă aflate la stadiul de urmărire penală.Eu am zis şi cu alte ocazii; mi se pare absolut inadminisibil ca o cauză la urmărire penală să trezene 11 ani şi să nu fie soluţionată. Dacă stai cu un dosar nerezolvat s-a dus principiul acela cu celeritatea soluţionării, de soluţionare într-un termen rezonabil. Dacă vor fi trimişi în judecată presupuşii făpturitori cel mai probabil ne îndreptăm cu paşi repezi către prescrierea urmăririi penale. Am întrebat şi pe contracandidatul domnului Bănilă cum poate fi justificată această întârziere, probabil şi procurorul general, present aici, cunoaşte, domnia sa probabil e preocupat de un răspuns, indiferent care va fi acela. Candidatul a prezentat cerinţa de transparenţă a cheltuirii banilor. (..) Aş fi curios în dosarul acela cam câţi bani s-au cheltuit", a spus Tudorel Toader la şedinţa CSM.
Tudorel Toader a afirmat în şedinţa CSM că alegerea lui Felix Bănilă pentru şefia conducerii DIICOT a fost luată cu unanimitate de voturi.
Deşi mandatul lui Daniel Horodniceanu trebuie să se încheie în luna mai, acesta se află încă la conducerea DIICOT după ce procurorul general i-a prelungit mandatul cu încă 6 luni.
