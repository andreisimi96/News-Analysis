Cel mai mare consumator de gaze din România pare hotărât să renunţe la cumpărarea de gaze din producţia internă.
Combinatul chimic Azomureş Târgu Mureş negociază în aceste zile un contract de achiziţie de gaze ruseşti, pe termen lung, potrivit unor surse citate de economica.net. 
Contractul ar urma să fie semnat pe o perioadă de până la zece ani, iar cantitatea totală de gaze care ar urma să fie cumpărată este de aproximativ 7 miliarde de metri cubi.
Contractul ar putea să fie finalizat în iunie sau iulie, iar livrările ar urma să înceapă în acest an. 
Cel mai mare furnizor de gaze al combinatului chimic este Petrom , care a oferit până acum un preţ socotit competitiv. Contractul de furnizare de gaze cu Petrom nu este însă pe termen lung, ci se încheie pe câte un an, aceasta fiind politica Azomureş .
Or, în acest an, dată fiind negocierea acestui contract pe termen lung, este posibil ca lucrurile să se schimbe, fiind posibil ca Gazprom să vină cu preţuri mai mici decât cele ale companiilor autohtone. 
În cazul în care tranzacţia se va finaliza, producătorii români de gaze vor întâmpina importante dificultăţi. Azomureş este un consumator mare, consumul combinatului reprezentând, în timpul verii, aproximativ 40% din toată producţia de gaze vândută în România.
Dacă Azomureş nu va mai consuma deloc gaz intern, producţia curentă nu mai are consumatori pentru toată cantitatea extrasă. Aceste gaze disponibilizate nu pot fi absorbite în totalitate prin înmagazinare în ţară şi nici nu pot fi exportate, pentru că nu există suficientă capacitate, încă, iar producătorii, Petrom şi/sau Romgaz , ar putea fi obligaţi să închidă din sonde, cu efecte negative asupra producţiei viitoare.
