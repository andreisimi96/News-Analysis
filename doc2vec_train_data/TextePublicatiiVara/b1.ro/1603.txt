Austria a anunţat că va închide şapte moschei finanțate de Turcia şi va expulza mai mulţi imami finanţaţi de ţări străine.
Decizia vine pentru a contracara islamul politic, a anunțat cancelarul Sebastian Kurz.
Guvernul a precizat că 60 dintre cei 260 de imami din Austria sunt investigaţi de autorităţile austriece.
Unele moschei sunt suspectate că ar avea conexiuni cu naţionaliştii turci.
„Societăţile paralele, islamul politic şi tendinţele de radicalizare nu îşi au locul în ţara noastră”, a declarat Kurz.
Astfel, autorităţile lucrează cu o organizaţie musulmană numită IGGO pentru a identifica moscheile şi imamii suspectaţi că ar avea legături cu mişcările radicale sau naţionaliste.
Această decizie a fost catalogată de Turcia drept una ”islamofobă” și ”rasistă”.
”Închiderea de către Austria a șapte moschei și expulzarea imamilor este rezultatul unui val populist, islamofob, rasist și discriminatoriu”, a declarat purtătorul de cuvânt al președintelui Recep Tayyip Erdogan, Ibrahim Kalin.
