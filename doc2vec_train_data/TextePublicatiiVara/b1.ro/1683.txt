Preşedintele PNL a fost vineri la Videle , în judeţul Teleorman, în contextul în care orașul sărbătorește 50 de ani de la înființare. Ludovic Orban a remarcat că niciuna dintre doamnele de marcă ale PSD, una dintre ele chiar premierul României, nu au catadicsit să vină în Videle cu această ocazie, deși sunt de loc de acolo.
Orban a mai spus că a fost bine primit și că nu prea a văzut picior de lider PSD.
"Unde credeţi că am fost astăzi? Tocmai în Videle , judeţul Teleorman. Cu ocazia zilelor oraşului, care aniversează 50 de ani de la înfiinţare. Mulţi m-au sfătuit să nu mă duc, că este fieful lui Dragnea, Dăncilă şi Carmen Dan, că este posibil să fiu întâmpinat cu ostilitate, că o să fie plin de pesedişti. M-am dus totuşi şi, ce să vezi? Oamenii m-au primit foarte bine, nu prea am văzut picior de lider PSD. Şi, mai ales, am remarcat că 'fiicele satului' nu au catadicsit să onoreze locuitorii din Videle cu augusta lor prezenţă, deşi oraşul împlineşte o vârstă rotundă", a scris Orban, pe Facebook.
