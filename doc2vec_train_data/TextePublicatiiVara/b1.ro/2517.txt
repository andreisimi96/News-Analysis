Furtunile puternice se mută, în weekend, în sudul ţării. Nici de căldura toridă nu scăpăm. Meteorologii anunţă zile o depăşire a indicelui de confort termic şi temperaturi de circa 34 grade, iar furtunile şi ploile torenţiale vor apărea, spre seară, în unele regiuni. 
Conform Administraţiei Naţionale de meteorologie (ANM), vineri, în majoritatea regiunilor vor fi intervale de timp cu instabilitate atmosferică ce se va manifesta, local, prin înnorări temporar accentuate, averse, descărcări electrice şi intensificări de scurtă durată ale vântului. Izolat ploile vor avea caracter torenţial şi vor fi condiţii de grindină. Temperaturile maxime vor fi cuprinse în general între 24 şi 33 de grade şi vor caracteriza în continuare o vreme călduroasă în zona joasă de relief a Munteniei şi Moldovei, precum şi în partea continentală a Dobrogei. Minimele termice se vor situa între 10 şi 20 de grade, uşor mai ridicate în deltă. 
Sâmbătă, vreme a va fi în continuare în general instabilă în majoritatea zonelor ţării, mai ales după-amiaza şi seara. Local, îndeosebi la munte şi în regiunile estice, vor fi înnorări temporar accentuate, averse ce vor putea avea şi caracter torenţial şi descărcări electrice. Izolat, cantităţile de apă vor fi mai însemnate şi se menţin condiţiile de grindină. Vântul va avea unele intensificări la munte, în est şi în sud-est, dar de scurtă durată şi în timpul ploilor. Temperaturile maxime vor fi cuprinse între 24 şi 34 de grade, iar cele minime între 12 şi 22 de grade. 
Manifestări specifice instabilităţii atmosferice vor fi mai ales duminică după-amiaza şi seara în zonele montane şi submontane şi pe arii mai restrânse în restul teritoriului. Vor fi înnorări temporar accentuate şi local averse, descărcări electrice şi intensificări de scurtă durată ale vântului. Temperaturile maxime vor fi cuprinse între 24 şi 31 de grade, iar cele minime între 10 şi 20 de grade. Săptamâna viitoare începe cu temperaturi uşor scăzute, însă de miercuri, canicula se întoarce. Local şi temporar, mai ales în regiunile intracarpatice şi la munte, vor fi manifestãri specifice instabilitãţii atmosferice. 
