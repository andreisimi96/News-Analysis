Proiectul de lege prin care mandatul mandatul primarilor, consilierilor şi preşedinţilor consiliilor judeţene nu încetează dacă partidul pe listele căruia au fost aleși fuzionează cu o altă formațiune politică a fost adoptat miercuri de Senat, în calitate de cameră decizională, informează Mediafax. 
Inițiativa legislativă a trecut cu 77 de voturi " pentru", 34 "împotrivă" și nicio abținere, iar proiectul care modifică Legea 393/2004 privind statutul aleşilor locali urmează să ajungă acum la președintele Klaus Iohannis pentru promulgare. 
Potrivit textului inițiativei, legea a fost modificată în sensul în care calitatea de consilier local sau de consilier judeţean, înainte de expirarea duratei normale a mandatului, nu încetează în cazul în care acesta pierde calitatea ''de membru al partidului politic sau al organizaţiei minorităţilor naţionale pe a cărei listă de competitor electoral a fost ales, cu excepţia partidelor politice care au fuzionat, situaţie în care consilierul devine independent''.
Senatorul PMP Traian Băsescu a reacționat dur după adoptarea proiectului, acuzându-i de lăcomie pe colegii care susțin inițiativa. 
"Ar trebui să ne facem că nu ştim pentu ce este această modificare a legii. Este dorinţa PSD-ului de a recupera consilierii UNPR, care au devenit PMP după fuziunea cu PMP-UNPR. Asta e lăcomie. V-aş aduce aminte că aţi mai făcut transferuri gratuite şi prin Ordonanţa 55/2014, care a fost declarată neconstituţională. Ceea ce faceţi azi este pornit de la credinţa dumneavoastră că nu aveţi puterea până nu aveţi şi justiţia şi toată administraţia şi toate cele. Aşa aţi pierdut mandatul în alegerile trecute, aşa îl veţi pierde la alegerile următoare, pentru lăcomia nesfârşită pe care o aveţi. Sigur că vom vota împotriva acestui proiect de lege", a declarat Traian Băsescu. 
