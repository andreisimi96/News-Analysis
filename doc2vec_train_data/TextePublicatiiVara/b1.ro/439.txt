Ministrul de Interne Carmen Dan a anunțat miercuri că 80 de lucrări de doctorat aparţinând unor angajaţi ai MAI vor fi verificate de către o comisie din cadrul Academiei de Poliţie, informează zf.ro.
Potrivit sursei citate, este vorba despre lucrări cu titlu de doctorat care încasează în prezent indemnizaţii pentru studiu și care au fost întocmite între anii 2007 și 2011. 
"Cred că este important să ştiţi că am luat decizia de a verifica 80 de lucrări de doctorat care s-au elaborat în cadrul Academiei de Poliţie. Pentru început vom evalua în jur de 80 de lucrări de diplomă. Ne referim la acele lucrări de diplomă care aparţin unor angajaţi ai ministerului care primesc indemnizaţia pentru studiu pentru doctorat şi mi se pare normal să facem această verificare pentru că vorbim despre integritate. Se vor verifica lucrările întocmite în perioada 2007 - 2011 pentru că după 2011 - ştiţi foarte bine - s-au făcut verificări cu acel soft antiplagiat", a declarat Carmen Dan . 
Ministrul a explicat că această decizie a fost luată în contextul în care, în spațiul public, au apărut suspiciuni de plagiat.
"Pentru început sunt identificţi 80 de angajaţi care au indemnizaţie de doctorat. Vom continua şi cu celelalte lucrări care sunt înregistrate la Şcoala doctorală a Academiei de Poliţie. Eu nu îmi permit să am suspiciuni, consider că este un demers bun pe care îl putem face tocmai pentru a asigura opinia publică şi pe cei interesaţi că acele lucrări sunt în regulă, dacă sunt, dacă nu, pentru mine ca angajator este de interes să ştiu că plătesc indemnizaţia pentru doctorat unuei persoane care chiar şi-a făcut acea lucrare de doctorat respectând legea. Haideţi să le verificăm şi vom fi tranparenţi atunci când vom dispune măsuri. Eu nu plec de premisa că acele lucrări sunt plagiate, plec de la o idee benefică, spun eu, că acele lucrări trebuie verificate tocmai pentru a înlătura această suspiciune care a apărut în spaţiul public. Nu vreau să gândească cineva că mi-am dorit sau îmi doresc să intru într-un război, susţin că facem o activitate care trebuia făcută şi aşteptată", a mai spus Carmen Dan .
