Modificarea Codului Penal a primit luni raport favorabil în Comisia parlamentară specială pentru legile justiţiei, condusă de deputatul PSD Florin Iordache , informează B1TV. 
Modificările au primit 15 voturi "pentru" şi 7 voturi "împotrivă".
La finalul dezbaterilor, șeful Comisiei, Florin Iordache , a declarat că modificările la Codul penal pun accent pe respectarea legii și pe diminuarea abuzurilor.
”Astăzi am finalizat dezbaterile la Codul penal . Un cod penal care, cred eu, că pune în principal accent pe respectarea legii, pe diminuarea abuzurilor pentru că am constatat în ultima perioadă, în foarte multe cazuri, cetățeni care ani de zile au fost târâți în justiție și în final au fost achitați. În aceste condiții, din punctul meu de vedere, nu sunt decât două concluzii: fie există o rea-credință și o gravă neglijență și atunci trebuie să ne uităm în legea care stabilește statutul judecătorilor și procurorilor, înseamnă că acolo s-a făcut o cercetare abuzivă, fie legea este atât de neclară încât dă posibilitatea, în anumite cazuri să existe această cercetare abuzivă a cetățenilor. 
Eu consider că, în acest moment, Codul penal , așa cum a rezultat în urma dezbaterilor, și care va intra în Senat, apoi va ajunge la Camera Deputaților, este o lege mai bună. Cu toții ne dorim, în primul rând ca abuzurile să fie stopate, ca toți cei care încalcă legea într-un fel sau altul, să plătească. Eu consider că este un pas înainte în concordanță cu ceea ce ne-am propus. Ne-am propus să nu mai existe posibilitatea abuzului, (...) să nu mai avem oameni nevinovați care să fie târâți (în procese - n.r.) și asupra cărora să existe acea prezumție de penal”. 
