Un bărbat din comuna Stănești, Gorj , în vârstă de 60 de ani, şi-a pierdut viaţa, duminică, după ce a fost lovit de un fulger în timp ce se afla cu animalele la păscut pe un câmp.
Acesta a fost prins de o furtună şi s-a adăpostit sub un copac, acolo unde a fost găsit mai târziu decedat cu arsuri.
Salvamontiştii gorjeni au fost solicitaţi să intervină pentru că terenul era accidentat.
„Am fost solicitaţi de către Serviciul Judeţean de Ambulanţă şi Poliţie să intervenim în recuperarea trupului unei persoane surprinsă de furtună pe raza comunei Stăneşti. Ne-am deplasat în zonă. Acolo plouase foarte mult şi pământul era moale, iar zona deosebit de accidentată. Am reuşit să ajungem în zonă şi să transportăm cadavrul în locul unde se afla maşina de la medicină legală“, a declarat Sabin Cornoiu, şeful Salvamont Gorj .
În acest caz, autoritățile au deschis un dosar penal pentru moarte suspectă, scrie Adevărul.
