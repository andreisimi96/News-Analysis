Ministrul Finanțelor, Eugen Teodorovici, a declarat, luni, că Guvernul vrea să modifice Pilonul 2 de pensii și nu exclude nicio variantă de lucru.
Guvernul va publica în iunie-iulie rezultatele unei analize după 10 ani de funcționare a Pilonului 2 de pensii. În acest context, până la finalizarea analizei, nicio variantă nu poate fi vehiculată, dar nici eliminată, a afirmat ministrul Finanțelor.
Întrebat dacă se va naţionaliza Pilonul 2 de pensii, Teodorovici a spus pe de-o parte că Guvernul nu va face acest lucru, dar pe de altă parte a declarat că trebuie așteptate concluziile analizei, scrie evz.ro.
„Discuţia aceasta nu-şi are rostul atât timp cât nu există acea analiză de care eu am spus la Ministerul Finanţelor că se face - o analiză, nu un proiect de lege ca să modifice ceva din ceea ce este. Dar, după 10 ani de zile de funcţionare a acestui mecanism, e normal - ca în orice program, orice finanţare - se face o analiză să vezi dacă sunt lucruri bune de adus, soluţii, (...) iar într-un final discuţia să fie publică cu toţi cei care sunt implicaţi, cu cei care sunt administratori de pensii astăzi, pentru ca lucrurile să fie foarte clare. Nu plecăm de la ideea de a desfiinţa ceva, de a suspenda transferul pe Pilonul 2. Am spus că este o posibilă variantă, ca atunci când lucrurile sunt foarte clare şi oamenii pot să... De ce să nu optezi, dacă ai pentru ce să optezi? Prima opţiune este să facem o analiză foarte clară", a precizat Teodorovici.
