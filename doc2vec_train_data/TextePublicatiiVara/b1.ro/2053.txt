Deja ți-ai făcut planurile pentru o vacanță charter în Tenerife . Ai rezervat o cameră de hotel, ți-ai făcut un itinerar, știi pe ce plaje vrei să îți petreci vacanța și… cam atât. E prima dată când vei vizita insula și nu prea știi la ce să te aștepți? Ei bine, noi suntem aici să te ajutăm. Citește mai departe și află unde mănânci cea mai bună mâncare, ce capcane turistice trebuie să eviți și, cel mai important, cum te vei distra cel mai bine.
Bucură-te de bucătăria autentică
O primă greșeală pe care o fac turiștii când ajung în Tenerife este să mănânce la restaurante scumpe și cu mâncare proastă, multe aflate în Plaza de Espana. Sigur, e tentant să iei masa de prânz la cel mai apropiat restaurant, dar până la urmă vizitezi un loc nou și vrei să te plimbi cât mai mult, nu? Îți garantăm că vei fi dezamăgit când vei plăti câteva zeci de euro pentru un fel de mâncare pe care l-ai fi găsit și acasă, așa că nu te teme să te folosești de aplicații precum TripAdvisor pentru a obține recomandări locale, chiar de la alți turiști. Vei fi surprins să descoperi că cele mai bune restaurante se află mult în afara zonelor turistice populare.
Nu împacheta prea multe lucruri
Nu numai că vei plăti mai mult la aeroport, dar câteva bagaje pline sunt un adevărat chin de transportat. În plus, Tenerife e plină de magazine și supermarketuri pentru orice nevoie ai avea, așa că nu îți umple gențile cu lucruri de uz zilnic. Vei găsi tot ce ai nevoie pe insulă.
Învață puțină spaniolă înainte de vacanță
Deși majoritatea locuitorilor vorbesc puțină engleză, noi îți recomandăm să înveți măcar câteva lucruri de bază în spaniolă. Nu numai că te va ridica în ochii localnicilor, dar vei avea ocazia să interacționezi la un nivel mai personal cu aceștia și vei învăța și o limbă nouă. Iar asta nu strică niciodată. În plus, în micile sătucuri, locuitorii bătrâni nu vor înțelege engleza, așa că nu vei face decât să îți îngreunezi șederea dacă nu știi puțină spaniolă.
Petrece o zi întreagă plimbându-te
Mergi prin Santa Cruz de Tenerife atât cât te țin picioarele, pentru că nu există metodă mai bună de a descoperi tot ce are acest oraș minunat să îți ofere. Lasă-te pierdut printre străduțele lăturalnice și aleile pietruite și descoperă locuri pe care nu le-ai fi văzut altfel. Iar dacă vrei să vezi și restul insulei, îți recomandăm să închiriezi o mașină.
Ai grijă la climă
Dacă ai vizitat alte țări europene în afara sezonului estival, probabil ai împachetat și câteva haine mai groase. Află că Tenerife se bucură de soare tot timpul anului, chiar și pe timp de iarnă. Cât despre zilele noroase, nu te lăsa păcălit: poți avea ghinionul să te ardă soarele chiar și într-o astfel de zi.
