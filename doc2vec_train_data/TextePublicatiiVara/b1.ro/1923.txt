Doi adolescenţi din municipiul Galaţi au fost arestaţi preventiv pentru 30 de zile după ce au comis 14 spargeri într-o singură lună, potrivit Inspectoratului de Poliţie Judeţean Galaţi, citat de Agerpres.
Poliţiştii au depistat doi adolescenţi de 16 şi 17 ani, din Galaţi, suspectaţi de comiterea mai multor furturi din societăţi comerciale de pe raza localităţii. În perioada 7 mai-7 iunie, aceştia, împreună cu un bărbat de 29 ani, ar fi comis un număr de 14 spargeri la sediile unor societăţi comerciale.
Cei doi adolescenţi au fost conduşi la sediul poliţiei pentru audieri, după care au fost reţinuţi, pe bază de ordonanţă, pentru 24 de ore. Ulterior, au fost prezentaţi instanţei care a emis mandate de arestare preventivă pentru 30 de zile, fiind încarceraţi în Centrul de Reţinere şi Arestare Preventivă Galaţi.
Poliţiştii continuă activităţile pentru depistarea celei de-a treia persoane bănuită că ar fi participat la comiterea acestor fapte şi care, în prezent, se sustrage cercetărilor.
