Emil Rengle, câştigătorul ultimei ediţii Românii au talent“, a vorbit despre momentele care au marcat parcursul său în cadrul celei mai urmărite competiţii televizate din România. El a precizat că succesul a reprezentat o recunoaştere pentru toţi anii de muncă pe care i-a depus până acum.
“Se simte mult mai bine decât mi-am imaginat eu, a fost copleşitor şi acum încep să-mi revin din ceea ce s-a întâmplat. A fost un moment care mi-a schimbat viaţa. Simt foarte multă recunoştinţă faţă de oamenii care m-au susţinut şi au fost alături de mine. Ei au fost cei care au decis şi au fost cei care şi-au dorit că eu să fiu câştigătorul concursului. Primesc şi foarte multe mesaje de încurajare, iar asta mă bucură enorm. Şi cred că ceea ce am făcut la „Românii au talent“ a fost doar începutul”, a dezvăluit Emil Rengle la Adevărul Live.
În privința show-ului din finala concursului care a uimit o țară întreagă, Emil Rengle a dezvăluit că dansul său reprezintă un manifest prin intermediul căruia a dorit să transmită un mesaj puternic.
“ Acest dans reprezintă bagajul pe care l-am adunat de-a lungul timpului, toţi oamenii pe care i-am cunoscut, momentul în care nu am ştiut ce vrem, am fost poate neînţeleşi, respinşi, ne-am simţit diferiţi. „Ăsta sunt eu“, acesta a fost mesajul. Suntem doar suflete, restul ţine de spectacol. Iar eu mi-am dorit ca oamenii să vădă dincolo de spectacol, ceea ce s-a şi întâmplat. Atât de mult m-a ajutat acest concurs şi atât de mult m-a ajutat să devin eu, varianta mea şi mai bună, încât nu pot decât să fiu recunoscător tuturor”, a mai spus Emil Rengle.
El a dezvăluit principalele provocări pe care a trebuit să le înfrunte pe parcursul celor cinci luni.
“Chiar cu o săptămână înainte de finală am intrat în spital. Am avut o problemă cu stomacul şi nu ştiam ce mi se întâmplă. De fapt, de vină au fost stresul şi emoţiile. Căci am simţit o presiune destul de mare. Faci totuşi parte dintr-un concurs cu foarte mulţi oameni talentaţi, cu care tu concurezi şi la asta a trebuit să mă gândesc. Am zis Ok, toţi avem aici un mesaj de transmis, toţi suntem importanţi, toţi suntem unici, dar este un concurs şi sănătos este să te gândeşti că vrei să câştigi. Şi am încercat să gândesc aşa până în finală. Apoi totul a depins de oameni”, a dezvăluit Emil Rengle.
