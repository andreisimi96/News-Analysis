Fostul președinte al Curții Constituționale, Augustin Zegrean , a explicat că, în termen de 45 de zile de la apariția în Monitorul Oficial a motivării CCR , președintele Klaus Iohannis ar putea să fie nevoit să semneze decretul de revocare din funcție a șefei DNA Laura Codruța Kovesi. 
”Decizia Curții Constituționale devine general obligatorie din momentul în care se va publica motivarea în Monitorul Oficial (...) S-ar putea face o paralelă cu termenul de 45 de zile pentru legile declarate neconstituționale, legi pe care Parlamentul sau Guvernul trebuie să le pună în acord cu decizia Curții Constituționale. (...) 
Nu mă așteptam să se ajungă să se facă cerere la Curte pentru a constata existența unui conflict juridic de natură constituțională, în această situație. Nu am să comentez critic decizia Curții, încă mai sunt sub o obligație de reținere, dar decizia aceasta nu face decât ceea ce spunea domnul Diaconescu: să ducă timpul înapoi, pentru că echilibrul în justiție era foarte fragil”, a declarat Augustin Zegrean , la Antena 3.
