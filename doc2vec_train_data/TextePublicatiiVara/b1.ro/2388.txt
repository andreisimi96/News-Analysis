Scandalul Dieselgate se extinde! Daimler este obligat să recheme 774.000 de vehicule Mercedes diesel de pe piaţa europeană. Dintre acestea, 238.000 sunt înmatriculate în Germania. Incidentul are loc în contextul în care producătorul auto nu a reuşit să atenueze îngrijorările legate de nivelul emisiilor, scrie Bloomberg .
Autoritățile de reglementare din Germania obligă producătorul auto să actualizeze softul motoarelor vehiculelor Mercedes Vito, SUV-urilor GLC şi sedanulului Mercedes clasa C.
În acest fel, Daimler, care a negat în mod constant că ar fi manipulat rezultatele testelor pentru emisii, scapă de măsuri mai costisitoare, cum ar fi amenzile sau o soluţie mecanică.
Spre deosebire de VW, care a recunoscut că a manipulat testele referitoare la emisii şi a suportat costuri de circa 26 de miliarde de euro sub formă de amenzi, răscumpărări şi rechemări la nivel global, Daimler a respins orice ilegalitate.  
Autoritatea de reglementare a sectorului auto din Germania, KBA, a descoperit 5 dispozitive ilegale de control al emisiilor instalate pe vehicule Daimler cu motoare diesel , potrivit revistei Bild am Sonntag. KBA suspectează că dispozitivele de control al emisiilor au fost utilizate pe majoritatea automobilelor diesel Euro 6 ale Daimler, respectiv circa 1 milion de vehicule.
