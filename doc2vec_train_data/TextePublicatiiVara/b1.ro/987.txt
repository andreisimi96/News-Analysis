Social-democrații au stabilit, după mai bine de un an în care au tot ”amenințat”, că vor organiza un miting în București, pe 9 iunie. Deși au anunțat inițial un milion de oameni, PSD -iștii și-au mai temperat valul de optimism, dar susțin în continuare că va fi o manifestație de amploare.
Printre membrii de partid a și început să circule o pagină cu instrucțiuni pentru cei care vor merge la mitingul din Piața Victoriei.
Aceștia sunt informați că protestul va avea loc începând cu ora 20.00. Se și precizează între paranteze că este vorba despre ora 8 seara, de parcă n-ar fi suficient de clar.
Oamenilor li se transmite, în propoziții simple și câteva litere ”mâncate”, când trebuie să ajungă în București, cu ce să se îmbrace și unde anume să stea în Piața Victoriei, în funcție de județul din care provin. De asemenea, lor li se cere să vină cu ”pancarde”.
