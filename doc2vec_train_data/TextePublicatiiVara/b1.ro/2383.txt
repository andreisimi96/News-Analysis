Furtunile şi vijeliile pun stăpânire pe România! O informare meteo de ploi torenţiale, vânt puternic şi grindină intrată în vigoare de joi de la ora 21.00 este valabilă până sâmbătă seara, în toată ţara. 
Administraţia Naţională de Meteorologie (ANM) anunţă că, de joi seara până sâmbătă seara, se vor înregistra intensificări ale vântului în sudul Banatului şi în Carpaţii Meridionali.
În noaptea de joi spre vineri (14/15 iunie) va continua să plouă în sudul Banatului şi în Oltenia, unde se vor acumula cantităţi de apă de peste 20 l/mp.
Vineri (15 iunie) şi sâmbătă (16 iunie) vor fi perioade cu instabilitate atmosferică accentuată, la început în regiunile vestice şi sud-vestice, apoi şi în restul teritoriului.
Vor fi averse cu caracter torenţial, descărcări electrice, intensificări de scurtă durată ale vântului şi căderi de grindină. Cantităţile de apă vor depăşi local 20 l/mp şi izolat 40 l/mp.
