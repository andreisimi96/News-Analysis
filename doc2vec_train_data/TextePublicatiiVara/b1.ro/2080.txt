Scriitorul şi filozoful Mihai Șora reacţionează după declaraţiile din ultima vreme ale liderului PSD, Liviu Dragnea , despre "şobolani".
Ultima astfel de ieşire a avut loc chiar în timpul mitingului de sâmbătă al PSD din Piaţa Victoriei, când Dragnea a afirmat: "Curățăm țara de mizeria împrăștiată de acești șobolani!".
"Astăzi, lecția despre șobolan", scrie Mihai Şora pe pagina sa de Facebook, încheindu-şi postarea cu "#jesuisșobolan"
dacă e marți, studiem biologia.
Astăzi, lecția despre șobolan.
Nu pare să fie cel mai drăgălaș dintre viețuitoare, nici cel mai iubit. De la astrologia chineză, fabulele lui Esop, epidemiile de ciumă și imaginarul lor înspăimântător, până la Rattenkönig din legenda germană sau la simpaticul șobolan din desenul animat „Ratatouille“, s-au scurs câteva milenii și zeci de forme, viziuni, povești au populat mințile oamenilor.
Există, printre toate variațiunile speciei, una cu totul deosebită: șobolanul-cârtiță. 
Heterocephalus glaber, pentru prieteni. 
Golaș și cam boțit, greu de studiat în libertate, căci trăiește în subteranele unor țări aride și sărace precum Somalia sau Etiopia, unde nici oamenii nu o duc prea bine, acest animăluț are o longevitate extraordinară: trăiește peste 30 de ani. 
Și nu oricum, ci sănătos-tun!
Raportat la dimensiunile dumnealui (între 8 și 33 de centimetri) și la condițiile nu tocmai prielnice pentru un mamifer, metabolismul acestuia este cu atât mai surprinzător: imaginați-vă cum ar fi ca, fără să dezvolte, în tot acest timp, vreo formă de cancer, demență senilă, boli cardio-vasculare sau alte patologii, oamenii să poată trăi nu mai puțin de 600 de ani. 
Ei bine, șobolanul nostru poate! 
În loc de glucoză (cheltuitoare de oxigen), el folosește fructoza, putând astfel să supraviețuiască fără oxigen minute întregi (peste 20). Nu dezvoltă nicio boală anume, este rezistent la cancer, chiar și atunci când, în laborator, îi sunt inoculate celule tumorale: organismul lui știe, printr-un secret încă nedeslușit de cercetători, să le anihileze. Mic și neajutorat cum este, șobolanul rezistă oricărei invazii cancerigene.
Probabil că, odată descoperit misterul acestei viețuitoare, omenirea întreagă va avea ceva de învățat de la ea.
P.S. Nu știu cine a făcut fotografia alăturată, dar – cum îl văd așa, mititel, cuminte și chel în pumnul unui om, cu privirea îngândurată și lăbuța dreaptă gata să salute fotograful – mă gândesc că s-ar putea întâmpla să fie mai înzestrat genetic decât oamenii care îl cercetează la microscop.
#jesuisșobolan", a scris, marţi, Mihai Şora pe pagina sa de Facebook.
Ulterior, filozoful a revenit cu o nouă postare, în care a notat doar atât: "1990: golani. 2018: șobolani".
