Călin Popescu Tăriceanu a declarat că social-democratul Gabriel Vlase ar fi potrivit să conducă Serviciul de Informații Externe. Asta deși, se pare, chiar liderul PSD, Liviu Dragnea , nu agrează deloc perspectiva. 
Întrebat, la rândul său, despre acest subiect, Dragnea l-a ironizat pe președintele Klaus Iohannis, cel care l-a propus pe Vlase la șefia Serviciului: ”Am primit o adresă - ca să citez un clasic în viață, această adresa aduce mai multe întrebări decât clarificări. O să o citesc până o să o înțeleg. Poate e nevoie să facem o dezbatere și o să vă comunic”.
”O să ne vedem în cadrul coaliţiei. Eu cred că domnul Vlase are experienţa necesară, pentru că a condus Comisia de supraveghere a SIE . Îl cunoaştem, e colegul nostru. E vicepreşedinte PSD al Camerei Deputaţilor. Am lucrat cu el în ultima perioadă la proiectul de lege referitor la statutul Casei Regale, pentru găsi o formulă instituţională de funcţionare a acesteia după dispariţia regelui Mihai I. (...) E un om care mi-a făcut o impresie foarte bună şi cred că ar fi potrivit. Cel puţin eu nu am fost la curent şi din câte am înţeles nici preşedintele Dragnea, dar nu vreau să vorbesc în numele lui. (...) Eu cred că preşedintele (n.r. - Iohannis) şi-a dat seama că dacă ar fi venit cu o altă propunere, care să nu fie o persoană din cadrul PSD sau al Coaliţiei, nu ar fi avut niciun fel de şansă să treacă prin Parlament. (...) Eu cel puţin n-am niciun fel de rezerve şi (...) n-am nicio rezervă cu privire la loialitatea lui", a afirmat Tăriceanu, citat de Agerpres.
