Aventura Mihaelei Buzărnescu la French Open 2018 s-a încheiat.
Jucătoarea română de tenis a fost învinsă clar, duminică, în două seturi, de americanca Madison Keys (favorita 13), cu 6-1, 6-4, în optimile de finală ale turneului de la Roland Garros .
Buzărnescu (30 ani, 33 WTA şi favorita 31) a pierdut meciul în doar 65 de minute. 
Ea nu a mai reuşit evoluţia fantastică din meciul anterior, cu Elina Svitolina . Românca a abordat partida cu Keys fără curaj, fără efort, fără precizie şi fără forţă în lovituri. Cu un serviciu puternic, primul constant în jurul a 180 de km/h, americanca a controlat fără probleme întâlnirea. Ea a profitat de mingile fără lungime şi fără unghi ale adversarei şi făcut mereu pasul în interiorul terenului, de unde a punctat în dese rânduri, relatează news.ro.
Mihaela Buzărenscu rămâne după acest turneu cu primele victorii din carieră la un Grand Slam, la simplu, cu un premiu de 222.000 de euro şi cu 240 de puncte WTA, care o vor urca pentru prima dată în Top 30 WTA. 
Ea va continua la dublu, alături de Irina Bara, româncele fiind calificate în optimi.
