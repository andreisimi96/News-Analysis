Politica administraţiei Trump în domeniul imigraţiei are rezultate scandaloase.
Luni, liderul de la Casa Albă a declarat că nu va lăsa America să se transforme într-o tabără de imigranţi.
"SUA nu vor deveni o tabără pentru migranţi şi nu vor deveni un centru de primire a refugiaţilor", a declarat el. "Dacă vă uitaţi ce se petrece în Europa, dacă priviţi ce se petrece în altă parte, nu putem lăsa ca aceasta să se întâmple în SUA. Nu sub ordinele mele!", a afirmat Donald Trump , asigurând că "trista" situaţie a copiilor separaţi de părinţii lor fără documente de identitate ar putea fi "rapid" reglementată dacă Congresul ar vota o lege asupra imigraţiei.
Declaraţiile sale au venit după ce vestea că 2.000 de copii au fost despărţiţi de familiile lor şi sunt ţinuţi în cuşti la graniţă a provocat indignare.
Într-un centru de detenţie din McAllen, Texas, ajung sud-americanii care traversează ilegal frontiera. Sunt triaţi şi duşi în patru aripi separate destinate copiilor şi adulţilor. Sunt separaţi de pereţi de sârmă, dorm pe saltele întinse pe jos şi în loc de pături se învelesc cu folii de aluminiu. Doar aici sunt 500 de copii care riscă să fie despărţiţi de părinţi, dacă aceştia vor fi trimişi la închisoare, relatează stirileprotv.ro.
Autorităţile americane au negat însă informaţiile.
„Aceşti minori sunt foarte bine îngrijiţi. Nu credeţi presa. Sunt foarte bine îngrijiţi. Le oferim mâncare, îngrijire medicală, educaţie şi le îndeplinim toate nevoile”, a spus Kirstjen Nielsen, secretarul pentru securitate internă.
Oficialii spun că nu fac decât să aplice legea şi că prea multă vreme imigranţii s-au folosit de copii ca să fie lăsaţi în libertate, odată ajunşi în Statele Unite. 
Specialiştii atrag însă atenţia că despărţirea copiilor de părinţi e o cruzime.
„E cel mai mare coşmar al unui copil să fie despărţit de părinţii lui şi să nu ştie unde sunt. Pe termen scurt, copilul poate să-şi piardă pofta de mâncare, poate deveni temător, poate slăbi şi se poate deshidrata. Poate fi o situaţie care îi pune viaţa în pericol. Iar efectele pe termen lung asupra acestor copii vor fi devastatoare”, spune psihiatrul Louis Kraus.
