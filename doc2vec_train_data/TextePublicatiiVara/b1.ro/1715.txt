Un polițist din județul Buzău a fost prins că fura din țigările confiscate de la contrabandiști, înainte ca acestea să fie distruse, bărbatul fiind arestat preventiv, după ce a fost prins în flagrant când își însușea o parte din țigări.
Acesta trebuia să asigure transportul unor țigări de contrabandă confiscate în timpul unor percheziții, susțin anchetatorii. Tutunul trebuia dus la fosta fabrică de țigări din Pârscov, pentru a fi distrus.
Însă, polițistul și-a însușit o parte din țigarete, la fel și transportatorii care furau marfa, cu știința polițistului.
Totul a fost dat în vileag de ofițerii Direcției Generale Anticorupție Buzău, care în urma unei anchete demarate împreună cu Inspectoratul de Poliție Județean Buzău și procurorii Parchetului Tribunalului Buzău, l-au prins pe polițist în flagrant, scrie Libertatea.ro.
Agentul a fost reținut, iar în prezent se află în arest la Poliția Buzău.
