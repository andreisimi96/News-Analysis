Fostul ministrul Daniel Funeriu critică dur afirmaţia preşedintelui Dan Barna în care acesta se lipeşte de succesul lui Halep pentru a îl ataca pe Dragnea. 
"Domnul Dan Barna, preşedintele USR , o invocă pe Simona Halep în antiteză cu Dragnea. Cu tot respectul îi spun, ca fost ministru şi al sportului: nu invocați niciodată un sportiv în context politic, nu încercați, în lipsă de idei, să vă lipiți imaginea de succesul unui sportiv. Succesul ei e rezultatul a mii de ore de muncă, nu a zeci de ore de blabla la televizor sau Parlament. Câştigați simpatie prin meritele voastre, nu ale Simonei, luați calea grea a seriozității, nu a parazitării muncii altuia şi veți reuşi. Cred că puteți.
PS: Am făcut foarte multe pentru mulți sportivi, unii deveniți campioni. Dar niciodată nu voi echivala o simplă semnătură de-a mea cu miile de ore de muncă ale lor", scrie Daniel Funeriu pe Facebook.
Această reacţie vine după ce Dan Barna a scris pe Facebook: "Unde a scuipat Dragnea, a câștigat Simona, și ne-a șters rușinea!"
În acest context, amintim că şi Liviu Dragnea s-a folosit de imaginea lui Halep pentru a câştiga capital poltic, acesta îndemnând la începutul mitingului PSD lumea să aplaude victoria lui Halep.
