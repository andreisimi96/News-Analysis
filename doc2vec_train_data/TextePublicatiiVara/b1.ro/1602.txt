Întâlnirea dintre Principesa Margareta și Radu Duda este desprinsă parcă din filme. El actor, ea fiica cea mare a Regelui Mihai I.
În 1990, Margareta a deschis fundația care îi poartă numele, menită să îmbunătăţească condiţiile de viaţă ale copiilor, persoanelor în vârstă, dar şi ale familiilor aflate în dificultate.
Duda, implicat și el în acte caritabile, în anul 1993, a realizat primul proiect de terapie prin artă ”Artécole”, pentru orfanii din România. Așa a cunoscut-o pe fiica cea mare a Regelui Mihai, Margareta.
Ce a urmat este o poveste. 50 de zile consecutiv au vorbit la telefon.
“Mă duceam la metrou şi dădeam telefon cu cartele pentru că nu existau telefoane mobile, iar eu nu aveam telefon unde stăteam“, povestea Principele Radu în cadrul unui interviu mai vechi, potrivit Libertatea.
După mai multe discuţii la telefon, cei doi au hotărât să se întâlnească pe 8 ianuarie 1996 la Londra. În prima seară, la celebrul restaurant Bertorelli’s de lângă Royal Opera House, Radu Duda şi-a făcut curaj şi a cerut-o în căsătorie, punându-i Principesei pe inelar o bijuterie fină, moştenire de familie.
Ulterior, cei doi și-au făcut curaj pentru a spune secretul lor Reginei Ana.
După mai multe discuţii la telefon, cei doi au hotărât să se întâlnească pe 8 ianuarie 1996 la Londra. În prima seară, la celebrul restaurant Bertorelli’s de lângă Royal Opera House, Radu Duda şi-a făcut curaj şi a cerut-o în căsătorie, punându-i Principesei pe inelar o bijuterie fină, moştenire de familie.
”Principesa Moştenitoare a organizat o întâlnire cu Regina Ana şi ne-am întâlnit undeva pe malul lacului, într-o cafenea. Regina Ana, foarte voluntară, a venit îmbrăcată cu o pufoaică şi cu nişte ghete. A fost foarte directă şi n-a fost nevoie de prea multe explicaţii, a înţeles despre ce era vorba“, a povestit Principele Radu.
După alte două luni, la Geneva, afla şi Regele Mihai I despre legătura lor de suflet.
„N-a spus mare lucru. Mi-a arătat doar păsărelele pe fereastră, în grădină, în loc de răspuns“, îşi aminteşte soţul Principesei Moştenitoare.
„După două-trei luni, ne-am întâlnit tot la masa de prânz şi Regina l-a întrebat: «Michael, ai un răspuns pentru aceşti doi copii din faţa noastră?». Şi el a răspuns: «Da»“. Logodna oficială a avut loc pe 10 iunie 1996, data aniversării căsătoriei Regelui şi Reginei.
La nunta celor doi au fost capete încoronate de prin toată Europa.
Amintim că Radu Duda provine dintr-o familie de medici ieșeni și a fost actor înainte de a se căsători cu Principesa Margareta .  Printre rolurile interpretate de actorul Radu Duda sunt de remarcat: rolul lui Gigi Stamatescu (ofițer, iubitul Mizei) în piesa de teatru ”Titanic Vals” de Tudor Mușatescu, un rol în piesa de teatru ”Trei surori” de A. P. Cehov.
