Președintele ALDE Călin Popescu Tăriceanu le-a transmis un mesaj participanților la mitingul de sâmbătă seară, spunând că justiția din țara noastră este în prezent bolnavă, iar această "cangrenă" trebuie eliminată pentru ca cetățenii să-și recâștige încrederea în lege și judecători.
‘Le mulțumesc atât colegilor mei din ALDE , cât și tuturor românilor care ni s-au alăturat pentru a da un mesaj extrem de clar și de limpede: STOP statului paralel. În România nu pot coexista și statul de drept și statul paralel. Am asistat, din păcate, în ultimii ani la o încălcare gravă a independenței justiției și aici mă refer la existența acelor protocoale secrete care au reglementat relațiile dintre SRI și justiție’, a declarat președintele Senatului în mesajul adresat simpatizanților ALDE .
Acesta a precizat că justiția în România nu funcționează din cauza abuzurilor cdare pun sub semnul întrebării drepturile și libertățile cetățenilor.
‘Am văzut nenumărate abuzuri care, practic, pun sub semnul întrebării respectul pentru drepturile și libertățile cetățenilor. Am văzut toate aceste lucruri care demonstrează în mod clar că justiția în România astăzi este bolnavă. Trebuie să eliminăm această cangrenă care s-a creat în România ultimilor ani pentru a reda cetățenilor noștri încrederea că în România nu există nimic mai presus de lege și că judecătorii le pot asigura o judecată corectă și dreaptă. Acesta este mesajul care a reieșit limpede din manifestația care a avut loc în București, o manifestație cum numeric nu am mai văzut în ultimii ani și cred că aceasta este dovada, aș spune, deplinei conștientizări a acestei situații de fapt, unică probabil în Europa’, a mai spus Tăriceanu.
Șeful ALDE a subliniat că va merge până ka capăt în lupta împotriva a ceea ce numește drept stat paralel.
‘Vă garantez un lucru: așa cum în urmă cu câțiva ani m-am angajat în această luptă fără niciun fel de reținere, voi merge până la capăt pentru respectarea și protejarea drepturilor și libertăților fiecăruia și pentru o adevărată justiție independentă în România. Nimic nu mă va opri să merg, alături de voi, până la capăt în această luptă’, arată Călin Popescu Tăriceanu, într-un mesaj pe pagina personală de Facebook.
