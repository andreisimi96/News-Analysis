Foto: Inquam Photos / George Calin Politică
Ministrul Justiţiei, Tudorel Toader, pare să fi declarat război total unei publicaţii online.
El a declarat, miercuri seară, că a purtat o corespondenţă cu Organizaţia pentru Cooperare şi Dezvoltare Economică ( OECD ) pentru "a afla adevărul", iar răspunsurile primite din partea OECD arată că Drago Kos , care a criticat decizia CCR cu privire la revocarea şefei DNA, nu este specialist anticorupţie, aşa cum s-a vehiculat, şi nici nu a vorbit în numele Organizaţiei. 
"M-am adresat în scris, prin urmare am întrebat dacă s-a exprimat în numele personal sau al OECD . Aţi văzut răspunsul: domnul Kos nu este, cum se spune în aşa zisul interviu şeful organizaţiei anticorupţie, este şeful la o direcţie de tranzacţii internaţionale. Nu prea are legătură anticorupţia cu tranzacţiile internaţionale. Domnul Kos nu a vorbit în numele Organizaţiei, iar pe bună dreptate, OECD nu poate să îşi exprime opinia cu privire la modul în care presa din România a preluat şi a reflectat un interviu dat - dacă a fost dat cu adevărat - în nume personal. A rulat câteva zile această informaţie prin care acest domn Kos a făcut referiri foarte critice la adresa Curţii Constituţionale şi la adresa mea, ca ministru al Justiţiei. Am vrut să cunosc adevărul: dacă este opinia OECD sau a unui domn care înţeleg că a jucat fotbal, a arbitrat şi acum dă lecţii de morală în ceea ce priveşte anticorupţia”, a spus, la Antena 3, ministrul Tudorel Toader, potrivit Mediafax.
De altfel, ministrul Justiţiei a postat corespondenţa cu OECD şi pe pagina sa de Facebook (Detalii AICI ).
În interviul de care vorbeşte Tudorel Toader, Drago Kos , prezentat de site-ul de ştiri ziare.com drept șeful structurii anticorupţie din cadrul OECD , este citat declarând că "recenta decizie a CCR contravine în mod evident echilibrului puterilor în stat în ţara dvs şi independenţei sistemului judiciar" din România.
