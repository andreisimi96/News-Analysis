Foto: ziaruldeiasi.ro Eveniment
Doi DJ din Olanda au fost prinşi cu droguri pe Aeroportul din Iaşi şi conduşi la sediul DIICOT pentru audieri. Aceste eveniment a avut loc după ce doi au participat la Festivalul Afterhills care a avut loc în aceste zile la Iaşi.
"Astăzi (vineri - n.r.) au fost aduşi la sediul DIICOT doi cetăţeni olandezi asupra cărora, la controlul corporal efectuat la Aeroportul Internaţional Iaşi, au fost descoperite substanţe susceptibile a fi droguri. Cei doi cetăţeni care sunt DJ urmează a fi audiaţi la sediul nostru, după care vor fi luate măsurile care se impun", a declarat, vineri, şeful DIICOT Iaşi, Cătălin Prisecaru, conform Mediafax.
Cei doi se îmbarca vineri după-amiază într-o cursă Iaşi- Bucureşti de unde ulterior aveau programată întoarcerea în Olanda.
La poarta de filtru, angajaţii Aeroportului Iaşi au observat reacţiile bizare ale celor doi olandezi şi le-au făcut un control corporal mai amănunţit, ocazie cu care au descoperit pastile şi o substanţă vegetală asupra lor, produse susceptibile a fi ecstasy şi canabis.
Substanţele au fost preluate de anchetatori şi trimise la laborator, pentru analiză. În funcţie de rezultatele analizei de laborator şi de declaraţiile celor doi suspecţi, procurorii ieşeni ar putea formula o propunere de arestare preventivă pe numele lor, pentru trafic şi consum de droguri de mare risc.
