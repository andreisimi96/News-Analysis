Rudel Obreja a anunţat că s-a prezentat la Parchetul de pe lângă Înalta Curte de Casaţie şi Justiţie (PICCJ) în urma plângerii penale formulate împotriva Laurei Codruţa Kovesi, lui George Maior şi Florian Coldea .
Fostul preşedinte al Federaţiei Române de Box a precizat că se constituie parte civilă împotriva celor "care și-au bătut joc de viața mea şi a familiei mele timp de 7 ani" şi că urmează să anunţe în curând valoarea daunelor cerute.
"În urma plângerii penale formulată împotriva semnatarilor Protocolului dintre SRI și DNA, astăzi (joi, n.r.) am fost citat și m-am prezentat la PICCJ, secția Parchetului Militar. Am dat declarație în calitate de persoană vătămată și am declarat că mă constitui parte civilă împotriva celor care și-au bătut joc de viața mea și a familiei mele timp de 7 ani, urmând să precizez într-un viitor apropiat cuantumul despăgubirilor solicitate. 
Am declanșat aceste demersuri (a se citi o luptă foarte dificilă) din dorința de ajuta la instaurarea normalității în Țara mea. L-am întrebat, la finalul declarației, pe dl Procuror, deloc retoric : “Domnule procuror, corb la corb își vor scoate ochii”... ??!! N-a știut să-mi dea un răspuns... De acest răspuns depinde în viitor normalitatea, firescul, respectarea Legii în această Țară. 
Meciul e lung, greu, dar rezistență am destulă. Dorința de victorie vine din dorința de a (mi) se face dreptate. Nimic nu se poate clădi pe minciună, doar Adevărul ne va elibera din chingile în care ne-au prins partenerii noștri", a scris Rudel Obreja , pe pagina sa de Facebook.
Fostul preşedinte al Federaţiei Române de Box anunţa, la mijocul lunii aprilie, că a transmis la DIICOT o plângere împotriva procurorului-şef al DNA, Laura Codruţa Kovesi, a lui Florian Coldea şi a lui George Maior .
"În virtutea drepturilor constituţionale şi a prevederilor Codului de Procedură Penală, am formulat plângere penală împotriva numiţilor Laura Codruţa Kovesi, Florian Coldea şi George Maior . Având în vedere pericolul pentru ordinea publică şi a statului, precum şi probele (şi nu "suspiciuni rezonabile"), aştept luarea de urgenţă a măsurilor legale ce se impun", spunea Rudel Obreja la acel moment.
El este inculpat în dosarul Gala Bute de la instanţa supremă, în care este așteptată o decizie definitivă în 5 iunie. 
În primă instanță, Obreja a fost condamnat la cinci ani de închisoare cu executare.
