Un deputat PSD vrea să pună capăt obiceiului prin care unii părinți se folosesc de banii care le sunt destinați copiilor. Silviu Macovei a anunțat că va depune o inițiativă legislativă care prevede că alocațiile copiilor să nu mai fie distribuite în bani, ci sub formă de bonuri valorice speciale, informează B1 TV. 
Bonurile ar urma să fie prevăzute cu elemente de siguranță, care să nu permită achiziția de alcool, țigări, cafea sau alte bunuri decât cele care sunt folositoare copiilor.
„Am să susțin această inițiativă legislativă nu pentru a-i judeca pe unii români care trăiesc din alocațiile copiilor și nici pentru a complica un sistem de sprijin financiar oferit de Stat ci fiindcă sărăcia și poate, câteodată, reaua voință îi împinge pe unii părinți să folosească banii din alocație pentru a-și finanța viciile. Iar acei bani nu le aparțin, ci copiilor lor! Iar noi trebuie să ne asigurăm că acești bani sunt folosiți strict pentru nevoile celor mici!”, a declarat deputatul Silviu Macovei , potrivit Libertatea. 
Proiectul de lege al deputatului ieșean prevede și sancțiuni pentru cei care nu respectă regulile. Este vorba despre ”amenzi atât pentru părinți, cât și pentru comercianții care acceptă trocuri sau alte moduri de folosire a acestor bonuri valorice pentru cumpărarea de băuturi alcoolice, țigări sau cafea”.
Și la Ministerul Muncii se află în lucru un proiect de lege privind alocațiile pentru copii, fiind axat pe creșteri pentru cei săraci, dar și pe un sistem de deduceri pentru cei care contribuie. 
În prezent, alocația este de 200 de lei pentru copiii de până în doi ani și de 84 de lei pentru copiii cu vârsta cuprinsă între doi şi 18 ani. 
