Foto: Vrancea24 Eveniment
Alertă de pestă porcină africană în Delta Dunării. Autoritățile au confirmat patru focare, iar trecerile de bac de la Tudor Vladimirescu, Brăila şi Galaţi au intrat în carantină, informează B1 TV. Boala este extrem de agresivă şi poate duce la mortalitate de 100% în fermele de porci. Transportul de porci vii şi de carne dinspre Tulcea spre alte judeţe a fost interzis. Boala a fost confirmată în urma analizelor de laborator. 
Institutul de Diagnostic şi Sănătate Animală a confirmat, luni, prezenţa pestei porcine africane în patru gospodării din Delta Dunării, respectiv din satele Ceatalchioi şi Sălceni.
Autorităţile au trecut la eutanasierea tuturor porcilor din cele patru gospodării şi la neutralizarea şi dezinfectarea micilor ferme. 
De asemenea, au impus filtre sanitar-veterinare la trecerile cu bacul de la Tudor Vladimirescu, iar de marţi şi la trecerile peste Dunăre de la Galaţi şi de Brăila.
Conform Planului de contingenţă al României pentru PPA, medicii veterinari urmează să treacă la sacrificarea tuturor porcilor din exploataţiile de contact din cele două localităţi, dacă acestea există. 
