Unul dintre scaunele antrenorilor de la „Vocea României“ va fi ocupat de Irina Rimes , în vârstă de 26 de ani, în noul sezon, anunțul fiind făcut de Pavel Bartoș în finala ”Românii au talent”.
„Irina este primul antrenor din sezonul 8 Vocea României, însă acesta este doar începutul. Schimbările continuă şi noi antrenori sunt gata să-şi ocupe locurile pe scaune şi să înceapă competiţia“, potrivit unui comunicat de presă.
Artista a declarat că vine, în emisiune, ”cu o tonă de entuziasm şi poftă de muncă”.
„Vocea României este ceva ce mi-am dorit dintotdeauna să fac, este ca un vis împlinit. Mi-am dorit de atâtea ori să strig în gura mare cât de importantă este emoţia, cât de important este mesajul, importanţa de a transmite ce cânţi. Aceasta este cheia către sufletul omului. Vocea este aceea care te atinge, care te face să tresari, indiferent că e o piesă veselă sau una tristă. Eu asta ştiu să fac, asta vreau să-i învăţ pe concurenţii din echipa mea să facă. Sunt gata să mă implic 120% în tot ce va însemna progresul lor în acest show. Vreau să adun în echipa mea oameni talentaţi, care să fie deschişi să încerce şi ceva nou. Nou pentru ei, dar şi pentru noi. Va fi un sezon productiv, cu multă ambiţie şi determinare. Eu vin cu o tonă de entuziasm şi poftă de muncă şi vreau să o împărtăşesc cu toată lumea“, a afirmat Irina Rimes , scrie Adevărul.ro.
