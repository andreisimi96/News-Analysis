În perioada minivacanţei de Rusalii temperaturile vor fi ridicate în toată ţara, maximele atingând 30 de grade. La mare vremea va fi frumoasă, însă la munte se anunţă precipitaţii, potrivit Administraţiei Naţionale de Meteorologie (ANM).
"Duminică şi luni, vreme caldă, mai caldă faţă de normalul perioadei, maximele vor fi cuprinse între 24 şi 30 de grade. Precipitaţii după amiaza şi seara, averse şi descărcări electrice, intensificări de scurtă durată ale vântului în zonele montane şi deluroase, iar izolat este posibil spre seară să apară şi în zonele depresionare, pe alocuri, trecător, averse, ploi scurte, fenomene care nu strică aspectul general al vremii. Pot fi ploi de vară de scurtă durată cu descărcări electrice în restul ţării. Rămân zonele montane şi deluroase cu precipitaţii, în principiu cu şanse mari după amiază spre seară, mai mari duminică, mai puţine luni", a declarat, pentru Mediafax ., Robert Manta, meteo rolog de serviciu în cadrul ANM.
Şi în Bucureşti temperaturile vor fi ridicate. "În Capitală, vreme uşor instabilă sâmbătă când ar putea fi înregistrate averse şi descărcări electrice, dar probabilitatea este moderată. O minimă de 15 grade, o maximă de 29 de grade. Aceeaşi situaţie şi pentru duminică, 28 de grade maxima zilei, minima 15-16 grade, vreme destul de bună. Cer variabil, vânt slab până la moderat. Dispar şi şansele de precipitaţii. Luni în Bucureşti, cer variabil, vânt slab, temperatura maximă 29 de grade şi o minimă de 14-15 grade. Vreme bună", a declarat meteo rologul.
