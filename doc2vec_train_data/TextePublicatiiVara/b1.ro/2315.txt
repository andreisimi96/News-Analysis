Sebastian Ghiţă a fost achitat din nou de magistrații de la Curtea Supremă, de data aceasta în dosarul în care a fost judecat alături de foşti şefi din poliţie şi parchete. Din completul de la Înatla Curte de Casație și Justiție a făcut parte și judecătorul Ștefan Pistol, al cărui nume se leagă de mai multe procese răsunătoare din ultimii ani, în care au fost luate decizii de achitare. 
”A făcut parte din completul care l-a achitat azi pe Ghiţă. A făcut parte şi din completul care l-a achitat pe Ghiţă în dosarul cu fostul primar al Ploieştiului, Iulian Bădescu. A făcut parte din completul care l-a achitat pe Tăriceanu. A făcut parte din completul care l-a achitat pe Gigi Becali în două dosare. Ulterior, la completul de 5 judecători prezidat de fosta șefă a ICCJ, Livia Doina Stanciu, Becali a fost condamnat”, a amintit jurnalistul Alex Costache, într-o postare pe Facebook. 
Ștefan Pistol face parte și din completul care este așteptat să pronunțe, pe 21 iunie, sentința în primă instanță în dosarul lui Liviu Dragnea . 
Judecătorul este și membru al completului care îl judecă pe fostul ministru de Interne Gaberiel Oprea în dosarul DIPI.
”În acest din urmă dosar, judecătorul Pistol a făcut cerere de abţinere întrucât în 2001 era militar, preşedinte al Curţii Militare de Apel şi a urmat cursurile Colegiului Naţional de Apărare unde Gabi Oprea era profesor. (...) Pistol este însă magistratul care a făcut opinie separată în procesul liderului PNL, Ludovic Orban, în sensul condamnării acestuia la 1 an de închisoare cu suspendare”, a mai scris Alex Costache. 
