Instanţa a respins dosarul Romgaz, în care sunt cercetaţi Adriean Videanu şi Ioan Niculae , şi l-a trimis înapoi la DIICOT .
Magistraţii au semnal mai multe probleme privind probele administrate şi întocmirea rechizitoriului.
În acest dosar, sunt cercetate infracţiuni de constituire a unui grup infracţional organizat, delapidare cu consecinţe deosebit de grave în formă continuată şi complicitate la delapidare cu consecinţe deosebit de grave în formă continuată.
Această decizie vine ca o nouă pată pentru Daniel Horodniceanu la final de mandat după ce chiar procurorul a recunoscut că netrimiterea în instanţă a altui dosar greu, cel privind Rompetrol, ar putea fi motivul principal pentru care nu i-a fost reînnoit mandatul.
"Restituie la Parchetul de pe lângă Înalta Curte de Casaţie şi Justiţie, Direcţia de Investigare a Infracţiunilor de Criminalitate Organizată şi Terorism, Structura Centrală, Secţia de combatere a criminalităţii organizate, cauza privind pe inculpaţii Niculae Ioan, Videanu Adriean, Mirea Marin, Alesandru Dan-Victor, Palaşcă Viorel, Apan Ioana, Kramer Alpar, Toth Francisc, Stancu Lucian-Adrian, Veza Marius-Leonte, Ionaşcu Lucia şi S.C. Interagro S.A., trimişi în judecată prin rechizitoriul nr. 146/D/P/2010 din 31 mai 2017 al acestei unităţi de parchet. Cheltuielile judiciare rămân în sarcina statului. Onorariul apărătorilor desemnaţi din oficiu pentru inculpaţii Niculae Ioan, Videanu Adriean, Mirea Marin, Alesandru Dan-Victor, Palaşcă Viorel, Apan Ioana, Kramer Alpar, Toth Francisc, Stancu Lucian-Adrian, Veza Marius-Leonte, Ionaşcu Lucia şi S.C. Interagro S.A., în sumă de câte 230 lei, se plăteşte din fondul Ministerului Justiţiei. Cu drept de contestaţie în termen de 3 zile de la comunicarea încheierii pentru procuror, partea civilă şi inculpaţi. Pronunţată în camera de consiliu, astăzi, 7 iunie 2018", se arată în decizia instanței.
