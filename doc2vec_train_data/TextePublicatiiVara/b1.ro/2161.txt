Omul de afaceri Ion Sturza , fost premier al Republicii Moldova, a povestit că, acum câțiva ani, Mihail Saakashvili, atunci președintele Georgiei, i-a propus lui și unui alt afacerist să ridice un hotel de 47 de etaje pe malul Mării Negre. Totul a fost bine până când a aflat cine vor fi partenerii de afaceri... Sturza mai scrie că proiectul a fost, bineînțeles, refuzat. Dar, surpriză, peste câțiva ani a fost reînviat de... Donald Trump !
”Acum ceva ani am fost invitat de un partener de afaceri să-i facem o vizită de curtoazie președintelui de atunci al Georgiei, Mihail Saakashvili. După o cină copioasă la care președintele georgian a „împrumutat" mâncare din farfuriile noastre (nu că nu ar fi avut în ale lui), a venit și „oferta" – să construim un hotel la Marea Neagră. Neapărat cu 47 (!) de etaje, cazino și Spa. Toate bune, până am făcut cunoștință cu „partenerii" locali. Fiind din spațiul ex-sovietic, cunosc un pic această faună de „afaceriști" proveniți din lumea interlopă a anilor ‘90. Cică au, dar nu prea au, vor căuta, este a lor, dar nu e prea a lor. Abureli... Dar cecul trebuie să-l semnezi azi, căci mai știi... Recomandarea mea a fost să ne retragem politicos și cât mai rapid...
Mare mi-a fost mirarea să aflu că acest „proiect" a fost preluat în 2012 de...Trump! Deși a fost lansat cu mare fast, promisiuni de 250 milioane de dolari investiții, nu s-a întâmplat nimic...”, a scris Ion Sturza , pe Facebook.
Până la urmă Trump n-a făcut nimic.
Fostul premier moldovean a dat de înțeles că Donald Trump e un fel de expert în a se da în spectacol și atât. Culmea, a ajuns președintele Statelor Unite...
Ceea ce i se pare cu adevărat interesant lui Sturza este faptul că Trump nu a fost deloc deranjat de calitatea potențialor săi noi parteneri de afaceri.
”S-a mai întâmplat cu Trump – a venit, a promis, s-a fotografiat și dus a fost. E un fel de campion la show-uri și falimente. 4 la număr! S-a reinventat și a ajuns și președinte. Americanilor le plac falimentele. E si el un on necajit...
Dar nu asta m-a mirat cel mai mult. Alta. Cum tu, ditamai investitor american cu armate de juriști si consultanti, intri într-o relație de afaceri cu așa „parteneri"?
Văzând astazi cum procedează din poziția de președinte, îmi dau seama că Trump continuă acest joc al narcisismului absolut! Vine, face un c...ca și toți ceilalți trebuie să-l accepte ca pe un cadou generos! Mai putem conta pe America, așa cum ne-am deprins să credem? Poate că da, dacă vom supraviețui distracțiilor acestui „prieten”.
P.S. Aceasta nu înseamnă că va dispare Trump și totul va merge ca înainte. S-au acumulat multiple disbalanțe în economia mondială, sistemul de securitate bazat doar pe SUA trebuie regândit. În acest sens, Trump face un lucru bun – ne bagă în ridicol. Ne revenim?”, a mai scris Ion Sturza , pe Facebook.
