Simona Halep se va întoarce luni în România alături de trofeul de la Roland Garros pe care l-a câştigat în finala de sâmbătă.
Aceasta se întoarce cu o aeronavă Tarom ce va ateriza la ora 16:15. Aceasta va fi primită în Salonul Oficial al Aeroportului Internaţional Henri Coandă de ministrul Tineretului si Sportului, Ioana Bran, de preşedintele FRT, George Cosac, precum şi de ceilalţi membri ai Comitetului Director al FRT.
După primirea oficială, Simona Halep va prezenta trofeul fanilor care cu siguranţă vor veni în număr mare pentru a o felicita pentru performanţa incredibilă obţinută la Roland Garros.
Simona Halep a triumfat sâmbătă la Roland Garros învingându-o în finală pe Sloane Stephens, 3-6 6-4 6-1.
