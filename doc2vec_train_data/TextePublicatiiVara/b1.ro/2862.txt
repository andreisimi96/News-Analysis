Serbia a anunțat că persoanele care s-au îmbolnăvit de cancer sau familiile acestora vor da individual în judecată țările NATO după atacul din 1999 cu rachete ce conțineau uraniu sărăcit, potrivit președintelui Asociației Cetățenilor "Uraniu sărăcit", Sveto Nogo.
„Țările NATO vor fi acționate în justiție pentru daune materiale și morale. Vom lansa procese împotriva a cinci țări. Există un număr tot mai mare de pacienți cu cancer, și chiar bebelușii se nasc cu cancer. Nu recunoaștem  așa numita „forță majoră” și, ca intelectuali, nu avem dreptul să păstrăm tăcerea despre asta”, a spus Nogo, fără a nominaliza statele avute în vedere.
După primele acțiuni în instanță ale cetățenilor sârbi care suferă de cancer vor fi formate grupuri de lucru pentru a le elabora, informează 3dots.ro.
De asemenea, și instanțele italiene au confirmat deja cauzalitatea între folosirea uraniului sărăcit și îmbolnăvirea soldaților italieni aflați în acea perioadă în Kosovo și Metohija, unde au fost folosite astfel de bombe. 
„Militarii care s-au îmbolnăvit de cancer și familiile celor decedați au primit o compensație de la 200.000 la 500.000 de euro, așa cum au decis instanțe din Italia . Vom căuta să obținem aceeași compensație pentru cetățenii noștri", a precizat un alt reprezentant sârb.
În martie 1999, NATO a lansat bombardamente aeriene asupra infrastructurii militare sârbe pentru a doborâ instalații strategice din Belgrad și Priștina.
Astfel, peste 15.000 de tone de combustibil nuclear au fost aruncate peste Serbia făcând ca unele zone din Serbia să nu fie locuibile nici în ziua de azi din cauza gradului ridicat al radioactivității.
NATO a confirmat, într-un raport din anul 2000, utilizarea uraniului sărăcit atât în ​​Irak cât și în Balcani, recunoscând ulterior că au existat „dovezi privind utilizarea uraniului sărăcit în proiectilele aruncate de NATO în timpul bombardamentelor din 1999”.
