Joi, în regiunile sud-vestice, centrale, nordice, nord-estice şi parţial în cele vestice, precum şi în zona de munte, valorile termice vor fi în scădere faţă de intervalul anterior, iar vremea se va menţine instabilă, cu înnorări temporar accentuate, averse, descărcări electrice, intensificări ale vântului şi cu aspect de vijelie şi punctiform căderi de grindină. Ploile vor mai avea caracter torenţial, astfel că se vor cumula cantităţi de apă de peste 25 l/mp şi izolat peste 40-50 l/mp.
În restul teritoriului cerul va fi variabil, fenomene specifice instabilităţii atmosferice se vor semnala pe arii restrânse, iar regimul termic va caracteriza o vreme călduroasă şi izolat indicele temperatură-umezeală va mai putea atinge şi depăşi uşor pragul critic de 80. Temperaturile maxime se vor situa între 22 şi 34 de grade, iar cele minime vor fi cuprinse între 12 şi 21 de grade. Presiunea atmosferica va creşte uşor.
În Bucureşti vremea va fi călduroasă, cu o maximă termică de 33-34 de grade, iar indicele temperatură-umezeală se va apropia de pragul critic de 80 de unităţi. Cerul va fi variabil, iar probabilitatea de apariţie a fenomenelor specifice instabilităţii atmosferice va fi în creştere după-amiaza şi noaptea. Prognoza meteo  indică o temperatura minimă de 17-19 grade. Presiunea atmosferica va creşte uşor.
Citeşte mai multe despre:   meteo
