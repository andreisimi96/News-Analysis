Foto:Vladimir Petruț Politică
Primarul PSD din orașul Cavnic , județul Maramureș, Vladimir Petruț, a declarat înainte de mitingul PSD că Liviu Dragnea este un penal și că nu pricepe cum poate organiza protest un partid care are puterea: ”cum să faci tu miting în Capitala țării, când tu conduci țara? Părerea mea personală este că acest miting e pentru iubitorul poporului, condamnatul penal Liviu Dragnea . (...) Cum să folosești oamenii ca pe niște animale?”. (Detalii AICI )
Acum, după miting, Petruț insistă că România trebuie să fie condusă de oameni corecți și cinstiți, care nu au condamnări penale. Condamnații penal ar trebui să facă un pas în lateral, a mai spus el.
Și pe Viorica Dăncilă a atacat-o. Primarul a spus că persoanele propuse pentru funcția de prim-ministru ar trebui să dea un examen la limba și literatura română.
”În opinia mea, cred că această țară trebuie să fie condusă de oameni corecți, cinstiți, care nu au condamnări penale, iar cei care suportă o condamnare penală trebuie să înțeleagă că trebuie să facă un pas lateral. Nu cred că nu există destui oameni. Mai mult, înainte să mai fie numit un prim-ministru al României, cred că prima dată ar trebui să dea un examen la limba și literatura română, să vedem dacă măcar știe să vorbească și să scrie. Este inadmisibil astăzi că primul-ministru face țara de rușine, ce se întâmplă în cancelariile occidentale, ne râde toată lumea. PSD are oameni serioși, de bună calitate, numai că sunt ținuți în lateral, nu sunt lăsați în față. Astăzi ne conduce o gașcă de șmecheri. (...) Mesajul meu este că această țară nu are voie să fie condusă de oameni condamnați penal, jos penalii, această țară trebuie să fie condusă de oameni integri, serioși, capabili, care pot să stea cu fruntea sus în fața cetățenilor”, a spus Petruț, pe Facebook.
Edilul a criticat și OUG13, controversata ordonanță adoptată anul trecut de Guvernul PSD -ALDE, care a scos în stradă sute de mii de oameni. OUG în cauză prevedea un prag la abuzul în serviciu. Petruț, însă, nu înțelege cum poate fi legalizat furtul până la o sumă. 
”Își aduce sute de mii de oameni, mă duc eu la București să strig? Așa ceva nu o să fac niciodată. Mergeam la București dacă PSD dorea să adopte legile justiției, nu să introducă niște manevre și niște sume de bani, ci cum spune UE, cum sunt adoptate în Germania sau Franța. Vii cu OUG 13 și spui că poate fura până la o limită? Cum adică să furi banul statului, că dacă ai furat până într-atâta nu pățești nimic. Nu există așa ceva. Nu este voie a fura, scurt și concis. Să fim uniți și să arătăm că în România așa ceva nu se poate întâmpla”, a mai spus edilul din Cavnic .  
Vladimir Petruț a mai afirmat că în locul lui Iohannis nu ar demite-o pe Laura Codruța Kovesi: ”Nu se mai poate fura atâta și atunci trebuie să dăm jos justiția să se poată fura mai mult? Cred că nu este momentul să fie demisă Kovesi, din contră, ar trebui să rămână acolo și să fie verificați toți cei care încearcă să facă ilegalități. Politicienii ar trebui să fie fericiți că există o justiție puternică, pentru că în momentul în care justiția își face datoria țara are bani, nu se mai fură atâta”.
El a precizat că dacă în urma poziției sale va fi exclus din PSD , va rămâne primar independent.  
În schimb, președintele PSD Maramureș a susținut că Petruț nu mai este de facto membru PSD din februarie 2017, când a anunțat public că renunță la toate funcțiile deținute în PSD și că nu susține politica partidului.  
