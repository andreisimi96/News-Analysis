Judecătorii Curții Constituționale sunt acuzați de abuz în serviciu după decizia pe care au luat-o după refuzul preşedintelui Klaus Iohannis de a o revoca pe Laura Codruţa Kovesi de la conducerea DNA, informează epochtimes-romania.com. 
Mediatorul Ilie Dorin i-a denunțat la Parchetul General pe magistrații de la CCR , susținând că, din punctul său de vedere aceștia și-au depășit atribuțiile legale și au comis un abuz în serviciu în momentul în care au decis că există un conflict juridic de natură constituțională între Guvern și președinte prin refuzul șefului statului de a o revoca pe șefa DNA. După anunțul deciziei, CCR a transmis, printr-un comunicat de presă că soluția de ieșire din conflict este ca Iohannis să semneze decretul de revocare. 
"Ceea ce s-a întâmplat (...) la CCR şi anume Decizia judecătorilor de acolo prin care Preşedintele este forţat să semneze un Decret de revocare a unui procuror şef, seamănă perfect cu forţarea Regelui Mihai să-şi semneze silit actul de abdicare. Practic eşti forţat să semnezi ceea ce tu nu vrei şi consideri că nu este corect/legal/oportun, deci eşti forţat să emiţi un document administrativ nu de o instanţă de drept comun în materie de drept administrativ ci de o instanţă care are rol de interpretare a Constituţiei, de a analiza situaţii generale generatoare de conflicte constituţionale (nu de domeniul dreptului administrativ), nu rol de a da dispoziţii cu caracter particular sau de a judeca situaţii particulare care sunt în sarcina şi competenţa instanţelor judecătoreşti de contencios administrativ. Drept pentru care astăzi 31.05.2018 am făcut un denunţ la Parchetul General în acest sens. Magistraţii vor decide dacă judecătorii CCR şi-au depăşit atribuţiile şi au comis un abuz în serviciu sau nu. Aşa este corect într-un stat de drept", a declarat Ilie Dorin.
