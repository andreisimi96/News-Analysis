Veşti proaste pentru care urmează să iasă la pensie.
Vârsta medie de pensionare va creşte, în Uniunea Europeană, cu aproximativ doi ani în următoarele patru decenii, în contextul în care costurile cu plata pensiilor cresc în fiecare an în toate statele membre.
Astfel, ţări precum Danemarca, Italia şi Olanda, unde vârsta de pensionare este acum legată de speranţa de viaţă, intenţionează să majoreze în continuare vârsta de pensionare. 
În schimb, Franţa intenţionează să aibă vârste standard de pensionare sub 65 de ani până în 2060, scrie capital.ro .
În ţara noastră, vârsta-standard de pensionare este, în momentul de faţă, de 65 de ani pentru bărbaţi şi de 63 de ani pentru femei. 
În ceea ce priveşte stagiul minim de cotizare, adică vechimea în muncă, acesta este de 15 ani şi pentru femei, şi pentru bărbaţi, iar stagiul complet de cotizare este de 35 de ani, indiferent de sex. 
Cu toate că există presiuni de la Bruxelles pentru ca România să majoreze la 65 de ani vârsta de pensionare la femei, Olguţa Vasilescu, ministrul Muncii, a declarat, recent, că acest lucru nu se poate întâmpla. 
"Nu se schimbă vârsta de pensionare. Am avut discuţii cu comisarul european Marianne Thyssen, care a spus să egalizăm vârsta între femei şi bărbaţi. I-am explicat că nu putem face asta (...), i-am explicat şi că avem o altă speranţă de viaţă, care în Uniunea Europeana este mai mare şi nu putem să ne ducem cu vârsta de pensionare ca în Olanda, de exemplu, la 67-70 de ani", a precizat Lia Olguţa Vasilescu.
