Foto: turnulsfatului.ro Politică
Modificarea Codului Penal a primit luni raport favorabil în Comisia parlamentară specială pentru legile justiţiei, condusă de deputatul PSD Florin Iordache. Abuzul în serviciu și grupul infracțional organizat, doua infracțiuni care i-au adus probleme lui Liviu Dragnea, au fost redefinite în comisia Iordache, modificări care au fost aspru criticate de reprezentanții opoziției.
Reprezentanții USR au atras atenția asupra faptului că prin amedamentele adoptate luni, în România corupția va fi una generalizată și ”se va putea fura nestingherit”. 
”Încă o zi neagră pentru România. PSD a dezincriminat abuzul în servicu, Liviu Dragnea tocmai a fost dezincriminat. România nu mai e azi o democrație, este un stat autoritar sub conducerea lui Liviu Dragnea. A fost condamnat de o instanță, iar după 10 zile, partidul său a modificat legea astfel încât să nu mai aibă nicio problemă penală. România s-a îndepărtat de ideea unui stat de drept”, a declarat președintele USR , Dan Barna, potrivit Libertatea.
Liderul USR a mai avertizat că prin modificările făcute la Codul penal , ”s-a dat liber la marea prăduială a banilor românilor, de la nivel de vârf până jos. (...) Nu mai e nicio barieră, suntem într-o logică în care se încurajează furtul de bani publici. România intră în filmul «Marea prăduială»”.
La rândul său, deputatul USR Stelian Ion a declarat că ar putea să conteste la Curtea Constituțională sau chiar organismele internaționale cu privire la aceste modificări. 
”Infractorii au măcelărit Codul penal astfel încât să poată să fure și pe viitor nestingheriți. Am făcut pași în urmă cu zeci de ani. nici măcar pe vremea comuniștilor, când erau abuzuri, acum se va putea fura nestingherit, iar corupția va fi generalizată. Tot ce se întâmplă acum în Parlament poate părea ca un grup infracțional organizat”, a declarat Stelian Ion.
Modificările la Codul penal urmează să fie adoptate de Parlament în cursul acestei săptămâni. 
