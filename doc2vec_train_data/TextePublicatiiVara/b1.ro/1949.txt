Fosta șefă a DIICOT , Alina Bica , va afla pe 26 iunie sentința definitivă în dosarul în care este judecată alături de omul de afaceri Horia Simu şi de fostul șef al ANAF Şerban Pop, informează Știripesurse.ro. 
Luni, la ultimul termen din dosar, procurorii DNA au cerut pedepse majorate față de prima instanță pentru cei trei. În cazul Alinei Bica, pedeapsa ar ajunge până la 10 ani de închisoare. 
Pe de altă parte, în ultimul cuvânt susținut în fața instanței, Șerban Pop a cerut să fie achitat. 
"Sunt de acord cu concluziile depuse de avocat, vă solicit achitarea. Toate relațiile mele cu Horia Simu au fost legitime şi legale. Consider totul o mare eroare, nu știu de ce a fost generata, este de o gravitate îngrozitoare", a declarat Şerban Pop.
"Onorată instanță, vreau să precizez că nu am dar mită nimănui, nu am cumpărat influenta, dar am greșit cedând insistențelor domnului Pop. Pe de altă parte, am stat 120 de zile arestat, mi s-a născut copilul în pușcărie, nu mai am nici familie, nici afaceri. Dacă și asta e o pedeapsa, vă rog să o luați în considerare", le-a spus, la rândul său, Horia Simu judecătorilor.
