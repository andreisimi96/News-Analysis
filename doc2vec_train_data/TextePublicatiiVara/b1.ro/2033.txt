Rudel Obreja , aflat de câteva zile la închisoare, unde își ispășește cei 5 ani de închisoare în dosarul Gala Bute, a cerut instanței sesizarea CCR cu o excepție de neconstituționalitate privind articolul din Codul de Procedură Penală prin care se reglementează realizarea expertizelor. Judecătorii au admis cererea și au sesizat CCR.
Articolul 172, la care face referire Obreja, se referă la expertiză și constatare, iar textele pentru care a fost sesizată Curtea Constituțională sunt:
(9) Când există pericol de dispariţie a unor mijloace de probă sau de schimbare a unor situaţii de fapt ori este necesară lămurirea urgentă a unor fapte sau împrejurări ale cauzei, organul de urmărire penală poate dispune prin ordonanţă efectuarea unei constatări.
(10) Constatarea este efectuată de către un specialist care funcţionează în cadrul organelor judiciare sau din afara acestora.
(12) După finalizarea raportului de constatare, când organul judiciar apreciază că este necesară opinia unui expert sau când concluziile raportului de constatare sunt contestate, se dispune efectuarea unei expertize.
„Acest dosar a început împotriva mea cu o minciună. S-a reușit o înscenare împotriva mea. Am fost condamnat și nu sunt de acord cu soluția dată de instanța de apel și m-am prezentat. Vă rog să-mi permiteți să-mi dovedesc singur nevinovăția și să admiteți excepția de neconstituționalitate”, a spus Rudel Obreja în fața judecătorilor Înaltei Curți de Casație și Justiție (ÎCCJ), potrivit mediafax.ro.
Înalta Curte de Casaţie şi Justiţie a decis ]n data de 5 iunie condamnarea Elenei Udrea la 6 ani de închisoare în dosarul Gala Bute în care aceasta a fost judecată pentru luare de mită şi abuz în serviciu. Sentinţa este definitivă. 
Fostul preşedinte al Federaţiei Române de Box, Rudel Obreja , a fost condamnat la 5 ani de închisoare cu executare. Acesta a declarat că decizia instanței i se pare ”o mare mârșăvie”, dar o acceptă pentru că așa trebuie. ( Detalii AICI)
