Comisarul european Elzbieta Bienkowska pentru piaţă internă şi industrie a dat verdictul și a precizat că, în câţiva ani, autoturismele pe motorină vor dispărea complet. 
"S-a terminat cu autovehiculele diesel. Cred că în câţiva ani acestea vor dispărea complet. Este o tehnologie care aparţine trecutului. Oamenii au realizat că nu vom avea niciodată maşini diesel complet curate, fără emisii de oxid de azot", a declarat Bienkowska, în contextul legat de scandalul emisiilor trucate.
Această declarație nu este ceva nou, ținând cont că unele mari oraşe europene au anunţat deja interzicerea circulaţiei mașinilor diesel, informează digi24.ro.
Roma a anunţat deja că, din 2024, maşinile diesel vor fi interzise, iar în anul următor se va aplica o măsură similară şi în Madrid şi Atena. 
„Aceste particule sunt de fapt niște molecule de carbon cu un înveliș de hidrocarburi aromatice și oxizi metalici. Și acestea s-a demonstrat faptul că au potențial cancerigen”, a explicat Cristian Bucur, director tehnic RAR motivul pentru care toată Europa este atât de alarmată.
Şi Bucureştiul are probleme din cauza poluării, aşa că autorităţile au în vedere limitarea traficului rutier în centrul Capitalei.
"Numărul de autoturisme este într-o continuă creştere, una din cauze este şi lipsa unei taxe de poluare. Am delimitat şi zona centrală extinsă, am delimitat şi străzile pe care va putea fi introdus 'timbrul de centru'", afirmă Sorin Chiriţă, city manager Bucureşti.
