Imagini revoltătoare au fost surprinse pe un drum din județul Cluj . Timp de o oră, o ambulanță în care se afla un pacient a fost blocată pe serpentine pentru că niște muncitori au început să asfalteze singurul drum util din zonă, informează Știrile Pro Tv. 
În ambulanța care avea semnalele luminoase pornite se afla un bătrân care trebuia să ajungă urgent la spital, însă pe drum cineva a montat un indicator de ocolire a zonei și a legat de copaci o bandă roșie, iar o mașină împiedica accesul altor vehicule. 
Extrem de revoltați, matorii au sunat la 112. 
″Ambulanța a trecut pe acolo în drum spre pacient şi chiar s-a intersectat cu drumarii, dar nimeni n-a zis nimic că se va bloca drumul. E pur şi simplu un Dorel care s-a gândit că aşa trebuie să procedeze. Nu avea maşină inscripţionată, nimic. O să sesizez parchetul, dar sper să se autosesizeze şi ei”, a declarat deputatul Emanuel Ungureanu , care a postat pe Facebook imagini de la locul cu pricina. 
Imaginile vor fi analizate și de procurori care trebuie să stabilească acum cine a greșit în acest caz. 
