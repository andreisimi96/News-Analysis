Lumea lui Banciu
Lumea lui Banciu
Radu Banciu a vorbit în ediția de marți a emisiunii ”Lumea lui Banciu” despre faptul că președintele Klaus Iohannis a anunțat că nu semnează încă decretul de revocare a şefei DNA, pentru că încă nu a finalizat analiza motivării deciziei CCR.
”Ciobănașul Klaus va citi motivarea până când va reuși să priceapă ceva. Ăștia, în schimb, (...) vor să-l lase fără obiectul muncii de tot. I-aș transmite PSD să aibă de grijă întrucât această funcție este vizată deja de decenii de partidul aflat la guvernare și s-ar putea ca într-o zi să se și întâmple, să ajungă un PSD-ist sau o PSD-istă la conducerea țării și, în aceste condiții, trebuie iarăși toate prerogativele aduse înapoi. Cum ar fi să iasă Liviu Dragnea șeful statului și să nu poată să zică nici pâs din calitate de șef, cum este acum Iohannis? Pentru Iohannis e bine, dar este nedrept pentru instituția prezidențială”, a comentat Banciu. 
”Ați văzut cam cât se pricepe, care sunt consecințele unei zile de muncă a șefului statului, competențele lui, actul lui de înțelegere. Atâta îl duce capul. Este, din punct de vedere intelectual, extrem de limitat, așa ca foarte mulți dintre noi, asta e realitatea. El nu poate mai mult. El are un vocabular de copil de clasa a VII-a. Când vorbea de Liviu Dragnea, astăzi, la un moment dat, are o expresie din aia care se folosește pe uliță. (...) El nu a făcut niciun efort, asta este cea mai mare catastrofă, jenă pentru un om serios, în țara asta, că ne-am zbătut, unii s-au zbătut chiar serios să-l pună în fruntea statului pe acest individ, iar ăsta n-a progresat cu nimic, n-a făcut nici cel mai mic efort să ajungă și el să învețe ceva. (...) El este tot la nivelul de conversații de la Mărginimea Sibiului. Nu se poate așa ceva. Nu e normal ca un șef de stat să vorbească așa”, a mai spus Radu Banciu . 
