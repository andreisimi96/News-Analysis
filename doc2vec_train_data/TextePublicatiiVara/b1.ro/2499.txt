Liderul PSD, Liviu Dragnea , l-a ironizat pe președintele Klaus Iohannis după ce a primit de la acesta adresa privind nominalizarea lui Gabriel Vlase la conducerea Serviciului de Informații Externe. 
"Într-adevăr, am primit o adresă de la preşedinte, eu şi Călin Tăriceanu, o propunere pentru SIE. Şi acum, ca să citez un clasic în viaţă: această adresă aduce mai multe întrebări decât clarificări. O să o citesc până o să înţeleg, poate e nevoie să facem o dezbatere pe această temă şi o să vă comunic. Ăsta e răspunsul la întrebarea încă nerostită în legătură cu nominalizarea la SIE", a declarat Liviu Dragnea , la Şcoala politică de vară a Tineretului Social Democrat.
Episodul la care a făcut referire Dragnea este cel în care Iohannis a declarat, marți, că nu semnează încă decretul de revocare a şefei DNA, pentru că încă nu a finalizat analiza motivării deciziei CCR.
"Am citit motivarea deciziei Curţii. Ca să mai apară o confuzie, am spus prima oară că voi citi până o înţeleg foarte bine. Mai avem un pic de citit. Însă, citind această motivare, au apărut câteva lucruri pe care pot să vi le comunic, care m-au făcut să evaluez anumite demersuri într-o nouă lumină. Motivarea CCR aduce multe întrebări”, a declarat Klaus Iohannis . 
