Augustin Zegrean , fostul președinte al Curții Constituționale, a declarat că deciziile CCR sunt obligatorii de la data publicării în Monitorul Oficial, dar de data aceasta nu există un termen până la care președintele Klaus Iohannis este obligat să emită actul de revocare al șefei DNA, Laura Codruța Kovesi.
“Deciziile Curții sunt obligatorii de la data publicării în Monitorul Oficial. Acum, cu punerea în aplicare, lucrurile sunt puțin mai complicate. În situația legilor, care sunt declarate neconstituționale prin decizia Curții, legea din momentul acela 45 de zile este suspendată și dacă în termenul acesta de 45 de zile Guvernul sau Parlamentul, după caz, nu pun legea în acord cu decizia Curții, legea nu se mai aplică, se scoate din legislația activă. În situația aceasta, de conflict juridic de natură constituțională, nu există un termen prevăzut în Constituție și nici în lege, în care cel care este declarat de Curte în conflict, fiind autorul conflictului, să găsească soluții de ieșire din conflict. Sigur în situația de față, Curtea Constituțională a găsit soluția și a dictat-o prin dispozitivul hotărârii când a spus că președintele emite decizie de revocare din funcție a procurorului general dar, dacă tot a spus asta, puteau să fac un pas mai departe și să spună în cât timp pentru că știau că nu există un termen în care lucrul acesta trebuie făcut. Deci, este la latitudinea președintelui, la înțelepciunea președintelui când să facă sau dacă face acest lucru. Președintele poate să stabilească singur când o face”, a declarat Augustin Zegrean , pentru Mediafax.
Augustin Zegrean a mai spus că este surprins și de faptul că în motivarea deciziei CCR se spune că eliberarea din funcţie este la discreţia ministrului Justiţiei, când legea spune că acesta este atributul președintelui. (Detalii AICI )
