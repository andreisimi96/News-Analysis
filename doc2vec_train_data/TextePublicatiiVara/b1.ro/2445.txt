Acuzată de trafic cu heroină, o tânără din Iași a ascuns droguri în zona intimă de față cu procurorii DIICOT. Cu greu, Gabriela Canoră a fost convinsă de anchetatori să predea bila cu stupefiante. Tânăra de 18 ani este acuzată că împreună cu iubitul ei furniza piața neagră din Iași cu droguri de mare risc pe care le-ar fi achiziționat de la un dealer din cartierul Ferentari din București.
Procurorii DIICOT au lansat investigația în acest caz la începutul lui 2018, după ce ofițerii BCCO au aflat că Viorel Todică, un tânăr din Iași, s-ar ocupa cu traficul de heroină, unul dintre cele mai puternice droguri de pe piața neagră, scrie Ziarul de Iași .
Mai mulți investigatori sub acoperire s-au infiltrat printre traficanții de droguri și au reușit să afle că Todică ar cumpăra heroină de la dealer din cartierul Ferentari. Mai apoi, la Iași, un singur gram de heroină era vândut chiar și cu 250 de euro!
Potrivit anchetatorilor, Viorel Todică a mers la sfârșitul lunii ianuarie la București de unde a cumpărat 100 de grame de heroină. Iubita sa, Gabriela Canoră, a ascuns stupefiantele în locuința unui consumator care și-a pus casa la dispoziție, în schimbul câtorva doze.
Tinerii au fost urmăriți de anchetatori și prinși în flagrant în momentul în care se întorceau în Iași cu un transport de droguri. Viorel Todică și Gabriela Canoră au fost duși la sediul BCCO pentru audieri. În momentul în care i s-a cerut să predea hainele pentru verificări, tânăra de 18 ani a refuzat.
„Ulterior, numita Canoră Claudia-Gabriela s-a dezbrăcat de haina de piele de culoare neagră prevăzută cu vestă de culoare gri din blană sintetică, cămaşa de culoare albastră şi alb, de blugii de culoare albastră, iar în momentul în care i s-a solicitat să se dezbrace şi de lenjeria intimă, aceasta a înşfăcat cu repeziciune din lenjeria intimă un obiect de formă ovoidală, constituit din folie de aluminiu pe care l-a introdus în vagin, refuzând să-l pună la dispoziţia organelor de poliţie judiciară. După acest moment, numita Canoră Claudia-Gabriela a revenit asupra deciziei luate, şi personal, fără a fi obligată în vreun fel, a extras cu mâna din vagin obiectul mai sus descris, pe care l-a pus la dispoziţia organelor de poliţie judiciară“, au mai precizat sursele citate.
Anchetatorii susțin că în bilă pe care tânăra a scos-o din zonele intime se aflau 2,14 grame de heroină. O cantitate asemănătoare a fost confiscată de oamenii legii de la Florin-Marius Ciobanu, un tânăr care se afla în maşină cu cei doi dealeri de heroină.
În februarie, Viorel Todică și Gabriela Canoră au fost arestaţi preventiv şi, ulterior, alături de Florin Marius Ciobanu au fost trimişi în judecată pentru trafic de droguri.
Pe 6 iunie, Curtea de Apel Iaşi a decis ca Gabriela Canoră să fie eliberată din arest şi plasată în arest la domiciliu.
