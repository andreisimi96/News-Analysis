Un alt fost ministru din timpul guvernelor conduse de Victor Ponta se alătură noului său partid, PRO România. Aurelia Cristea, fost ministru delegat pentru dialog social, a anunțat că se alătură lui Victor Ponta în noul proiect politic. 
''Îi cunosc de multă vreme şi am lucrat foarte bine împreună cu majoritatea celor care şi-au anunţat intenţia de a participa la acest nou proiect politic. Îi respect şi ştiu că pot face proiecte care să schimbe România în bine, care să ofere copiilor noştri un viitor, aici, acasă. Îl susţin pe #VictorPonta în acest demers şi mă alatur echipei #ProRomania", a scris Aurelia Cristea pe Facebook.
Aurelia Cristea a demisionat din PSD pe 1 februarie 2017, ca urmare a adoptării OUG 13 și a începerii protestelor de amploare.
De asemenea, și fostul consilier local PSD de Cluj Gabriel Oniga a anunțat că se alătură lui Victor Ponta .
"Vreau să sprijin proiectul cu tot ce pot. Nu mai ştiu cine vine în partid, n-am chemat pe nimeni, m-am întâlnit cu Victor Ponta săptămâna trecută, la Cluj, şi am decis eu, pentru mine. Nu am trecut încă la construcţie efectivă, urmează, în perioada următoare", a spus Gabriel Oniga, luni, pentru Agerpres.
Această sosiri din fosta echipa a PSD Cluj vin în ciuda asigurărilor date de deputatul Horia Nasra, liderul PSD Cluj, că nu vor exista plecări din organizația pe care o conduce.
"Din partid nu ştiu pe nimeni care să plece. Eu nu mă aştept să plece cineva. Noi nu ne confruntăm cu probleme de genul acesta", a spus Horia Nasra.
