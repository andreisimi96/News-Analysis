Foto: g4media.ro Eveniment
O afacere imobiliară din sectorul 2 al Capitalei, dezvoltată cu girul autorităților locale, provoacă un val de nemulțumiri în rândul bucureștenilor care locuiesc în zonă.
Este vorba despre construția unui ansamblu cu destinație mixtă – locuințe colective, comerț și servicii, în zona Ștefan cel Mare, chiar lângă spitalul Colentina și lângă o școală, informează G4Media.ro .
Firma care a inițiat Planul Urbanistic Zonal (PUZ) este SC ASHTROM RESIDENTS SRL, iar proiectul a fost pus sub semnul întrebării și de membrii Comisiei Tehnice de Amenajarea Teritoriului și Urbanism (CTATU) a Primăriei Capitalei.
Oamenii care locuiesc în zonă se plâng că acest proiect apare în condițiile în care locurile de parcare sunt insuficiente. “Pe Ştefan cel Mare (nr 17A), în apropierea unei şcoli (Școala Gimnazială nr 28) a unui faimos spital (Colentina), a unui Institut de Boli Infecțioase, în spatele unui parc, a Circului de Stat și a unei artere principale ar urma să răsară un complex imobiliar ce ar sufoca îngrozitor traficul în zonă”, spun locuitorii. 
Potrivit sursei citate, locuitorii vorbesc despre “lipsa de discernământ a unor proiectanți imobiliari care vor să construiască un centru comercial lângă inelul central al orașului, când în lumea civilizată astfel de centre comerciale se construiesc la periferie sau în afara orașului”.
Nemulțumiri există și cu privire la nivelul ridicat de poluare din zonă, dar și din cauza faptului că terenul pe care ar urma să se facă această construcție are o situație juridică neclară. 
În aceste condiții, locuitorii sectorului 2 s-au mobilizat pe rețelele de socializare și au organizat dezbateri în stradă, iar acum caută un avocat care să îi reprezinte. 
