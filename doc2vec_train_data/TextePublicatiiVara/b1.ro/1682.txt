Un bărbat în vârstă de 52 de ani şi-a înjunghiat mortal mama în vârstă de 76 de ani, din Drobeta Turnu Severin, după o ceartă care a avut loc vineri dimineaţă.
Vecinii spun că soţia bărbatului care şi-a ucis mama este la muncă în Italia, iar acesta a rămas acasă să aibă grijă de copii. Locuia într-un apartament vecin cu cel al mamei sale într-un bloc din cartierul Crihala, zona Dunărea, scrie adevarul.ro.
Din primele cercetări, acesta şi-a înjunghiat mama vineri la prânz, după care a plecat la el în apartament. După câteva ore a sunat nişte rude, care au venit şi l-au găsit pe criminal lângă mama sa, în jurul orei 16,30. Când şi-a dat seama că aceştia au anunţat poliţia, a fugit din apartament, fiind prins de poliţie în trafic pe raza municipiului Drobeta Turnu Severin. Poliţiştii au început cercetarea la faţa locului, iar trupul femeii a fost dus la IML pentru necropsie.  
