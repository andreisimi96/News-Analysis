O asistentă de la spitalul din Brașov a fost lovită și dată cu capul de pereți de un pacient beat. Individul era consultat și și-a ieșit din minți după ce i s-a spus că nu are voie să plece din unitatea medicală.
Femeia a suferit o hemoragie și a fost internată la Secția de Neurochirurgie, iar agresorul a fost dus la Psihiatrie, informează Agerpres.
''Înainte de a o împinge pe colega noastră, un alt asistent de la UPU a încercat să-l oprească să nu părăsească secţia, dar fără rezultat. Pe holul spitalului s-a întâlnit cu colega noastră, care a încercat să-i explice că este bine să rămână pentru investigaţii. A fost împinsă de bărbat, s-a lovit de un perete şi a căzut. În cădere s-a lovit la cap, are un traumatism cranian şi este internată la Secţia de neurochirurgie a spitalului, unde va mai rămâne câteva zile. În loc să ajungă dimineaţă acasă la familie, a rămas internată. Acesta nu este un caz izolat. Ne confruntăm deseori cu astfel de situaţii. În zilele următoare vom susţine o conferinţă de presă în care vom prezenta aceste probleme'', a declarat purtătorul de cuvânt al Spitalului Clinic Județean de Urgență Brașov.
Citeşte mai multe despre:   Brasov
