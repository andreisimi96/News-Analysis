Deputatul PSD Florin Iordache , președintele Comisiei speciale pentru legile justiției a declarat marți că dacă președintele Klaus Iohannis nu va semna decretul de revocare a șefei DNA Laura Codruța Kovesi, se poate ajunge la suspendarea șefului statului, informează Agerpres. 
Întrebat dacă este posibil să se ajungă la suspendarea șefului statului, Florin Iordache a răspuns: “Bineînţeles. Haideţi să citim în integralitate Constituţia şi o să găsiţi acolo şi sancţiuni pe această chestiune. Deci, până la acel referendum pe suspendare sunt şi alte sancţiuni. (...) Ne uităm în Constituţie şi găsim acolo. (...)
Dacă citim în Constituţie, acolo spune foarte clar ce trebuie să facă fiecare autoritate a statului”.
Florin Iordache a mai spus că PSD nu îi dă președintelui un termen rezonabil până la care să semneze decretul de revocare. 
“Nu un termen rezonabil. Chiar preşedintele a spus rezonabil. Rezonabil înseamnă în funcţie de cât de repede reuşeşte cineva să citească şi să înţeleagă”, a mai spus Florin Iordache . 
