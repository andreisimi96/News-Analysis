Ministrul Justiţiei, Tudorel Toader, lansează acuzații grave la adresa președintelui Klaus Iohannis, după reacțiile venite de la Cotroceni privind motivarea deciziei CCR care a stabilit revocarea şefei DNA. Ministrul declară că este prima dată când un demnitar de rang înalt pune în discuţie respectarea şi aplicarea legii fundamentale şi respectarea şi aplicarea unei decizii a Curţii Constituţionale.
"Din lunga mea experienţă în sistemul judiciar, cred că ce face preşedintele astăzi este cel mai periculos precedent pentru statul de drept. Cel mai periculos precedent pentru că este prima dată când un demnitar de rang înalt pune în discuţie respectarea şi aplicarea legii fundamentale şi respectarea şi aplicarea unei decizii a Curţii Constituţionale", a declarat, miercuri dimineaţă, ministrul Justiţiei, potrivit stiripesurse.ro.
De asemenea, întrebat de jurnalişti despre declaraţiile preşedintelui legate de ameninţările la adresa magistraţilor transmise prin discursurile de la mitingul PSD, dar şi de Liviu Dragnea, Toader l-a ironizat pe Iohannis.
"Ministrul Justiţiei nu comentează ce declară alţii, fie el si preşedintele republicii, care a devenit foarte cunoscator în ale Dreptului Constituţiional", a spus ministrul Justiţiei.
Preşedintele Klaus Iohannis a avut, marţi, o primă reacţie după publicarea motivării CCR privind revocarea şefei DNA, Laura Codruţa Kovesi, spunând că motivarea aduce la suprafaţă mai multe întrebări decât clarificări, dar poate că o aprofundare ulterioară "va duce mai aproape de adevăr". El a mai afirmat că PSD "încearcă să amputeze puterile preşedintelui pentru că preşedintele are altă părere" şi că este evident că decizia CCR "vine exact în linia PSD de amputare a puterilor preşedintelui".
