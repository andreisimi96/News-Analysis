Bărbatul din Braşov care în luna martie şi-a ucis soţia şi cei doi copii a avut discernământ în momentul comiterii faptelor. Procurorii spun că acesta va răspunde penal pentru ce a facut şi va fi internat într-un spital al unui penitenciar. Familia femeii îi cere daune morale de 1.500.000 de euro, informează B1 TV.
Braşoveanul care la sfârşitul lunii martie şi-a măcelărit familia riscă detenţie pe viaţă. Rezultatul expertizei psihiatrice arată că acesta a avut discernământ în momentul comiterii faptelor. 
Comisia de expertiză recomandă să fie luată şi măsura obligării la tratament medical în cadrul unui spital penitenciar. Joi, Florin Mircea Buliga şi-a schimbat declaraţia în fața anchetatorilor...
”Am stat de vorbă cu el, a mai dat o declaraţie în care regretă fapta în totalitate, îi pare rău pentru suferinţa produsă familiei. E un om normal acum care este conştient de pedeapsa pe care o va primi”, a declarat avocatul Daniel Diaconu.
Anterior, Buliga le-a spus procurorilor că el consideră că a făcut un bine familiei, fiindcă lumea este nedreaptă, iar soţia şi copiii sunt acum într-un loc mai bun. El a mărturisit că înainte de crimă a mers la Mănăstirea Şinca Veche, unde ar fi conştientizat că are păcate şi ar fi vrut să se omoare. S-a rănit, însă viața nu i-a fost pusă în pericol. 
Ajuns acasă, bărbatul şi-a ucis, pe rând, soţia, fiica în vârstă de 18 ani şi băiatul de 13 ani, în timp ce dormeau. 
Familia femeii îi cere călăului daune morale de 1.500.000 de euro. 
