Ministrul Transporturilor Lucian Șova a vorbit luni, în cadrul emisiunii „Dosar de politician”, despre pagubele produse în țară de inundații și a amintit, în acest context, de un pod care a fost distrus de viitură în 2005 și care nu a fost refăcut nici până acum.
„În Brașov, am fost informat, nu am mai fost la fața locului, în legătură cu podul care s-a dărâmat în urma viiturilor. Am luat la cunoștință de semnificația acelei linii și din perspectivă socială, nu numai economică, lucru care va trebui să conducă la o serie de decizii pe care trebuie să le luăm. (...) Este un pod de cale ferată. Deși linia era deservită de un operator privat, acea linie ferată era foarte importantă. Mi s-a spus că este vorba de peste 40.000 de navetiști care merg la locurile de muncă, pe ambele sensuri”. 
Întrebat cât durează refacerea unui astfel de pod, ministrul a răspuns: ”Sigur durează mult. Nu aș vrea să fac referire, dar nici nu pot să fac abstracție de podul de la Grădiștea care leagă Giurgiu și București și care este dărâmat de la calamitățile din 2005 și nici astăzi nu este făcut, lucru care mă pune pe gânduri. Dacă privesc la mecanismele administrative generale, nu pot oferi un orizont de timp rezonabil, în sensul de un an, doi ani, în care să se reconstruiască acest pod. În mod realist spun acest lucru. 
Mi s-a spus că acest pod ar costa în jur de 8-10 milioane de euro. Dacă ne gândim la studii de fezabilitate, acorduri de mediu și toate celelalte proceduri, orizontul de timp de un an-doi ar fi optimist și nu mi l-aș asuma decât ca o variantă optimistă”. 
