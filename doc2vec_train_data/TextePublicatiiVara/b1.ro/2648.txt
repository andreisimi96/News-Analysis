Un grup de români a declanșat revolta în rândul pescarilor englez, după  ce au furat crapi din iazuri în Marea Britanie şi s-au laudat cu peştii în postări pe Facebook.
Pescarii, de la ''Royal Forest of Dean Angling Club'' din Gloucestershire, susţin că aproximativ 20 de bărbaţi au luat cu asalt iazurile lor. Ei afirmă că grupul duce crapii acasă pentru a-i mânca, ignorând indicatoarele mari pe care scrie că peştii trebuie aruncaţi înapoi în apă, potrivit Agerpres.
Clubul de pescari estimează că-i costă 2.000 de lire sterline pentru a înlocui crapii pescuiţi ilegal şi a anunţat poliţia în această problemă.
Administratorul clubului a precizat că această problemă durează de mult timp, dar că a reușit să îi identifice pe făptași după ce aceștia au postat fotografiile pe Facebook.
''Această problemă durează de circa cinci ani, dar devine tot mai gravă. Noi am constatat o cantitate redusă de peşte în iazurile noastre. Aceşti români şi polonezi fac schimb de fotografii pe media sociale cu peştii prinşi de ei'', a afirmat el, adăugând că imediat ce a văzut fotografiile postate pe Facebook a anunţat poliţia.
