Procurorii DNA l-au trimis în judecată pe Vasile Andreaș, primarul comunei braşovene Sâmbăta de Sus, pentru abuz în serviciu şi conflict de interese (două fapte).
Procurorii susțin că, în perioada 2008 - 2013, Vasile Andreaş, şi-ar fi exercitat defectuos atribuţiile de serviciu, în scopul de a obţine foloase necuvenite pentru membrii familiei sale, Elena Andreaş, Andreea Antinie, Ciprian Antinie, administratori şi asociaţi în cadrul SC Florirex SRL şi SC Antada COM SRL. Mai precis, edilul nu ar fi luat măsuri pentru încasarea debitelor restante din impozitul pe clădiri datorat de cele două societăţi inculpate pentru imobilele deţinute în Sâmbăta de Sus.
Mai mult, acuză anchetatorii, Vasile Andreaş ar fi dat dispoziţii funcţionarilor din aparatul de specialitate al primăriei care aveau ca sarcină de serviciu urmărirea şi încasarea veniturilor la bugetul local să acţioneze în sens contrar şi să calculeze impozitul pe clădiri datorat de cele două societăţi începând cu anul 2011, potrivit unor înscrisuri false.
"În demersurile sale infracţionale, un aport deosebit l-ar fi avut Adriana Simona Folea, în calitate de persoană însărcinată cu urmărirea şi calcularea impozitelor şi taxelor locale care, prin calcularea frauduloasă, în baza unor înscrisuri false, a impozitelor datorate, ar fi urmărit şi ar fi obţinut pentru societăţile comerciale sus-menţionate şi persoanele care le administrează foloase necuvenite în sumă de 1.378.105 lei. Documentele false în baza cărora au fost calculate obligaţiile fiscale ale SC Florirex SRL şi SC Antada COM SRL i-au fost puse la dispoziţie inculpatei de către Andreaş Elena, Antinie Andreea şi Antinie Ciprian Nicolae", se menţionează în comunicat.
Procurorii îl mai acuză pe Andreaș că, în 2011, s-a folosit de funcție pentru a încheia cu o altă societate comercială, administrată de fiica sa, Andreea Antinie, două contracte de achiziţii obiecte de mobilier în valoare totală de 48.000 lei. Parte din bunuri nu au fost livrate.
Primăria Sâmbăta de Sus s-a constituit parte civilă în procesul penal cu suma de 1.378.105 lei.
