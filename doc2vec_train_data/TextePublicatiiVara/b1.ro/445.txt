Foto: hotnews.ro Eveniment
Președintele Klaus Iohannis a participat, miercuri, la deschiderea celei de-a XIII-a ediții a Salonului Internațional de Carte Bookfest. 
Cu această ocazie, șeful statului a dezvăluit că ultima carte pe care a citit-o este ”Sapiens”, de Yuval Noah Harari. 
Întrebat dacă crede în teroria prezentată de această carte, șeful statului a refuzat să răspundă. 
„Nu cred că este cazul să facem o recenzie de carte astăzi”, a spus Iohannis. 
Publicat iniţial în Israel în 2011, „Sapiens” urmărește evoluția speciei noastre, de la strămoșii noștri, până la locul omului în epoca modernă. Cartea analizează modul în care omul a reușit să domine complet lumea. 
”Sapiens” îmbină istoria şi ştiinţa pentru a pune în discuţie tot ce ştim despre noi înşine, ne arată cum ne-am unit ca să construim oraşe, regate şi imperii, cum am ajuns să credem în zei, în legi şi în cărţi, dar şi cum am devenit sclavii birocraţiei, ai consumerismului şi ai căutării fericirii, se arată pe site-ul editurii care a publicat ”Sapiens” în România.
Printre cei care au recomandat această carte se numără co-fondator Microsoft, Bill Gates , fondatorul Facebook, Mark Zuckerberg, și fostul președinte american Barack Obama . 
”Atât eu, cât și Melinda (soția lui Bill Gates - n.r.) am citit cartea și asta a provocat multe discuții grozave între noi. Harari scrie despre specia noastră de astăzi și despre modulș în care inteligența artificială, ingineria genetică și alte tehnologii ne vor schimba în viitor. Deși am găsit lucruri cu care nu sunt de acord -  în special afirmația lui Harari potrivit căreia oamenii erau mai buni înainte de a începe să facă agricultură - aș recomanda ”Sapiens” oricui este interesat de istoria și viitorul speciilor noastre”, spunea Bill Gates despre carte. 
