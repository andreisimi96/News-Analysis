Liviu Dragnea a vorbit pentru prima dată după decizia Curţii Constituţionale privind revocarea lui Kovesi despre suspendarea din funcţie a lui Klaus Iohannis în cazul în care acesta nu va respecta decizia Curţii Constituţionale.
"Nu vom lăsa pe nimeni să se plaseze deasupra legii şi a Constituţiei", a afirmat Liviu Dragnea .
În schimb, Dragnea a criticat membrii PSD care s-au grăbit să vorbească de suspendare cerându-le să aştepte publicarea deciziei în Monitorul Oficial şi poziţia oficială a lui Iohannis.
"Vreau să fac o precizare. Noi nu avem o decizie a CCR până la acest moment ci doar un comunicat. În momentul în care decizia care cuprinde şi dispozitivul şi motivarea vor apărea în Monitorul Oficial atunci aşteptăm să vedem ce face presedintele şi vom acţiona în consencinţă", a afirmat Dragnea.
Preşedintele PSD a condamnat politicienii care îi transmit lui Iohannis să nu respecte decizia sau să convoace referendum.
"Eu nu îi spun preşedintelui României să facă ce i se spune. Eu îi spun să facă ceea ce trebuie aşa cum reiese din atribuţiile constituţionale", a precizat Liviu Dragnea .
În schimb, liderul PSD s-a arătat deschis să participe la consultări dacă va fi invitat de către Klaus Iohannis.
