Criza locurilor de parcare își pune amprenta și asupra politicienilor.
Un consilier județean din Timișoara, prezent la o ședință de plen, și-a parcat bolidul într-o zonă interzisă și și-a lăsat în geam cartea de vizită, scrie Adevărul. Poate pentru intimidare.
„Chiar eu, acum câţiva ani, (n.r. când era vicepreşedinte al CJ Timiş) am solicitat de la Primăria Timişoara să obţinem şi alte locuri de parcare. Din păcate, acele dispozitive care blocau accesul în parcare au fost rupte şi parchează acolo studenţii şi cetăţenii. Noi când venim la plen nu avem unde să parcăm. Dacă voi fi amendat, voi plăti. Pe de altă parte, nu este firesc ca atunci când venim la plen sau la comisii să nu avem asigurat locul de parcare”, a declarat Marian Vasile.
PNL–istul Marian Constantin Vasile a ajuns la Consiliul Județean la volanul unui Mercedes C 220 d, în valoare de  peste 35.000 de euro, cu număr  special – MCV.
