Parlamentarii opoziției au anunțat că vor contesta la Curtea Constituțională modificările la Codul penal care au fost aprobate luni în comisia Iordache, informează Mediafax.
Liberalii și cei de la USR îi acuză pe aleșii puterii că nu respectă regulamentul. 
”O să contestăm la CCR , evident, toate aceste modificări. Mâine (marți - n.r.) va fi pe ordinea de zi a plenului Senatului, fără să avem un raport cu cinci zile înainte. Nu e niciun fel de problemă, nu e nici prima, nici ultima încălcare de regulament abuzivă din partea colegilor noștri de la PSD”, a declarat senatorul PNL Alina Ghorghiu.
Despre sesizarea Curții Constituționale a vorbit și deputatul USR Stelian Ion. 
„Rămâne cu siguranță o cale de atac, ( CCR - n.r.), dar vreau să spun foarte clar că legiuitorul, așa e creată Constituția, are o marjă foarte mare de apreciere și CCR nu intervine decât atunci când sunt încălcate în mod flagrant drepturi și libertăți. Poate aprecia, la un moment dat, CCR că aceste prevederi sunt în acea marjă de apreciere a legiutorului. Curtea Constituțională stabilește context e neconstituțional, nu neapărat context este ticălos, să spunem așa. De asemenea, foarte mulți ne punem speranța în organismele internaționale, în Comisia de la Veneția, despre care ați aflat, cu siguranță, că a fost sesizată cu privire la Codul penal și de procedură penală, numai că acolo procedurile durează destul de mult”, a spus Stelian Ion.
Comisia specială pentru legile justiției a dat luni un raport favorabil la modificările Codului penal, proiectul urmând să ajungă marți în Senat. 
