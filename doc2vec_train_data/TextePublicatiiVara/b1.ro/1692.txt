Politologul Alina Mungiu-Pippidi critică scandalul politic ce domină România în acest an şi care, arată aceasta, nu face decât să ducă la pierderea unei oportunităţi foarte bune pe care o puteam folosi pentru a creşte economia şi a intra uniţi politic pentru succesul preşedinţiei Uniunii Europene pe care România o va deţine de la 1 ianuarie 2019.
"Ar fi trebuit să fie vara relansării noastre. Prin nu știu ce miracol, economia iarăși a crescut, FMI și Banca Mondială au updatat pozitiv estimările – a crescut industria, nu doar consumul. La Bruxelles, în loc să ne luăm morala că absorbim încet banii, s-a făcut o reîmpărțire pe ciclul viitor la care devenim mari cîștigători, și așa eram pe locul patru la fonduri de coeziune, acum Polonia se duce în jos și noi urcăm", arată Mungiu-Pippidi.
"Ar fi fost poate momentul să punem armele jos și să facem un front unit pentru președinția europeană românească de la anul", scrie politologul pentru româniacurată.ro.
Scandalul actual are mai elemente mai multe tabere, precum politicul care a dus la o împărţire în două tabere care au devenit tot mai mult agresive şi justiţia şi serviciile care au intervenit la rândul lor în jocurile politice şi au ajuns astfel să fie implicate într-un război direct.
"Pierderea colaterală cea mai recentă a Pesediadei de doi bani (dar nu de neglijat, că joacă în ea actori de la servicii cît se poate de proeminenți și periculoși) o reprezintă decizia CCR privitoare la numirea procurorilor. Nu trebuia să se ajungă la ea, pe fond e a doua oară cînd CCR spune că DNA nu e constituțional (nu am auzit nici un jurist serios să spună pe fond că e, și în multe țări candidate nu s-au putut face asemenea agenții ”autonome” cum a cerut UE, chiar din această cauză), prima oară s-a cosmetizat chestiunea făcîndu-se direcție din Parchet, dar acum cu cîți suflă în foc s-a reînviat – că era acolo, și este articolul cu procurorii sub autoritatea Ministrului Justiției. Și așa s-a ajuns la o decizie probabil constuțională, dar care putea fi evitată, și care e proastă , nu doar că poate pica Codruța înainte de termen (cineva care spune unui procuror, în ședință cvasipublică, că vrea să vadă un prim ministru inculpat, și după aceea se ajunge la achitarea lui nu mai este de regretat), nu că e scos din ecuație Klaus Iohannis, ci pentru că se elimină un lucru bun, consensul politic asupra numirii și revocării unui procuror general", arată Alina Mungiu-Pippidi.
Aceasta susţine că tot riscul în acest moment este să ajungem să repetăm scenariul politic din 2012, iar preşedinţia UE să ajungă să fie un dezastru în care noi să cerem sprijin european sau să se ajungă la situaţia unur ţări precum Ungaria sau Polonia unde o tabără a recurs la orice metode pentru eliminarea celeilalte ducând în final ţara spre un model antieuropean şi autoritar.
"Și acuma ce facem? Armele sunt scoase din teci pentru un 2012 reluat– sunt de o săptămână la Bruxelles și nu aud decît că din România vin apeluri disperate la intervenție. Dnul Toader merge mai departe – după ce a provovat chestia asta, de ce s-ar opri? Nu îi e clar cum e cu reacția europeană, a subestimat-o mereu și o subestimează și acum. La fel, și ziariștii luptători pentru justiție care de acum un an calificau CCR drept ticăloasă și mincinoasă, și corul lor de huligani facebook, care cer exact ce a dus la începutul problemelor din Ungaria și Polonia – intervenții peste CCR. Mai urmează arestări, suspendări, și comparații pe care le facem chiar noi cu Polonia și Ungaria, adică cu niște țări unde niște radicali de dreapta au reușit să elimine fosta stîngă comunistă coruptă și compromisă, dar moderată, și acuma ne arată care e idealul de guvernare al dreptei – unul mai antieuropean și mai autoritar decît al stîngii", scrie politologul.
În concluzie, Mungiu-Pippidi arată că în încercarea de a elimina corupţia din ţară, criteriul clar cerut şi de Uniunea Europeană, s-a recurs la metode precum implicarea DNA şi a serviciilor secrete în politic ceea ce a creat o problemă chiar mai mare decât cea de la care am plecat şi care poate avea un efect devastator pentru ţară.
"Polarizarea politică din România și folosirea serviciilor secrete și a DNA în politică au ajuns o problemă chiar mai mare decît corupția în acest moment, iar combinația a toate e letală. Ea distruge sistematic instituțiile anticorupție pe care le-am plătit cu sacrificii personale acum zece ani. Lipsa de discernămînt și simț critic al fiecărei tabere față de ai săi a dus la o escaladă care promite cele mai rele deznodăminte prezise de mine în luna ianuarie. Nu doar că Schengen și eliminarea MCV (deja irelevant la ce probleme trebuie rezolvate și cum se rezolvă ele) se eternizează, și odată cu ele statutul vostru de țară de rangul doi (că unii au și alte alternative), dar chiar trageți de uși să vă băgați singuri în celulă. Dar cum nebun e ăla care se bagă între doi care vor să se omoare, cînd în sfîrșit barca prinsese direcția spre mal, omorîți-vă, frate! Dacă nu aveți potențial pentru nimic altceva", concluzionează Mungiu-Pippidi.
