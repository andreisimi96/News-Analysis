Augustin Lazăr, procurorul general al României, a avut joi o primă reacţie după decizia Curţii Constituţionale privind refuzul lui Klaus Iohannis de a o revoca pe şefa DNA Laura Codruţa Kovesi.
În contextul în care Curtea a statuat că procurorii îşi desfăşoară activitatea sub autoritatea ministrului Justiţiei, iar doar acesta are un cuvânt de spus privind revocare şefilor de parchet, Augustin Lazăr a subliniat că aşteaptă motivarea pentru a vedea dacă mai sunt independenţi.
"Este de înţeles că colegii noştri sunt îngrijoraţi de situaţia sensibilă care s-a creat şi aşteptăm să vedem ce conţine motivaţia CCR. Noi ştim de ani de zile dacă nu de zeci de ani că există o independenţă a magistraţilor procurori şi suntem preocupaţi să ştim dacă va mai fi valabil sau Constituţia va fi interpretată în altă manieră", a afirmat Augustin Lazăr.
Reamintim că miercuri Curtea Constituţională a decis că a existat un conflict iscat de refuzul lui Klaus Iohannis de a accepta cererea de revocare a Laurei Codruţa Kovesi şi a decis că preşedintele trebuie să semneze decretul de revocare din funcţie.
