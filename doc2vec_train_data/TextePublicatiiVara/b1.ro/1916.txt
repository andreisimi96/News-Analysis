Incident şocant la internatul Liceului pentru Deficienți de Auz din Cluj-Napoca. O elevă de clasa a VII-a a fost bătută de pedagogă, informează B1 TV. Motivul este halucinant: femeia s-a enervat că fata nu o auzea!
În filmuleţul făcut de elevii care au fost martori la incident se vede cum fata este trasă de păr și lovită de către pedagogă. Urmează apoi amenințări din partea femeii și a unui alt cadru didactic: ”Nu ţi-e ruşine? Nu ţi-e ruşine? Du-te la dormitor! Te omor!”.
Imediat după incident, elevii cazați în internat au ieșit în stradă, unde au așteptat până după miezul nopții, ca să se calmeze spiritele.
Directoarea liceului a venit și ea în stradă să discute cu elevii, dar în momentul în care a văzut că totul este filmat a precizat doar că "s-au certat copiii", apoi nu a mai făcut nicio altă declarație. 
A făcut declaraţii, însă, unul dintre elevii martori la bătaie. Copilul susţine că fata bătută stătea pe canapea, moment în care a venit pedagoga de noapte, care a început să vorbească cu eleva, deși știe că are deficiențe de auz. Pedagoga s-a enervat din cauză că eleva nu îi răspunde și a lovit-o. Fata a ripostat și a împins-o pe pedagogă, apoi aceasta din urmă a început să o tragă de păr pe elevă.
