De mai bine de un an, Guvernul PSD-ALDE se joacă cu nervii românilor, nici acum neanunţând ce se va întâmpla exact cu Pilonul II de pensii. Deşi oficialii guvernamentali au negat varianta desfiinţării şi naţionalizării acestuia, zvonurile pe această temă continuă să circule. Cele mai recente veşti au venit de la Ministrul Muncii, Lia Olguţa Vasilescu, care a anunţat că Pilonul II va deveni opţional.
Doar că această incertitudine are efecte negative, afectând puternic piaţa de capital autohtonă.
Indicii bursieri şi cotaţiile companiilor nu o duc deloc bine în contextul acestui scandal.
Indicele de referinţă al Bursei de Valori Bucureşti ( BVB ), BET, a coborât joi sub nivelul de 8.000 de puncte și se apropie cu pași rapizi de minimul acestui an, de 7.837 puncte, atins în luna februarie.
Potrivit borkerilor, cauzele acestui declin sunt mai multe, însă principalul motiv îl reprezintă declarațiile contradictorii din ultima perioadă în legătură cu viitorul Pilonului II de pensii
Gabriel Aldea , senior broker în cadrul Tradeville, consideră că, dacă Executivul decide să suspende Pilonul II și să mute contribuțiile următoare doar către Pilonul I, piața de capital ar avea foarte mult de suferit.
"Declinul s-a accelerat în ultima perioadă - practic a început de la finalul lunii aprilie, dar acum este mai vizibil. Incertitudinea privind Pilonul II de pensii este unul dintre factorii importanți care este posibil să fi determinat aceste scăderi ale cotațiilor la BVB .
Fără discuție, Pilonul II a ridicat cele mai mari îngrijorări în legătură cu piața noastră.
Cred că este un catalizator al acestor scăderi, pentru că o schimbare în zona aceasta de contribuții la Pilonul II , și luăm acum în calcul un transfer al următoarelor contribuții, nu și varianta transferului contribuțiilor existente, ar însemna că fondurile de pensii care sunt foarte active pe piața noastră și care s-au constituit într-un cumpărător major de pe piața noastră să dispară sau forța lor să fie mult diminuată.
Acest lucru poate să aibă o influență în viitor asupra raportului între cererea și oferta de acțiuni, cu impact asupra cotațiilor. Din moment ce ai un cumpărător semnificativ care nu mai e prezent în piață, îți influențează raportul între cererea și oferta de acțiuni. De aceea, este posibil că anumiți investitori, luând în calcul aceste posibile schimbări în raportul de forțe din piață să facă exit-uri de pe piața noastră", a declarat, pentru ziare.com , Gabriel Aldea .
Un alt factor semnificativ care a dus la scăderea cotațiilor la BVB îl reprezintă deteriorarea la nivel macro a economiei românești: deficitul bugetar, care ar putea depăși 3%, creșterea deficitului de cont curent, inflația în creștere, scăderea ritmului de creștere economică.
Gabriel Aldea arată că, în prima parte a anului, investitorii nu au ținut seama foarte mult de aceste deteriorări economice, însă acum ei sunt atenți și la aceste aspecte.
"Aș mai aminti un factor, care mi se pare foarte important și el. Practic putem constata o deteriorare la nivel macroeconomic în România, lucru care este cunoscut încă de anul trecut. Știți că sunt multe voci din domeniul financiar care avertizează cu privire la înrăutățirea și la degradarea la nivel macroeconomic a economiei noastre, însă aceste informații nu au fost neapărat luate în considerare de investitori în prima parte a anului, ca urmare a dividendelor ridicate anunțate de o parte dintre companiile listate importante.
În momentul de față, cred, însă, că lumea este atentă și la aceste aspecte ce țin de degradarea și deteriorarea contextului macroeconomic. Ele sunt luate în considerare acum mai mult și au contribuit și ele. Și aici amintim faptul că deficitul bugetar este posibil să depășească 3%, creșterea deficitului de cont curent, creșterea inflației, indicii privind supraîncălzirea economiei (PIB pe trimestrul I s-a situat la nivelul celui din trimestrul IV)", a subliniat Gabriel Aldea .
