Preşedintele american Donald Trump şi liderul nord-coreean Kim Jong Un şi-au dat mâna marţi, într-un summit istoric, în Singapore. Aceasta este prima reuniune între un preşedinte american în funcţie şi un lider nord-coreean şi are ca obiectiv să soluţioneze o criză pe tema programului nuclear nord-coreean, relatează Agerpres .
"Vom avea o relaţie formidabilă", a afirmat puţin timp după aceea Donald Trump, aşezat alături de omul forte de la Phenian, declarând-se convins că întâlnirea va fi un "succes imens".
"Încântat să vă întâlnesc, domnule preşedinte", a afirmat la rândul său liderul nord-coreean. "Vechile practici şi prejudecăţi au lucrat împotriva noastră, dar le-am depăşit pe toate şi astăzi suntem aici', a spus Kim Jong Un.
Trump şi Kim au participat la o întâlnire faţă în faţă timp de aproximativ 40 de minute, doar în prezenţa interpreţilor, iar la finalul acesteia preşedintele american a părut optimist în legătură cu capacitatea sa de a convinge Coreea de Nord să-şi abandoneze armamentul nuclear.
Ulterior, preşedintele Statelor Unite şi liderul Coreii de Nord au demarat o reuniune cu echipele lor, înainte de un dejun de lucru care a încheiat summitul istoric asupra viitorului arsenalului nuclear al Phenianului.
