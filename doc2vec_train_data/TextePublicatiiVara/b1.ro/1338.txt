Un jandarm din Ploiești a impresionat tot mapamondul cu o fotografie ce are în prim-plan o cămașă tradițională de mire.
Gabriel Dragoş Pârvu (28 de ani) a participat la un concurs organizat de UNESCO pe tema moştenirii culturale a fiecărei ţări. El a realizat o fotografie cu cămașa primită în dar acum mai mulți ani de la cea care i-a devenit între timp soție.
Fotografia a fost realizată în 2015 la Valea Călugărească, la Crama 1777, de Ziua Internaţională a Iei.
Dintr-un total de 10.000 de imagini, a sa a fost aleasă între cele mai bune 20.
Povestea cămășii este una la fel de frumoasă.
„Întâmplarea face ca aceea să fie cămaşa mea pe care mi-a cumpărat-o soţia în perioada în care încă eram prieteni, nu căsătoriţi. Este o cămaşă veche pe care a cumpărat-o din Bucureşti, dintr-un magazin second hand specializat în costume populare. Am descoperit trei ani mai târziu, atunci când am decis să facem nunta îmbrăcaţi în costume tradiţionale, că acea cămaşă este de fapt una de mire. Ne-a spus acest lucru o doamnă etnograf de la Muzeul Ţăranului Român din Bucureşti, care ne-a şi ajutat să pregătim nunta. Eu am văzut totul ca pe un miracol. A fost un semn că poate persoana respectivă a fost aleasa. Care erau şansele să-mi dea o astfel de cămaşă, în condiţiile în care nici ea nu se pricepea, nu ştia ce este una de mire”, a declarat Gabriel Pârvu, potrivit Adevărul.
Pasionat de fotografie, Gabriel Pârvu obișnuiește să promoveze portul popular românesc.
Citeşte mai multe despre:   Ploiesti
