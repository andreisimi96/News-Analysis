Vaccinarea copiilor întâmpină probleme din cauza nivelului scăzut de educație al familiei, din cauza migrației sezoniere a părinților, din cauza ”propagandei negative făcută de reprezentanții bisericii” și a “implicării insuficiente a unor medici de familie”, susține Ministerul Educației în ” Strategia națională de educație parentală 2018-2025”.
În această Strategie, lansată în dezbatere publică, Ministerul concluzionează că ”se impune consolidarea programului naţional de imunizare, în special la nivel funcţional, precum şi creşterea complianţei populaţiei la vaccinare”.
Patriarhia Română, însă, anunțase că Biserica susține vaccinarea, informarea precisă și transparentă.
”Biserica a susținut întotdeauna programele de vaccinare. A recunoscut întotdeauna că reprezintă un pas foarte important în medicina modernă. Raportarea nu poate fi decât una pozitivă, subliniind în același timp faptul că ezitările părinților cu privire la riscurile sau efectele secundare care sunt menționate inclusiv în prospectele medicamentelor sunt cumva firești. Trebuie adresate și discutate personal și în detaliu cu cei avizați, adică cu personalul medical. Și pe de altă parte trebuie să existe și asigurări din partea autorităților competente și a companiilor farmaceutice asupra faptului că vaccinurile provin de pildă din surse sigure. Și trebuie încă o dată stabilite responsabilitățile. Și ale producătorilor și ale autorităților publice pentru erorile medicale și efectele secundare ale vaccinurilor, în cazul în care acestea apar”, a declarat, în august 2017, Ionuț Mavrichi, purtător de cuvânt al Patriarhiei, citat de RFI .
BOR a mai transmis că preoții care se opun public, deschis, vaccinării o fac fără mandat oficial.
România înregistrează cea mai gravă epidemie de rujeolă din Europa: 55 de morți și peste 12.000 de cazuri înregistrate de la debutul epidemiei. România are și cea mai scăzută rată a vaccinării cu ROR.
