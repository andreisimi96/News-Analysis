Un bărbat de 33 de ani s-a aruncat în cap de pe un pod pe Autostrada Timişoara – Lugoj, iar câţiva şoferi au trecut cu maşinile, în viteză, peste trupul acestuia. Poliţiştii au găsit şi un bilet de adio în care bărbatul îşi cere scuze familiei pentru gestul său.
Bărbatul din Timişoara s-a dus înainte de miezul nopţii de vineri spre sâmbătă până în dreptul unui pod peste autostradă, iar după ce a fumat două ţigări şi-a sunat soţia căreia i-a spus că urmează să se sinucidă.
Bărbatul a sărit, apoi, în cap, de la aproximativ şase metri, direct pe asfalt, scrie ziuadevest.ro .
Mai multe maşini au trecut în viteză peste trupul tânărului, fără ca şoferii să îşi dea seama despre ce este vorba, iar bucăţi din cadavru s-au împrăştiat pe şosea. Alţi conducători auto au sunat la numărul de urgenţă 112.
Imediat, circulaţia pe autostrada Timişoara- Lugoj a fost blocată, iar poliţistii au început cercetările.
