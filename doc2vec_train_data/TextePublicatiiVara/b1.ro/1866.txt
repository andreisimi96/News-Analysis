Atenţie, flora României este plină „asasini vegetali” de care este bine să ţinem cont. Cu atât mai mult cu cât putem da de plante toxice pe terenurile din preajma locuinţelor, ba chiar şi printre ghivecele ornamentale. Pe lista celor mai toxice plante din ţara noastră figurează, printre altele, omagul, dediţelul, măselariţa, cucuta sau lăcrămioara.
Iată descrierea câtorva dintre cele mai toxice plante de la noi, realizată de Adevărul .
Omagul (Aconitum napellus) - întâlnit atât în varianta cu flori violet, cât şi în cea cu flori galbene - este una dintre cele mai toxice (mai ales rădăcina şi seminţele). Este o planta erbacee, din familia Ranunculaceelor, cu tija florală de circa 35-45 de centimetri, mare iubitoare de zone muntoase, stâncoase (cea violet), dar răspândită şi în zonele de deal (ceal galbenă). Denumiri populare: mărul-lupului, remf, foaie, omag albastru, mierea ursului. 
Principalul alcaloid din această plantă este aconitina, o toxină destul de periculoasă care poate provoca prin ingestie tulburări gastro-intestinale grave, încetineşte ritmul cardiac şi poate duce chiar la moarte. Cu doar 50 de grame de rădăcină de omag se poate provoca moartea unui adult!
Dediţelul (Pulsatilla pratensis) este o plantă toxică ce se întâlneşte în zonele montane, în toxicitatea ei la ingerare nu a fost măsurată. Denumiri populare: floarea vântului, iarba vântului, oiţe albe, vânturele, adormiţele, sisinei. Tulpina subterană – rizomul – este masivă, dar puţin consistentă. Tulpina aeriană este de mici dimensiuni – până la 20 cm înălţime. Frunzele de la bază sunt palmate. Are o singură floare, foarte frumoasă, de culoare violetă, ce apare prin lunile martie şi aprilie. Dediţelul creşte prin fâneţe, pârloage, terenuri virane, în general în locuri însorite şi puţin umblate.
Măselariţa (Hyoscyamus niger) este o plantă halucinogenă ce era folosită foarte des de către vrăjitoare pentru a prepara licori ce generau halucinaţii. De asemenea, Shakespeare ne povesteşte că regele Danemarcei a fost omorât cu sevă de măselariţă turnată în ureche în timp ce dormea!
Cucuta (Conium maculatum) este o specie toxică ce se întâlneşte în toate regiunile din România. Toate părţile ce alcătuiesc cucuta sunt toxice şi pot provoca decesul celui care le consumă. De altfel, e un lucru ştiut că la execuţia lui Socrate s-a folosit această plantă! Doar trei grame de sevă de cucută pot provoca, prin ingerare, moartea unui om!
Lăcrămioara (Convallaria majalis), denumită popular mărgăritar, clopoţel sau iarba Sfântului Gheorghe, este planta naţională a Finlandei, iar la noi creşte în flora spontană, dar şi în grădini, fiind preferată pentru mirosul foarte plăcut al florilor. Se zice că un pahar cu apă în care s-au înmuiat câteva fire de lăcrămioară este suficient pentru a provoca moartea celui care-l bea, însă specialiştii în toxicologie au altă opinie: ar fi nevoie de circa 10 grame de sevă.
Leandrul roz (Oleander) este de asemenea o plantă destul de toxică. Este de origine mediteraneeană, dar s-a aclimatizat şi la noi, fiind întâlnită des şi ca plantă de apartament. Creşte pe la 2,5 metri înălţime, având flori foarte frumoase. Se estimează ca 100 de grame din frunzele ei sunt suficiente pentru a ucide un animal de talie mare (vacă, bou, cal). Este foarte periculoasă pentru om, deoarece o cantitate de câteva grame (câteva frunze mestecate) poate avea ca efect oprirea inimii.
Alte plante toxice întâlnite în România: Spânzul oriental (la contactul cu pielea poate provoca dermatite), Joianul (rădăcina poate ucide un om în mai puţin de două ore), Salcâmul galben (înghiţirea seminţelor este mortală), Oţetarul roşu (polen foarte iritant).
