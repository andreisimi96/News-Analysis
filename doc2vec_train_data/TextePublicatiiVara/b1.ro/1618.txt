Valery Kuzmin, ambasadorul Rusiei la Bucureşti, continuă seria declaraţiilor de protest privind prezenţa pe teritoriul României a militarilor NATO şi privind amplasarea scutului antirachetă de la Devaselu.
“Prezenţă rotativă înseamnă prezenţa personalului militar, dar echipamentul rămâne acolo, iar prezenţa, de fapt, este permanentă”, a afirmat Kuzmin într-o conferinţă de presă.
“Au pretins şi ne-au asigurat că nu sunt împotriva Rusiei. Au spus că sunt împotriva Iranului, împotriva Coreii de Nord, dar nu împotriva Rusiei. Am spus că nu putem ignora asemenea desfăşurări ale unor asemenea sisteme la graniţele noastre, lucru care ar strica echilibrul global de securitate. Fie că ne place sau nu, de la dezastrele nucleare de la Hiroshima şi Nagasaki (...) tot sistemul stabilităţii internaţionale s-a bazat pe principiul parităţii, în ceea ce priveşte descurajarea nucleară. Crearea unui sistem global antirachetă ar strica un asemenea echilibru”, a mai adăugat diplomatul rus, conform ProTV.
Cu toate acestea, Kuzmin a precizat că relaţiile dintre România şi Rusia au trecut prin tot felul de “probleme, obstacole şi complicaţii” însă ”în general sunt pozitive”.
Diplomatul a anunţat că, după mulţi ani, va avea loc o vizită a unei delegaţii parlamentare a grupului de prietenie din Duma de stat la invitaţia grupului parlamentar de prietenie cu Federaţia Rusă din România.
