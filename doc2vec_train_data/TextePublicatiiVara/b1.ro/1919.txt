Institutul de Diagnostic şi Sănătate Animală (IDSA) a confirmat, luni, prezenţa pestei porcine africane (PPA) în patru gospodării private din satele Ceatalchioi şi Sălceni, comuna Ceatalchioi, Delta Dunării, anunţă Agerpres .
Suspiciunea privind prezenţa PPA în cele două comunităţi a apărut vineri, 8 iunie, după ce câteva animale din gospodăriile respective au murit, iar rezultatele analizelor de laborator efectuate la Tulcea au confirmat sâmbătă după-amiază prezenţa virusului.
Pentru o a doua confirmare, DSVSA a transmis duminică probe la IDSA, iar, în paralel, autorităţile au trecut la eutanasierea tuturor porcinelor din cele patru gospodării şi la neutralizarea şi dezinfectarea micilor ferme. Totodată au fost puse filtre la trecerea Dunării cu bacul din suburbia Tudor Vladimirescu, astfel încât niciun porc sau un subprodus din carne de porc provenit din zonă să nu fie transportat din Deltă în zona de terasă a judeţului.
Conform Planului de contingenţă al României pentru PPA, medicii veterinari urmează să treacă la sacrificarea tuturor suinelor (porci domestici dar şi sălbatici) din cele două localităţi, dacă acestea există, şi monitorizează efectivele de porcine din comunităţile aflate la o distanţă de până la 10 kilometri de cele două focare. Măsurile din planul amintit interzic totodată mişcarea animalelor din zona respectivă. 
Pesta porcină africană este o boală a suinelor domestice şi sălbatice care nu poate fi prevenită prin vaccinări şi care produce mari pagube socio-economice. Pesta porcină africană a fost confirmată anul trecut în România pentru prima dată într-o gospodărie particulară de la periferia municipiului Satu-Mare. Focarul identificat zilele trecute în cele două sate din comuna Ceatalchioi este primul de acest tip din judeţul Tulcea.
