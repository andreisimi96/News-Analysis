Fostul premier Mihai Tudose nu este interesat de mitingul pe care PSD îl organizează sâmbătă seară în Piaţa Victoriei. Acesta a afirmat că se va vedea sigur cu cei care vin din Brăila, dar nu ştie dacă va merge şi la miting.
"Deocamdată sunt acasă. Mă duc la ora 18 să-mi aştept colegii de la Brăila în Piaţa Romană. Colegii care vin de Brăila merită să-i aştepte cineva, sunt reprezentantul loc la Bucureşti", a declarat Tudose pentru stiripesurse.ro.
Întrebat dacă, ulterior, va merge împreună cu oamenii din Brăila la mitingul din Piaţa Victoriei, fostul premier a răspuns cu o ironie.
"Ei, acuma vrei să-ţi povestesc toată viaţa. Nu ştiu cum şi unde mă voi deplasa de acolo. Nu contaţi foarte mult pe selfie din piaţă cu mine", a afirmat Tudose.
Ironic a răspuns Tudose şi când a fost întrebat ce părere are de organizarea mitingului.
"Eu mi-am exprimat foarte clar entuziasmul", a răspuns acesta ironic.
Pe 22 mai, când tema mitingului era susţinerea Vioricăi Dăncilă, Mihai Tudose se declara împotriva unui asemenea eveniment. 
"Domnule, părerea mea e că nu. Părerea mea sinceră e că nu! Suntem la guvernare! Sunteți căsătorit? Vă căsătoriți în fiecare zi? Te-ai căsătorit o dată, stai acolo", spune fostul premier.
