Foto: Inquam Photos / Octav Ganea Eveniment
Preşedintele comisiei speciale de modificare a legilor justiției, Florin Iordache , va trebui să dea explicaţii în faţa Comisiei de la Veneţia cu privire la modificările care s-au făcut la legile justiţiei.
Întâlnirea va avea loc după ce preşedintele Klaus Iohannis a sesizat forul european pe modificările legislative.
Florin Iordache a precizat că a fost chemat săptămâna aceasta la şedinţa plenară a Comisiei pentru a răspunde anumitor întrebări şi nelămuriri.
"A fost o vizită de informare. Le-am prezentat câteva aspecte care au apărut în spaţiul public şi dezinformări în spaţiul public în ceea ce priveşte modul în care s-au desfăşurat lucrurile privind cele trei legi ale justiţiei. Apoi, dumnealor ne-au pus câteva întrebări. În plus, eu am fost invitat pentru săptămâna viitoare la şedinţa plenară a Comisiei de la Veneţia, astfel încât eventualele întrebări, consultări sau nelămuriri, dacă mai există, să pot răspunde, dacă se va face un raport preliminar în luna iulie, aceasta este opinia dumnealor. Dacă nu, va rămâne ca raportul final să fie discutat în luna octombrie a şedinţei Comisiei de la Veneţia", a declarat Florin Iordache după întâlnirea avută săptămâna trecută cu delegaţia Comisiei de la Veneţia.
Întâlnirea va avea loc pe 22 iunie, iar la ea vor mai participa reprezentanți ai Ministerului Justiției și ai Administrației Prezidențiale. 
Totodată, delegația Comisiei de la Veneția, care a fost în România în perioada 11-12 iunie, va prezenta un raport, apoi se va da un aviz preliminar, potrivit ziare.com .
Ministrul Justiției, Tudorel Toader, și-a anunțat şi el participarea, între 21 și 23 iunie, la lucrările Comisiei.
Klaus Iohannis a anunțat, pe 2 mai, că a decis să trimită pachetul de legi ale justiției la CCR și să sesizeze Comisia de la Veneția.
