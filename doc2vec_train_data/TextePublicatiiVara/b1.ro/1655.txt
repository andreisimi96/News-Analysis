Prințesa Diana a evitat să mai poarte logo-ul Chanel după divorțul de Prințul Charles . Jayson Brundson a lucrat cu Prințesa Diana în 1996 și a vorbit despre această perioadă și alegerile vestimentare ale Prințesei de Wales pentru o publicație internațională.
Astfel, el a povestit cum, în cadrul unei călătorii în Australia, încerca să o ajute pe Diana să aleagă o pereche de pantofi, însă ea a refuzat modelul clasic Chanel , scrie elle.ro .
„Ea a venit ținând în brațe o mulțime de pantofi și genți și apoi le-a pus pe canapea. Apoi a spus ‘Cum ți se par?’, așa că m-am uitat prin toate și am găsit o pereche de pantofi Chanel și i-am spus ‘Ei bine, aceștia ar arăta bine cu Versace’, însă ea a spus ‘Nu, nu pot purta C-ul, dublul C’. Am întrebat-o de ce și ea mi-a spus ‘Sunt Camila și Charles .'”
„Era desigur vorba de acele momente, de după divorț”, a spus Brundson. Acesta a continuat: „Ea ar fi văzut C-urile și i-ar fi amintit de Charles și Camilla.”
Prințesa Diana și Prințul Charles s-au despărțit în 1992, după ce ea și-a dat seama că acesta avea o aventură cu Camilla Parker Bowles. Într-un interviu acordat după divorț, Diana a făcut o declarație dură, care a devenit faimoasă: „Eram trei în această căsnicie, așa că era cam aglomerat.”
