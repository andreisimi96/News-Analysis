Judecătorul Petre Lăzăroiu, de la Curtea Constituțională, a vorbit vineri în cadrul emisiunii ”Actualitatea Românească” despre faptul că a fost chemat de consiliera președintelui Klaus Iohannis , Simina Tănăsescu, pentru a i se aduce la cunoștință că există un plan pentru emiterea unui decret de revocare a sa. 
Întrebat de moderatoarea Sorina Matei dacă impresia sa este că șeful statului va emite decretul de revocare a sa din funcție, judecătorul a răspuns: ”Eu mă îndoiesc. Ar fi un gest sinucigaș. În primul rând, eu mă judec și anulez decretul. Care e problema?”. 
”Ieri, 14 iunie, orele 14:30 - 15:00, am avut o întâlnire cu consilierul prezidențial pe probleme juridice, doamna Simina Tănăsescu, la cererea acesteia, nu la cererea mea. Printre altele, mi-a spus că are o sarcină ingrată și, când am ajuns în birou la dânsa, mi-a arătat pe o hârtie, care a circulat acum ceva vreme de la fundația VeDem Just care cerea, nici mai mult, nici mai puțin, președintelui CCR să pună în discuție mandatul meu.
I-am spus că este o aberație, dar dumneaei mi-a zis că președintelui i se cere un decret de revocare a mea din funcție. I-am spus că președintele nu are această prerogativă, pentru că revocarea se face doar de către plenul CCR . Mi-a răspuns: `Da, așa este, numai că dacă noi nu dăm curs și președintele nu emite decretul, asociația ne va da în judecată, iar dacă-l emitem, ne vei da tu în judecată`. Zic: `Evident că o să vă dau în judecată`. Nu știu dacă doamna profesor a vorbit în nume personal sau în numele președintelui, dar, după felul în care am fost anunțat, după felul în care s-a purtat discuția, cred că se intenționează emiterea unui decret, chiar dacă este fără valoare juridică, de revocare a mea. Repet, președintele nu are posibilitatea legală de a da acest decret.
Problema nu ar fi atât a mea, cât a CCR . Dacă se dă un astfel de decret și eu îl voi contesta, firește, până se pronunță justiția, președintele poate spune: „Nu o revoc pe doamna Kovesi, întâi trebuie să mă lămuresc cum e cu mandatul lui Lăzăroiu.
Textul care mi-a permis să fiu numit pentru un mandat întreg este în vigoare. Ideea de bază este că se vrea neapărat să fie creată o presiune”, a dezvăluit vineri judecătorul CCR . 
