Ies la iveală detalii incredibile despre felul în care a fost comis jaful dintr-o zonă rezidenţială din Oradea, unde a căzut victimă managerul general al Faist Mekatronic Oradea, Remus Cotuţ, cunoscut în viaţa publică şi ca pilot de raliuri, pasiune ce l-a apropiat de Victor Ponta .
Tâlharul care a tăbărât în casa managerului avea un costum închis la culoare, pe care scria Poliţia, lăsând să se înţeleagă astfel că ar fi un om al legii, scrie ebihoreanul.
Atacul ar fi avut loc pe 14 mai, la ora 16, în timp ce victima se afla la domiciliul său, împreună cu fiul ei minor.
"O persoană necunoscută, ce purta haine de tip camuflaj, pe care era inscripționat Poliția și purta cagulă, a pătruns în locuința acesteia. A amenințat-o cu un cuțit și a legat-o atât pe ea, cât și pe fiul ei, cu o bandă izolatoare și o pereche de cătușe, iar sub presiunea amenințării, persoana vătămată i-a indicat acesteia unde se găsesc banii familiei”, potrivit unor informații furnizate de Parchetul de pe lângă Judecătoria Oradea.
Atacatorul a reuşit să sustragă aproximativ 15.000 de euro, un telefon, și autoturismul parcat în fața imobilului.
