Scandal în partidul lui Călin Popescu Tăriceanu. Un senator ALDE a cerut, joi, demisia unui ministru, coleg de partid.
Senatorul Irina Scarlat îi reproșează ministrului Energiei, Anton Anton, declarația prin care a anunțat că exploatarea cărbunelui va mai dura până în 2040, în județul Gorj.
”Ministrul a greșit și a spus prostii, acolo unde a fost. Chiar dacă e 2040. Păi asta înseamnă că în 2040 Gorjul dispare de pe harta României? Noi avem cărbune pentru cel puțin 80 de ani de aici înainte. Cred că a făcut o greșeală, l-a luat gura pe dinainte. Nu-i exclus să-i cer și demisia, chiar dacă suntem din același partid. Nu se vorbește așa! Bineînțeles că luni o să-i cer și demisia. Ce credibilitate mai are ALDE în Gorj, dacă un ministru, pus acolo vremelnic, scoate pe gură asemenea prostii!
L-am invitat de atâtea ori în Gorj, niciodată nu a venit. Dacă este bătrân, să plece din funcție, să se întoarcă la Parlament.
N-au decât să se supere. Dacă se supără Chițoiu, e jale! Ăla taie și spânzură la ALDE , ăla este conducătorul partidului de facto. Domnul Tăriceanu este un om elegant, dar domnul Chițoiu este cel care conduce. Ce să-mi facă Chițoiu, să-mi ia boii de la bicicletă? Dacă mă dau afară din partid, asta este, ce, mă dă Chițoiu afară din casă?”, a declarat Iriza Scarlat, pentru  Radioinfinit .
