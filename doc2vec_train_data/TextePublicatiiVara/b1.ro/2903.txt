Reacţie de ultimă oră a lui Andrei Năstase, primarul ales al Chișinăului, în scandalul provocat de invalidarea de către instanţă a mandatului său.
El spune că nu va ceda presiunilor şi îi invită pe moldoveni să protesteze miercuri, la Chişinău, pentru că "votul exprimat la 3 iunie a fost desconsiderat de mafie".
"Votul exprimat de cetățenii responsabili la 3 iunie a fost desconsiderat de mafie. Aseară, sub paravanul nopții, alegerile locale din Chișinău au fost invalidate sub pretexte ridicole, total inconsistente. Deci, vom lupta în continuare. Astăzi, la ora 17.30 ne întâlnim la primăria capitalei pentu a ne apăra votul. Împreună, doar împreună, vom reuși și de această dată!", a scris Andrei Năstase, pe pagina sa de Facebook.
De altfel, şi Constantin Codreanu, candidat în turul I la scrutinul pentru Primăria Chişinăului, este de părere că în acest context, singura soluție sunt protestele (Detalii AICI ). 
Moldovenii sunt chemaţi astfel, miercuri după-amiază, să participe la un protest în  Capitala Republicii Moldova, după ce Judecătoria Chișinău nu a confirmat legalitatea alegerilor locale anticipate.
"O decizie arbitrară, încălcare a legii. Nimic nu recomandă această decizie. Asta s-a vrut, s-a tărăgănat. Atât a trebuit, două ore jumatate ca judecatoarea să ajungă la o concluzie vădit eronată. Plahotniuc este acel care a comandat aceasta hotărâre. În această țară există un individ care se teme să-și piardă libertatea", a spus Năstase, după invalidarea alegerilor.
De notat că nicio reacţie oficială privind decizia de invalidare a alegerilor locale din Chişinău nu a venit din partea oficialilor români, care de altfel s-au declarat necontenit susţinători ai forţelor proeuropene din ţara vecină.
Până în acest moment, nici preşedintele Klaus Iohannis, nici Ministerul de Externe nu au făcut vreo referire la situaţia din Republica Moldova .
