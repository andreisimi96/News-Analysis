Caz revoltător în Buzău. Un copil a fost pus de părinţi să care o cruce mai grea decât el pe o distanţă de câțiva kilometri. Oamenii spun că seceta le-a distrus culturile şi că apelează la tot felul de ritualuri ca să invoce ploaia, informează B1 TV.  
Imaginile au fost surprinse chiar de către un bărbat care participa la ritual. Câteva femei şi trei copii din Smeeni, judeţul Buzău, au pornit la primele ore ale dimineţii într-un ritual de invocare a ploii, cunoscut sub numele de Caloianul.
Cei care au trecut cu maşinile către Buzău au putut vedea grupul, în frunte cu un copil care purta o cruce veche, luată din cimitirul satului, o fetiţă cu o creangă de nuc şi Caloianul, o păpuşă din lut împodobită cu petale de trandafir, purtată de o tânără.
Copilul, care nu avea mai mult de cinci ani, a cărat crucea pe o distanţă de trei kilometri. Seceta care a lovit zona i-a împins pe oameni să apeleze la aceste măsuri disperate pentru a chema ploaia.
Micuţul abia reuşa să ţină crucea dreaptă şi să meargă în fruntea alaiului. În orice moment aceasta putea să cadă peste el şi să-l lovească. Acest lucru n-a contat însă pentru săteni, care au vrut să ţină cont de tradiţii. Caloianul se ţine în a treia săptămâna după Paște, însă, în zona de câmpie a Buzăului bătrânii îl confecţionau de fiecare dată când simţeau că pământul are nevoie de ploaie.
Pe tot traseul femeile au bocit şi s-au rugat la Dumnezeu ca după acest moment să apară şi ploaia cea mult aşteptată.
Citeşte mai multe despre:   Buzau
