Începutul acestei săptămâni debutează cu vreme instabilă în majoritatea regiunilor, semnalându-se a averse cu caracter torențial cu descărcări electrice, intensificări ale vântului și grindină.
Astfel, luni gradul de instabilitate atmosferică va fi ridicat în majoritatea regiunilor, dar mai ales în zonele deluroase și montane. În special după-amiaza și în prima parte a nopții, înnorările vor fi temporar accentuate și se vor semnala averse cu caracter torențial, frecvente descărcări electrice, intensificări de scurtă durată ale vântului ce vor lua aspect de vijelie și va cădea grindină. În intervale scurte de timp sau prin acumulare cantitățile de apă vor fi importante. Temperaturile maxime vor fi cuprinse între 21 de grade pe litoral și 30...31 de grade în sud-vestul țării, iar cele minime se vor încadra între 11 și 18 grade.
În Bucureşti, vremea se va răci față de ziua precedentă și va deveni în general instabilă. În special spre seară și la începutul nopții înnorările vor fi temporar accentuate și se vor semnala averse și descărcări electrice. Vântul va sufla slab și moderat, cu unele intensificări în timpul ploilor. Temperatura maximă va fi în jur de 28 de grade, iar cea minimă de 16...18 grade.
Marți, cea mai mare parte a țării vremea va fi instabilă. Înnorările vor fi temporar accentuate și pe arii extinse se vor semnala averse ce vor avea caracter torențial, frecvente descărcări electrice, intensificări de scurtă durată ale vântului cu aspect de vijelie și va cădea grindină. În intervale scurte de timp sau prin acumulare cantitățile de apă vor fi importante. Temperaturile maxime vor fi cuprinse în general între 23 și 31 de grade, iar cele minime se vor încadra între 11 grade în depresiunile din estul Transilvaniei și 19...20 de grade pe litoral.
În Bucureşti, vremea va fi în general instabilă. Îndeosebi spre seară și la începutul nopții înnorările vor fi temporar accentuate și se vor semnala averse, descărcări electrice și intensificări de scurtă durată ale vântului. Temperatura maximă va fi în jur de 28 de grade, iar cea minimă de 15...17 grade.
