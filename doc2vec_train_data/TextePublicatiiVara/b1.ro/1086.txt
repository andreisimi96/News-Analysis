Specialiștii AutoDNA au avertizat că jumătate dintre mașinile second-hand care ajung în România au kilometrajul dat înapoi și peste 35% din automobilele la mâna a doua au suferit avarii semnificative.
“Achiziţia unei maşini second hand înseamnă un preţ de achiziţie mai mic faţă de preţul unei maşini noi, dar, în acelaşi timp, vine cu două riscuri majore: intervenţiile asupra kilometrajului şi avariile semnificative suferite de acea maşină până în momentul vânzării/cumpărării.
Din cazurile de verificare istoric auto online pe platforma autoDNA.ro, realizate de persoanele care vor să-şi cumpere o maşină rulată, reiese că aceste două riscuri majore sunt des întâlnite pe piaţa de maşini rulate din România. Iar ce înseamnă risc major pentru cumpărători se traduce în profituri uriaşe pentru comercianţii neoneşti”, au declarat aceștia.
Astfel, din datele firmei reiese că jumătate dintre automobilele la mâna a doua înmatriculate în ţara noastră au kilometrajul modificat, în timp ce peste 35% au suferit cel puţin o avarie semnificativă.
“Aici intervin comercianţii oneroşi, care repară aceste maşini pe genunchi şi le dau kilometrajele înapoi fără niciun pic de mustrări de conştiinţă că acea maşină va merge mai departe la un client de bună-credinţă, care efectiv îşi riscă viaţa şi buzunarul utilizând un automobil cu probleme ascunsePe lângă datul kilometrajului înapoi cu foarte mulţi kilometri se poartă şi datul kilometrajului înapoi înainte de o revizie majoră. Să zicem înainte de înlocuirea distribuţiei motorului şi de schimbul de ulei şi filtre pentru cutia automată. Aşa se face că trucarea kilometrajului cu 50.000 km în minus aduce un profit de cel puţin 1.000 Euro unui vânzător neonest, iar noul proprietar conduce o bombă financiară cu ceas. Piesele ar putea să ţină peste intervalul de revizie planificat sau ar putea să cedeze. Dacă cedează distribuţia, reparaţia se duce lejer spre 2.000 Euro”, a declarat Răzvan Pavel, managing partner al AutoDNA, conform money.ro.
