Foto: Inquam Photos / Adel Al-Haddad Eveniment
Liviu Dragnea așteaptă pe 21 iunie hotărârea în primă instanță în dosarul angajărilor fictive de la DGASPC Teleorman. 
Judecătoarea care ar putea înclina balanța într-o parte sau alta este Cristina Geanina Arghir , iar asupra sa ar exista presiuni atât de mari, care au ajuns să o marcheze inclusiv din punct de vedere fizic, potrivit unor surse judiciare citate de Ziare.com. 
Geanina Arghir este judecătoarea care condamnat pe  Mohammad Munaf la zece ani de închisoare pentru terorism în dosarul răpirii jurnaliștilor români în Irak. 
Din completul care va lua decizia în dosarul lui Liviu Dragnea face parte și Constantin Epure , nimeni altul decât unul dintre judecătorii care au decis condamnarea la șase ani de închisoare a Elenei Udrea, în dosarul Gala Bute. Cu alte cuvinte, Epure ar putea bifa, în mai puțin de o lună, sentinţe de condamnare pentru doi dintre cei mai importanţi politicieni ai ultimilor 15 ani.
Totodată, Constantin Epure a condus completul care a decis, în primă instanță, achitarea lui Călin Popescu Tăriceanu pentru mărturie mincinoasă, și judecă dosarul fostului ministru de Interne Gabriel Oprea. 
Al treilea membru al completului care judecă dosarul angajărilor fictive de la DGASPC Teleorman este Ștefan Pistol, de al cărui nume se leagă de mai multe procese răsunătoare din ultimii ani, în care au fost luate decizii de achitare. 
”A făcut parte şi din completul care l-a achitat pe Ghiţă în dosarul cu fostul primar al Ploieştiului, Iulian Bădescu. A făcut parte din completul care l-a achitat pe Tăriceanu. A făcut parte din completul care l-a achitat pe Gigi Becali în două dosare. Ulterior, la completul de 5 judecători prezidat de fosta șefă a ÎCCJ, Livia Doina Stanciu, Becali a fost condamnat”, a amintit jurnalistul Alex Costache, într-o postare pe Facebook. 
Judecătorul este și membru al completului care îl judecă pe fostul ministru de Interne Gaberiel Oprea în dosarul DIPI.
”În acest din urmă dosar, judecătorul Pistol a făcut cerere de abţinere întrucât în 2001 era militar, preşedinte al Curţii Militare de Apel şi a urmat cursurile Colegiului Naţional de Apărare unde Gabi Oprea era profesor. (...) Pistol este însă magistratul care a făcut opinie separată în procesul liderului PNL, Ludovic Orban, în sensul condamnării acestuia la 1 an de închisoare cu suspendare”, a mai scris Alex Costache. 
Sentinţa pe care o va primi Liviu Dragnea este una crucială, chiar dacă este în primă instanţă. Asta pentru că liderul PSD mai are o condamnare defintivă, de 2 ani de închisoare cu suspendare, în dosarul Referendumului, iar procurorul DNA a cerut la ultimul termen anularea suspendării sentinţei din acest dosar.
