Comitetului pentru Patrimoniul Mondial UNESCO a decis în cadrul dezbaterilor de luni amânarea includerii localității Roșia Montană în lista Patrimoniului Mondial UNESCO , informează Mediafax. 
Decizia a fost luată în cadrul celei de-a 42-a sesiuni a Comitetului, care are loc în perioada 24 iunie - 4 iulie, la Manama, în Bahrain. În cadrul dezbaterilor, România este reprezentată de Ştefan Răzvan Rab, secretar de stat din Ministerul Culturii, care are mandatul de a prezenta poziţia de amânare a includerii Peisajului Cultural Minier de la Roşia Montană în lista Patrimoniului Mondial până la finalizarea procesului de la Washington, respectiv litigiul cu compania Gabriel Resources.
Săptămâna trecută, ministrul Culturii, George Ivașcu, a anunțat oficial amânarea includerii Roșiei Montane în patrimoniul UNESCO , susținând că aceasta este soluția rațională a disputei.
“Guvernul României, prin Ministerul Culturii și Identității Naționale, rămâne responsabil în problematica  de securitate națională cu privire la Roșia Montană și propune soluția rațională: amânarea cererii de includere a Peisajului Cultural Minier de la Roșia Montană în lista Patrimoniului Mondial Unesco, până la finalizarea procesului de la Curtea de Arbitraj de la Washington”, a transmis ministrul Culturii într-un comunicat de presă.
"Ținând cont de aspectele patrimoniale sensibile în cauza ICSID (dosarul ARB/15/31), unde România poate pierde suma de 4,37 miliarde de dolari, Guvernul României a solicitat amânarea analizării dosarului depus la UNESCO până la soluționarea litigiului de la Curtea de Arbitraj de la Washington, în vederea protejării patrimoniului național și a intereselor financiare ale statului român. Nu suntem dispuși să plătim din buzunarul cetățeanului cele 4 miliarde de dolari care se pot pierde în urma litigiului mai sus menționat. Așadar, Guvernul României NU SOLICITĂ RETRAGEREA dosarului ci AMÂNAREA acestuia până la soluționarea litigiului în dosarul de arbitraj  nr. ARB/ 15/ 31 - Roșia Montană, pentru care în data de 22 februarie 2018, casa de avocatură care reprezintă statul român a depus apărarea la Curtea de Arbitraj de la Washington. Acest subiect trebuie scos din paradigma propagandistică și tratat de către toți decidenții statului român ca pe o prioritate de securitate națională", a explicat ministrul.
Acesta a pus accent pe faptul că o decizie asumată în legătură cu acest subiect ar fi trebuit luată în cadrul Consiluilui Suprem de Apărare a Țării, fiind o temă de importanță strategică, iar Guvernul României consideră că trebuie să lupte în continuare pentru protejarea intereselor financiare ale statului român.
