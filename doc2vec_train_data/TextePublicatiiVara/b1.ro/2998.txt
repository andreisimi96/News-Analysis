Preşedintele executiv al Pro România Daniel Constantin vine cu dezvăluiri incendiare.
El a declarat, luni, că în conducerea PSD se discută tema suspendării preşedintelui Klaus Iohannis , precizând că a mai existat o astfel de tentativă în 2016, însă el şi liderul ALDE Călin Popescu-Tăriceanu s-au opus. 
Constantin a adăugat că Tăriceanu nu a fost de acord nici atunci cu aceste demers şi nu va fi nici acum. 
Liderul Pro România mai consideră că subiectul privind suspendarea lui Iohanins ar putea fi unul dintre motivele pentru care Liviu Dragnea şi Călin Popescu-Tăriceanu ar putea rupe coaliţia de guvernare. 
"Este o temă care revine de fiecare dată când intervine un conflict între Guvern şi preşedinte sau între Parlament şi preşedinte. Vă spun ceva: există această - nu ştiu dacă să-i spun obsesie - există această temă a suspendării preşedintelui, din păcate, în conducerea PSD . Vă spun lucrul aceasta pentru că a mai existat în trecut. A mai fost o tentativă la sfârşitul anului 2016 sau începutul anului 2017. Nu s-a făcut atunci suspendarea, nu se va face nici acum dintr-un motiv foarte simplu. Indiferent de adversitatea pe care am afişat-o faţă de domnul Tăriceanu, nu a fost de acord nici atunci, nici acum nu va fi de acord. Nici eu nu am fost de acord atunci", a afirmat, într-un interviu pentru Agerpres, Daniel Constantin . 
El a adăugat că, în acel moment, a avut loc o discuţie pe această temă, împreună cu Tăriceanu, şi amândoi au fost de acord să nu se alăture unui asemenea demers. 
"Am avut o discuţie şi împreună cu Tăriceanu am spus foarte clar că nu ne băgăm pe această zonă a suspendării preşedintelui, pentru că obiectivele noastre sunt altele, să guvernăm, să aducem progres. Ca atare nu cred că va... şi poate acesta va fi unul dintre motivele pentru care cei doi se vor despărţi la un moment dat. Nu vreau să spun mai mult, dar a existat această temă şi atunci foarte serios pusă, noi ne-am opus", a arătat Constantin. 
