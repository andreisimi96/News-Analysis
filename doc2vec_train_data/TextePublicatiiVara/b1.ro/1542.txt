Președintele PNL a desființat motivarea Curții Constituționale cu privire la revocarea Laurei Codruța Kovesi. Ludovic Orban consideră că judecătorii CCR pur și simplu ”au călcat în picioare independența justiției”. 
Mai mult, liberalul a atras atenția că motivarea CCR ”ne întoarce în perioada sovietică”.
”Prin motivarea prezentată public, astăzi, CCR își depășește atributele sale constituționale. În conformitate cu Constituția României, CCR este garantul supremației Constituției, dar nu este nicidecum adunare constituantă. CCR nu are niciun atribut să rescrie Constituția României. De asemenea, CCR nu are nicio competență conferintă de Constituție sau de legile țării de a se substitui președintelui în deciziile pe care le ia președintele. Ca atare, nu are calitatea de a impune președintelui să ia sau să nu ia o decizie în domeniul competențelor sale. Nu îmi aduc aminte să existe vreun precedent în pronunțările CCR (...) prin care să oblige o instituție să facă ceva”, a spus Ludovic Orban , citat de stiripesurse.ro.
