Foto: Corales Eveniment
Situație cel puțin neobișnuită în Timișoara. Două persoane susțin că au fost amendate de Poliția Locală, după ce au amenajat o porţiune de spaţiu verde din faţa casei, pe motiv că nu aveau autorizație. Ei susțin, însă, că aveau autorizație, iar spusele lor sunt confirmate și de primărie. Culmea, potrivit HCL 371/2007 timișorenii sunt obligați să întrețină spațiul verde din preajma imobilelor în care locuiesc.
Cei doi timişoreni, soț și soție, spun că au fost amendaţi de Poliţia Locală cu suma de 1.000 lei, în luna februarie, pentru că nu aveau autorizaţie de construcţie pentru amenajarea spaţiului din faţa porţii lor. Mai mult, ei se plâng că acum trebuie să aducă locul la starea iniţială.    
Totul deși reprezentanţii Direcţiei Tehnice din Primăria Timişoara le-au aprobat montarea de pavele în faţa casei, urmând să dezvolte acolo un spaţiu verde, notează tion.ro.
”Am solicitat acordul, l-am primit și ne-am pus pe treabă. Împreună cu colectivul nostru am făcut amenajarea și acum arată frumos… În februarie vine un agent de la Poliția Locală și ne dă amendă 1.000 de lei pentru că nu avem autorizație de construire. Contestăm amenda, nu se admite contestația și trebuie să plătim. Ce este mai grav este faptul că trebuie să aducem locul la starea inițială, adică noroi. Primăria a zis că nu putem primi autorizație de construire pe domeniul public și că, de fapt, nici nu ne trebuie. Dacă aveți ceva inițiative în folosul comunității, gândiți-vă de două ori înainte de a acționa”, a povestit femeia, pentru tion.ro.
Oamenii au contestat procesul verbal întocmit de Poliția Locală, dar instanța le-a respins contestația și vor să facă apel. 
