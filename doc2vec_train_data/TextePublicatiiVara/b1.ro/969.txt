''Românii vor asista la filmul , realizat de casa de producţie PSD-ALDE''
Deputatul PNL Lucian Heiuş a susţinut, la dezbaterea moţiunii simple împotriva ministrului de Finanţe, că românii vor asista la filmul "Cum să furi un pilon de pensii".
"Nu ştiu câţi dintre dumneavoastră aţi văzut filmul 'Cum să furi un milion', dar toţi românii vor asista la filmul 'Cum să furi un pilon de pensii', realizat de casa de producţie PSD -ALDE, scenariul şi regia Darius Vâlcov. Naraţiunea este simplă: pasul unu - falimentezi o ţară, pasul doi - găseşti un politician demagog şi infatuat şi îl numeşti ministru la Finanţe, pasul trei - cauţi o divă inocentă care nu ştie dacă a contribuit sau nu la Pilonul II de pensii şi o pui şefă la Ministerul Muncii, pasul patru - identifici nişte personaje negative: fondurile de investiţii sau eventual Soros, iar pasul cinci - creezi un final fericit în care şapte milioane de români vor dona Guvernului PSD -ALDE banii acumulaţi în Pilonul II de pensii", a spus Heiuş, citat de Agerpres.
