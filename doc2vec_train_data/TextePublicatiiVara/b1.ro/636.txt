În minivacanța de 1 iunie vremea va fi frumoasă, cu temperaturi mai ridicate decât normalul acestei perioade. Ploile pot apărea doar la munte iar instabilitatea atmosferică se va extinde pe teritoriul țării, începând cu data de 3 iunie. Mercurul din termometre va atinge și valoarea de 34 de grade Celsius.
Astfel, de Ziua Copilului, vremea va fi caldă în majoritatea zonelor, cu temperaturi maxime între 27 şi 34 de grade Celsius. Valori uşor mai scăzute se vor înregistra pe Litoral şi în Delta Dunării, unde vor fi între 22 şi 25 de grade. Cerul va fi variabil, cu înnorări temporare și mai ales la munte aversele şi descărcările electrice vor fi prezente, în special după-amiaza şi seara. Minimele termice, la nivel naţional, vor fi cuprinse între 9 şi 19 grade.
Sâmbătă, vremea se menține în același trend, în aproape toată ţara, cu maxime în general între 23 şi 31 de grade. Situația se schimbă însă în nord-vestul şi centrul ţării, unde vor fi intervale de timp cu înnorări accentuate, averse, descărcări electrice şi intensificări de scurtă durată ale vântului, punctiform cu condiţii de grindină.
Pe 3 iunie, în regiunile din vestul, centrul şi nordul teritoriului, precum şi în zonele de deal şi de munte, instabilitatea atmosferică va fi temporar accentuată, iar valorile termice diurne vor marca o scădere faţă de ziua anterioară. Astfel, vor fi averse, care vor avea şi caracter torenţial, descărcări electrice, intensificări de scurtă durată al vântului şi condiţii de grindină. Izolat, sunt aşteptate cantităţi de apă mai importante.
În București, pe 1 iunie, temperatura maximă va fi de 32 – 33 de grade iar sâmbătă aceasta va ajunge în jurul valorii a 30 de grade, la fel şi duminică. Însă, în ultima zi a minivacanței cerul va deveni variabil cu înnorări temporare şi în special seara şi la începutul nopţii va creşte probabilitatea de apariţie a averselor.
Pe litoral, nu se așteaptă ploi, ci doar intensificări ale vântului, scrie libertatea.ro.
