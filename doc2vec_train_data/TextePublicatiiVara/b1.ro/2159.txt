La prima vedere, ai putea spune că salariile din România au crescut anul acesta după trecerea tuturor contribuțiilor de la angajator la angajat. Însă diferențele salariale dintre regiuni și județe au rămas uriașe. Iată o hartă a salariilor, din România, realizată de revista Capital .
În România, salariul mediu brut în anul 2018 a urcat la 4.162 lei, realizându-se o creştere cu aproximativ 33% de la 3.256 lei în 2017. Numărul mediu de salariaţi din economie este de asemenea prevăzut să crească, dar cu procente mai mici decât salariul mediu.
Rata de creştere anuală a numărului de salariați se situează între 3,5% şi 4,3%, conform datelor CNP. Cei mai mulţi salariaţi se află în regiunea Bucureşti-Ilfov, cu un total de 1,13 milioane, pe locul secund fiind regiunea Nord-Vest cu 706.000, iar pe al treilea fiind regiunea Centru cu 661.000 salariaţi.
Conform datelor Inspecţiei Muncii, la finele lunii aprilie a.c., numărul salariaţilor cu normă întreagă de muncă care au salarii de peste 1.000 de euro net lunar (7.800 de lei brut) era, la sfârşitul lunii aprilie, de 217.402 persoane.
Diferențele salariale dintre regiuni și județe au rămas uriașe. Inclusiv în regiunea Bucureşti-Ilfov este o diferenţă semnificativă între salariul mediu net din Bucureşti (3.658 lei) şi Ilfov (2.853 lei), valoarea mare a câştigului net fiind susţinută de faptul că în Bucureşti sunt 984.300 salariaţi, iar în Ilfov doar 144.900.
La nivelul întregii ţări putem observa că nu mai există niciun judeţ cu salariu mediu net mai mic de 2.000 de lei. Cel mai mic salariu mediu net se regăseşte în judeţul Harghita, cu 2.019 lei, urmat de Brăila cu 2.022 lei, de Ialomiţa cu 2.047 lei, de Teleorman cu 2.048 lei, iar top cinci este completat de Covasna cu 2.065 lei. Diferenţele dintre acestea sunt ca şi inexistente, maximul fiind de 46 de lei.
La polul opus, cele mai mari salarii medii nete se regăsesc în Bucureşti cu 3.658 lei, urmat de judeţul Cluj cu 3.118 lei şi Timiş cu 2.992 lei. Pe locul următor găsim Ilfov cu 2.853 lei, urmat de Braşov cu 2.676 lei şi Sibiu cu 2.673 lei.
