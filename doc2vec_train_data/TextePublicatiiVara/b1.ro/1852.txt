Mitingul organizat de PSD în Piața Victoriei i-a indignat până și pe jurnaliștii Antena 3 . În timpul protestului, când Liviu Pleșoianu susținea un discurs în fața a peste 100.000 de oameni aduși de PSD -iști din toată țara, realizatoarea Antena 3 Sabina Iosub a susținut: ”Ăsta a înnebunit de tot...“. Microfonul îi era deschis, așa că remarca a putut fi auzită de telespectatorii postului.
”Chiar în aceste clipe, Kovesi, Iohannis, Coldea, Maior şi toţi securişii lor s-au închis într-o sufragerie. Haideţi să strigăm împreună: Doamna cucuvea, unde v-aţi ascunselea? Şi să mai strigăm, că mai avem: Esti sufrageristă şi nu mai rezistă“, a urlat Pleșoianu la oamenii prezenți în Piață.
Social-democratul a început să vorbească abia după ce și-a strâns foile împrăștiate de vânt... Discursul său a fost unul dintre cele mai radicale de la eveniment. Pe parcurs, el a tot încercat să comunice cu mulțimea, dar oamenii n-au fost tocmai interesați...
