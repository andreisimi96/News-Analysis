Ministrul Justiției Tudorel Toader reacționează după ce judecătorii de la Curtea Constituțională au decis miercuri că există un conflict constituţional între Executiv și Presedinție prin refuzul lui Klaus Iohannis de a o revoca pe Laura Codruța Kovesi din funcția de procuror-șef al DNA. 
Într-o postare pe pagina sa de Facebook, Toader susține că ”decizia CCR valorifică principiul constituţional potrivit căruia procurorii îşi desfăşoară activitatea sub autoritatea ministrului justiţiei”. 
”Preşedintele României nu are nici o abilitare legală pentru evaluarea competenţelor profesionale sau manageriale ale procurorilor de rang înalt, spre deosebire de ministrul justiţiei care are astfel de competenţe, stabilite atât la nivel constituţional cât şi la nivel infraconstituţional”, a scris Tudorel Toader. 
