Foto: Ivan Duque / captură Youtube Externe
Columbienii au votat duminică pentru un nou președinte, în cadrul unui demers care a divizat profund societatea.
Candidatul de dreapta, Ivan Duque , a câştigat primul tur al alegerilor prezidenţiale şi urmează să se confrunte cu rivalul său de stânga, Gustavo Petro , în turul al doilea, programat pentru 17 iunie.
Ivan Duque , susţinut de fostul preşedinte Alvaro Uribe (2002-2010), a obţinut 39,11% din voturi, urmat de fostul luptător de gherilă Gustavo Petro cu 25,10%. Centristul Sergio Fajardo s-a situat pe poziţia a treia cu 23,76%, arată rezultatele alegerilor, potrivit Agerpres.
Acest scrutin alegeri a fost primul de la semnarea, în 2016, a istoricului acord de pace cu Forţele Revoluţionare Armate din Columbia (FARC), puternica gherilă care a depus armele şi s-a transformat în partid politic.
Ivan Duque a promis să modifice termenii acordului de pace şi să judece foştii rebeli pentru crime de război.
Gustavo Petro , fost primar al capitalei Bogota, s-a angajat că va revizui politica economică convenţională a Columbiei şi va redistribui averea de la cei bogaţi la cei săraci.
