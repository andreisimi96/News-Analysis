Preşedintele american Donald Trump a avut numai cuvinte de laudă la adresa liderului de la Phenian, Kim Jong-Un, după întâlnirea istorică de marţi, de la Singapore .
Mai mult, preşedintele SUA a declarat, într-un interviu pentru ABC News, că dezarmarea nucleară a Coreei de Nord ar putea începe chiar de acum.
Întrebat dacă cei din Coreea de Nord vor fi obligaţi să renunţe la armele nucleare, Trump a declarat: „Da. Vor scăpa de ele. Chiar cred că vor face acest lucru. Am ajuns să îl cunosc (Kim Jong-Un, n.r.) într-o perioadă scurtă”.
„Este vorba de o dezarmare nucleară. Va avea loc o dezarmare totală şi va începe foarte curând, cred că va începe de acum”, a adăugat liderul de la Casa Albă, potrivit news.ro.
Întrebat de ce are încredere în Kim Jong-Un, Trump a răspuns că pe parcursul vieţii sale a descoperit că „persoanele în care ai cea mai puţină încredere se dovedesc a fi cele mai onorabile”.
