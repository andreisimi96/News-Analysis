Primarul ales dar nevalidat al Chişinăului, Andrei Năstase, a acuzat, în direct pentru B1TV, că justiţia din Republica Moldova este controlată de către oligarhul Vladimir Plahotniuc şi din acest motiv Judecătoria Chişinău nu a validat alegerile câştigate de acesta împotriva socialiştilor.
"Eram conştient că se poate produce orice atât timp cât justiţia moldovenească este la cheremul unui oligarh, sigur că orice decizie era de aşteptat. Pe parcursul zilei am avut mai multe semnale venite chiar din echipa lui Plahotniuc că aceste alegeri nu vor fi validate", a afirmat Andrei Năstase.
Năstase, un politician pro-european declarat, a afirmat că cetăţenii moldoveni sunt descumpăniţi de felul în care merg lucrurile în Republica Moldova şi chiar se gândesc să părăseasca ţara.
"Oamenii sunt derutaţi, sunt dezamăgiţi! Mulţi nu mai cred că în Republica Moldova se poate ajunge la democraţie, la bunăstare. Foarte mulţi sunt gata să plece peste hotare", a precizat acesta.
Decizia Judecătoria Chişinău nu este definitivă, iar Andrei Năstase a anunţat că a depus apel împotriva acesteia.
