Social-democrații susțin că președintele Klaus Iohannis trebuie să respecte decizia CCR privind revocarea lui Kovesi deoarece orice demnitar este obligat să facă asta într-un stat de drept. Pe de altă parte, ei înșiși nu respectă o serie de decizii ale Curții Constituționale. Întrebați despre acest dublu standard, aceștia se fac că nu înțeleg. 
În 2009, românii au decis în cadrul unui referendum că Parlamentul României trebuie să fie unicameral și să fie alcătuit din doar 300 de aleși. Decizia, însă, nu a fost nici acum pusă în aplicare. Întrebați despre asta, social-democraţi "nu cunosc subiectul", informează libertatea.ro. 
Un alt exemplu este cel al Ordonanţei care a permis traseismul aleşilor locali pe o perioadă limitată, adoptată de Guvern în 2014. La scurt timp, ea a fost declarată neconstituțională de către CCR , dar a fost respinsă în Parlament abia în 2017.
“Nimeni nu e mai presus de lege şi absolut toţi trebuie să respectăm legile într-un stat de drept. trebuie să respectăm hotărârile judecătoreşti şi definitive şi hotărârile Curţii Constituţionale. Şi dacă nu, există în lege, spune mai departe ce se întâmplă. Suspendarea, dacă vă referiţi la domnul preşedinte. O spune legea, nu o spunem noi. Dar eu nu cred că un preşedinte european, care susţine democraţia şi susţine un stat de drept, poate să încalce şi va încălca o hotărâre a Curţii. Indiscutabil, eu vă spun că domnul preşedinte Klaus Iohannis , aşa cum îl ştim noi, va aplica hotărârea CCR ”, a precizat social-democratul Niculae Bădălău, citat de libertatea.ro.
Întrebat despre referendumul din 2009, Bădălău a răspuns: “Nu cunosc subiectul în detaliu, dar cred că dacă el a fost publicat şi a fost o lege, trebuie pus în aplicare“.
“Aşa putem să dăm o lege mâine, o publicăm în Monitor, şi o aplicăm peste 5 ani”, a mai punctat social-democratul. Referendumul prin care românii au decis că vor un Parlament de 300 de aleși nu a produs efecte nici acum, deși a avut loc în 2009...
Nici despre ordonanța din 2014 nu-şi aminteşte Niculae Bădălău, deşi era senator şi la momentul respectiv şi a votat pentru respingerea legii.
