Oficiul European de Luptă Antifraudă ( OLAF ) a plasat România pe primul loc în UE în ceea ce privește investigațiile încheiate  pe anul 2017.  
Instituția face referire inclusiv la cazul Tel-Drum, în care Direcția Națională Anticorupție a declanșat urmărirea penală față de liderul PSD , Liviu Dragnea, fost președinte al Consiliului Județean Teleorman, scrie hotnewes.ro.
„Frauda care implică fonduri structurale a rămas în centrul activității OLAF de investigare în 2017. Deși scopul fraudei în sine nu sa schimbat, anchetatorii au observat noi modalități prin care fraudatorii încearcă să trișeze sistemul, eludând regulile Uniunii Europene. Una dintre principalele caracteristici comune ale cazurilor OLAF încheiate în 2017 a fost coluziunea dintre câștigătorul unei oferte și un consultant sau un beneficiar al finanțării”, scrie OLAF în bilanțul său pe anul 2018, la capitolul ”Corupție, conflict de interese și manipularea procedurilor de achiziții publice”.
În ceea ce privește figurile politice implicate în conflicte de interese atunci când vine vorba despre proiectele de achiziții publice mari, anchetatori europeni dau ca exemplu investigațiile OLAF în dosarul Tel Drum.
„Investigațiile OLAF au arătat că reprezentanții unei autorități județene, beneficiarul, au colaborat cu reprezentanți ai societății care a elaborat specificațiile tehnice pentru drum, pentru a stabili criterii restrictive în documentația de licitație care ar fi în beneficiul unui anumit operator economic.
Această companie a câștigat contractul, în timp ce ceilalți ofertanți au fost descalificați în faza de evaluare inițială. Cele două organizații aflate în coluziune (conflict de interese - n.r.)  au falsificat un număr mare de documente, inclusiv proiectul tehnic și memorandumul pentru construcția drumurilor, precum și verificările structurii. Aceste documente falsificate nu au fost utilizate numai de autoritate în procedura de licitație referitoare la lucrări, dar au fost, de asemenea, prezentate mai târziu pentru a susține o cerere de rambursare din partea autorității de management (AM POR, din subordinea Ministerului dezvoltării - n.r.), ducând la acordarea necuvenită a fondurilor UE .
OLAF a calculat că prejudiciul financiar cauzat bugetului Uniunii Europene de aceste cazuri  este de aproximativ 21 milioane de euro, reprezentând valoarea totală a finanțării UE plătită de Autoritatea de Management. În consecință, OLAF a recomandat recuperarea integrală de către Direcția Generală Politică Regională a Comisiei Europene și a emis recomandări juridice către Direcția Națională Anticorupție (DNA) pentru inițierea acțiunilor judiciare.
DNA a răspuns la recomandările OLAF prin deschiderea unei anchete penale. În noiembrie 2017, DNA a adus acuzații împotriva unor oficiali de rang înalt din România pentru fraudarea fondurilor UE , pentru crearea unui grup infracțional organizat și pentru abuz de poziții oficiale în folos personal. Pentru a asigura recuperarea fondurilor la bugetul UE , procurorii DNA au confiscat activele și au înghețat conturile bancare ale persoanelor în cauză. Comisia Europeană a solicitat României să efectueze corecțiile necesare pentru ca bugetul UE să nu fie afectat. România a acceptat solicitarea Comisiei de a aplica aceste corecții”, se precizează în raportul instituției.
