După ce Petre Daea s-a făcut remarcat prin odele aduse oilor şi dragostea pentru agricultură din discursul public, a venit rândul unui alt ministru PSD , Ioan Deneş, să se facă remarcat prin discursuri pline de patos privind pădurile ţării.
"(...) din cele mai vechi timpuri, omul a trebuit să înveţe să trăiască în armonie cu natura şi, în special, cu pădurea. Codrul i-a fost casă, codrul i-a asigurat lemnul de foc şi lemnul pentru confecţionarea obiectelor necesare muncii, transportului şi traiului, codrul i-a oferit sursele de hrană şi straie din blana sălbăticiunilor lui, codrul l-a ascuns de cotropitori şi de poterele exploatatorilor. Noi, românii, am personificat Codrul, l-am făcut frate şi tovarăş, sfetnic şi protector, iubit şi tăinuitor. Totodată, am făcut sintagme prin care le-am atribuit oamenilor însuşiri ale copacilor: înalt şi drept ca bradul, falnic ca un stejar, mlădios ca salcia, înmiresmat ca un tei în floare. De asemenea, folclorul românesc are mii de cântece, doine, zicători şi proverbe care fac referire la codru, la pădure, la copaci, la trilurile păsărilor, la momentele de tihnă şi, de ce nu, la momentele de dragoste curată sau vinovată petrecute sub mantia pădurii (...) Mi-aş dori ca şi biroul meu să fie adâncul pădurii, să nu mai aud 'trilul' telefoanelor, ci cântul păsărilor", a spus ministrul, citat într-un comunicat de presă trimis Agerpres de Ministerul Apelor şi Pădurilor.
Aceste declaraţii au fost făcute de ministru la un eveniment ce a avut loc în Vâlcea cu ocazia Zilei Silvicultorului.
