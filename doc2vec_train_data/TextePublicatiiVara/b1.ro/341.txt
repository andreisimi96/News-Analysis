Vicepremierul Viorel Ştefan a anunţat marţi seară că va fi adoptat săptămâna viitoare în Guvern un act normativ prin care se vor acorda credite preferenţiale, cu dobândă zero, persoanelor care vor să investească în dezvoltare personală acoperind cheltuieli cu educația, sănătatea sau cultura.
Beneficiari pot fi tinerii între 16 și 26 de ani, dacă sunt în sistemul de învățământ sau urmează cursuri de specializare, autorizate de Ministerul Educației Naționale, sau persoanele între 26 și 55 de ani, dacă sunt în sistemul de învățământ sau urmează cursuri de reconversie profesională.
"Valoarea creditului, în cazul tinerilor între 16 și 26 de ani, poate avea o valoare inițială de 40.000 lei, care poate fi existinsă cu încă 20.000 lei dacă persoana este angajată sau se angajează în perioada derulării programului. În cazul persoanelor între 26 și 55 de ani, valoarea creditului e puțin mai mică, de 35.000 lei, dar se poate extinde cu 20.000 lei dacă este angajat sau dobândește acest statut pe perioada derulării programului", a anunţat Viorel Ștefan într-o conferinţă de presă.
El a precizat că dobânda este zero din perspectiva beneficiarului. 
"Practic toate dobânzile și comisioane bancare sunt suportate de stat prin bugetul Comisiei Naționale pentru Strategie și Prognoză, cu condiția plății la scadență a ratelor creditului. Durata creditului este de 10 ani, iar aici este inclusă și perioada de grație care va fi cel puțin egală cu durata studiilor, dar nu mai mult de 5 ani. Scopul perioadei de grație este de a permite beneficiarului să finalizeze studiile, iar după ce se angajează să poată începe rambursarea creditului", a precizat vicepremierul. 
Valoarea creditelor poate fi de 40.000 de lei, plus 20.000 de lei dacă beneficiarul este angajat sau se angajează în perioada derulării programului. Finanțatorul va acorda o perioadă de grație egală cu durata studiilor, dar nu mai mult de 5 ani. Se decontează toate cheltuielile eligibile realizate pentru beneficiarul creditului sau pentru membrii familiei acestuia.
Viorel Ștefan a subliniat că programul se adresează unui număr de 8 milioane de cetățeni din România și își propune să oprească exodul tinerilor.
