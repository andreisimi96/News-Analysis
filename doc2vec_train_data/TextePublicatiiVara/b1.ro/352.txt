Două maşini au luat foc, marți seară, în centrul Piteştiului, un bărbat suferind arsuri la mâini şi la picioare.
La faţa locului au sosit o autospecială cu apă şi spumă a pompierilor şi un echipaj SMURD.
Incendiul a izbucnit atunci când proprietarul unei mașini care nu mai mergea a încercat să o repornească folosind curent de la altă maşină.
„Se pare că a vrut să schimbe pompa de benzină şi a atins cu firele electrice, iar de acolo s-a generat incendiul”, a declarat purtătorul de cuvânt ISU Argeş, Mădălina Epure.
Bărbatul rănit a fost transportat de urgenţă la Spitalul Judeţean Argeş din Piteşti, scrie Adevărul.ro.
