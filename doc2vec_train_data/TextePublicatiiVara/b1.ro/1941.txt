Foto: Inquam Photos / George Calin Politică
Ministrul de Externe, Teodor Meleşcanu, a vorbit, luni, despre noul ambasador al SUA la Bucureşti.
Meleşcanu a afirmat că Hans Klemm , actualul reprezentant diplomatic al Americii, va fi înlocuit de o persoană care cunoaşte limba română, precizând că nu poate dezvălui numele acestuia până nu va primi agrementul. 
"Aşteptăm să vedem dacă i se oferă agrementul şi după aceea vă pot spune şi numele. În orice caz e o persoană care cunoaşte limba română", a spus Meleşcanu, întrebat în legătură cu înlocuirea ambasadorului SUA , potrivit Agerpres.
Ministrul de externe a adăugat că nu-l cunoaşte personal pe noul ambasador, ci din CV, menţionând că acesta a avut legături cu România. 
Meleşcanu a evitat, totuşi, să vorbească critic la adresa ambasadorului Klemm.
"Nu pot eu să fac evaluări la adresa ambasadorului Klemm pentru că nu cunosc decât o parte mică a activităţii sale, respectiv discuţiile instituţionale pe care le-am avut la Ministerul Afacerilor Externe şi, din acest punct de vedere, vă asigur că au fost întotdeauna cordiale, chiar dacă nu am fost de acord cu toate problemele. În rest, evaluarea nu-mi aparţine mie, aparţine Departamentului de Stat", a mai spus Meleşcanu. 
"Dânsul nu a avut intervenţii în ceea ce priveşte deciziile politice. A exprimat puncte de vedere. România este o ţară democratică unde toată lumea se poate exprima", a precizat ministrul. 
