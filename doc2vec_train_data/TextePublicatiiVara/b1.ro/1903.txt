Lovitură pentru Gianluigi Buffon , care la 40 de ani va semna un contract cu milionarii de la Paris Saint Germain, la scurt timp după ce s-a despărţit de Juventus Torino.
Portarul italian a fost suspendat trei meciuri de UEFA , în urma scandalului făcut la finalul meciului cu Real Madrid, de pe Bernabeu, când a spus că arbitrul Michael Oliver "are un coş de gunoi în loc de inimă".
Buffon a jucat în ultimii 17 ani la Juventus şi s-a despărţit de bianconeri după 656 de meciuri disputate în tricoul campioanei din ultimii 7 ani din Serie A.
"Până acum două săptămâni, eram convins că mă voi retrage, deja mă simţeam un fost jucător care trebuie să înfrunte luni dificile de 'doliu'. Dar acum au venit propuneri foarte interesante, atât pentru a continua pe teren, cât şi în afara lui", a explicat Buffon, în cadrul unei conferinţe de presă, potrivit digisport.ro.
Gianluigi Buffon a lăsat să se înţeleagă că va căuta un contract şi cu o echipă dintr-un campionat puternic.
"Este vorba de nişte provocări care mă stimulează şi pe care le voi analiza fără să mă las purtat de entuziasmul momentului. Cu siguranţă, nu aş vrea să-mi închei cariera într-un campionat de nivel scăzut, sunt un animal al competiţiei, nu pot trăi altfel. Dacă voi decide să continui, o voi face doar pentru obiective importante", a mai precizat "Gigi".
