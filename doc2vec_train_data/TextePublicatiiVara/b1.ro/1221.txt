Înalta Curte de Casaţie şi Justiţie a decis condamnarea Elenei Udrea la 6 ani de închisoare în dosarul Gala Bute în care aceasta a fost judecată pentru luare de mită şi abuz în serviciu. Sentinţa este definitivă. 
Fostul preşedinte al Federaţiei Române de Box, Rudel Obreja , a fost condamnat la 5 ani de închisoare cu executare. Acesta a declarat că decizia instanței i se pare ”o mare mârșăvie”, dar o acceptă pentru că așa trebuie. 
”Am primit cu demnitate decizia, asta e situația... E o decizie cu care nu sunt de acord, e o mare  mârșăvie, dar trebuie să respect această decizie. Suntem într-o țară în care trebuie să respectăm legile și dacă asta e decizia oamenilor ăstora, eu o respect, că așa trebuie să fac. 
Eu am plecat din țară, dar m-am întors, că aici am familia, copiii, aici e țara mea, am făcut multe pentru țara asta și o să mai fac. Sunt un luptător, un om model, o să lupt în continuare. Nu va fi un final aici, o să lupt până la ultima suflare. Cred în Dumnezeu! Dumnezeu nu face rău, alții fac rău”, a declarat Obreja. 
Rudel Obreja a plecat deja spre cea mai apropiată secție de poliție pentru a se preda.
