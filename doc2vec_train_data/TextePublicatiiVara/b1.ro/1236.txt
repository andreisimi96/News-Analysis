Aproximativ 75.000 de angajați și-ar putea pierde locurile de muncă în industria auto germană până în 2030 dacă se vor îndeplini previziunile care arată că atunci, în parcul auto german mașinile electrice vor reprezenta 25%, iar cele hibride, 15%, arată un studiu al Institutului Frauenhofer , citat de AFP.
În Germania 210.000 de angajați lucrează în producția de motoare și cutii de viteză, iar estimările sunt că 100.000 de locuri se vor pierde datorită avansului mașinilor electrice și 25.000 vor fi nou create.
Studiul ia în calcul scenariul în care peste 12 ani parcul auto german va conține 25% mașini electrice și 15% hibride, mult față de situația de acum când aceste mașini reprezintă 1-2% din total, scrie hotnews.ro.
În Germania 800.000 de oameni lucrează în sectorul auto, dar studiul se referă la fabricația de motoare. Cum motoarele pentru mașinile electrice sunt mult mai puțin complexe și au număr mic de piese, pentru fabricarea lor este nevoie de mult mai puțini oameni.
