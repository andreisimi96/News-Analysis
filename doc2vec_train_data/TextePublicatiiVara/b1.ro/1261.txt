Presate de cheltuielile tot mai mari cu salariile şi pensiile, autorităţile sunt într-o căutare disperată de bani în plus la buget. Astfel, Fisc ul se pregătește ca, din toamnă, să înceapă recuperarea datoriilor vechi chiar și de cinci ani. 
Cei care nu le vor achita vor putea fi executaţi silit chiar şi pentru 40 de lei, de pildă, informează stirileprotv.ro . Aşa vrea statul să adune cât mai mult dintr-o datorie uriaşă de 15 miliarde de lei, potrivit estimărilor făcute de ministrul Finanţelor.
Datornicii vor primi înştiinţări de plată, prin poştă sau online, în cazul în care au cont pe site-ul instituției. Cei care vor primi notificări de la ANAF prin poştă vor avea la dispoziţie 60 de zile să-şi achite datoria, în caz contrar, statul va începe să calculeze penalităţi, iar restanţierii cu penalităţi mai mari de 40 de lei vor putea fi executaţi silit. Sunt în vizor persoanele care au obţinut venituri din profesii liberale, drepturi de autor, chirii sau arende.
Statul se grăbeşte să încaseze acum ce nu a reuşit în ultimii ani. Datoriile mai vechi de cinci ani se vor prescrie dacă nu sunt comunicate, iar statul ar putea rămâne cu pagubă.
Pe listele datornicilor la ANAF au apărut persoane publice, precum oameni de afaceri şi politicieni cu datorii în creştere an de an. Ministrul Finanțelor, însă, nu are un răspuns în privinţa felului în care vor fi recuperaţi banii în cazul lor.
