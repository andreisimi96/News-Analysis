Președintele PNL, Ludovic Orban, iese la atac după declarațiile halucinante ale președintelui Senatului, Călin Popescu Tăriceanu, referitoare la susținerea de către Comisia Europeană a unor instituții românești care ar fi comis abuzuri.
"Este o declarație fără precedent, un atac împotriva instituțiilor europene care nu are la baza niciun fundament. Atitudinea din ce în ce mai anti-europeană a liderilor actualei coaliții s-a văzut în ultimul an de zile. Se comportă ca niște stăpâni de sclavi pe plantatie, care nu acceptă că, din cauza apartenenței României la UE, există reguli, proceduri standarde, obligații pe care le avem și trebuie să le respectăm și care  sunt fundamentele UE. Unul dintre aceste fundamente este o justiție independentă, o putere judecătorească loială, care să acționeze fără presiuni politice. Singurul lucru pe care și-l doresc domnul Dragnea și Tăriceanu este să nu mai îndrăznească să-i deranjeze nimeni , să-i tragă la răspundere pentru ilegalitățile pe care le-au comis, iar pentru a își atinge acest obiectiv își doresc controlul deplin asupra justiției. Semnalele din ultima vreme sunt din ce în ce mai clare, au ajuns liderii actualei majorități să amenințe judecători, procurori", a spus Ludovic Orban la Digi24.
