Organizațiile PSD din țară organizează mitingul de susținere a Guvernului Vioricăi Dăncilă, liderii partidului fiind pregătiți să aducă oameni la București sau să organizeze manifestații în orașele lor.
Preşedintele PSD Vaslui, Dumitru Buzatu , a anunțat că va mobiliza aproximativ trei mii de persoane pentru mitingul de la Bucureşti, informează Hotnews.
Astfel, Dumitru Buzatu a susținut că preşedintele Klaus Iohannis , dar şi liderii Pro România şi PNL, Victor Ponta şi Ludovic Orban vor să răstoarne Guvernul.
„Există o acţiune concertată a preşedintelui Iohannis, a lui Victor Ponta şi a lui Ludovic Orban care vizează subminarea majorităţii parlamentare şi răsturnarea Guvernului. Acesta este motivul pentru care PSD a decis organizarea unui miting la Bucureşti, deoarece agenda celor menţionaţi nu coincide deloc cu cea a populaţiei şi să vedem cum va răspunde populaţia. Vom vedea cu ocazia mitingului dacă o mare parte a populaţiei va răspunde chemării noastre. Foarte mulţi susţinători ai noştri sunt dispuşi să meargă pe cont propriu, într-un cadru organizat, la Bucureşti, şi după estimările noastre putem trimite de la Vaslui 2.000-3.000 de persoane la miting, cu autocare, maşini persoanale, microbuze”, a transmis Buzatu.
 De asemenea, președintele filialei PSD din Maramureș, Gabriel Zetea, afirmă că este nevoie de un miting de susținere a Vioricăi Dăncilă la București, deoarece membrii partidului nu pot fi de acord cu atacurile preşedintelui Iohannis şi opoziţiei la adresa premierului.
Așadar, propune şi un miting local, la Baia Mare.
„Este nevoie de un miting de susţinere a premierului Viorica Dăncilă deoarece PSD nu poate accepta atacurile concertate ale opoziţiei şi ale preşedintelui Iohannis, mai ales că măsurile luate de Guvern sunt în beneficiul populaţiei. Data de 9 iunie pentru un miting la Bucureşti nu este o dată finală, dar este cea mai potrivită pentru organizaţiile judeţene. Urmează să discutăm cum se va organiza deplasarea la Bucureşti, în condiţiile în care noi, la Maramureş, suntem destul de departe, şi de aceea noi propunem şi organizarea unui miting local la Baia Mare, în aceeaşi zi. Sunt judeţe mai apropiate care vor putea trimite mai mulţi oameni”, a declarat Zetea. 
Liderul PSD Cluj, deputatul Horia Nasra, acuză acţiunile PNL și consideră că scopul acestora este stârpirea Executivului prin metode care nu sunt democratice.
 „În ultimele luni am discutat despre oportunitatea organizării unui mitig prin care membrii şi susţinătorii PSD să îşi arate sprijinul pentru guvernare. Va fi un eveniment normal la care vor participa foarte mulţi membri de partid, dar şi români care doresc să sprijine acest Guvern. Cel mai probabil va avea loc în Bucureşti şi aşteptăm decizia conducerii PSD . Un astfel de miting îşi găseşte justificare ţinând cont de acţiunile nedemocratice ale liderului PNL şi de încălcarea gravă a Constituţiei de către preşedintele Iohannis. Singurul scop al PNL este de a dărâma Guvernul Dăncilă prin metode care nu sunt electorale şi democratice”, a spus Nasra.
În același timp, șeful PSD Iaşi, Maricel Popa, a declarat că va participa la mitingul programat în iunie 2018.
Maricel Popa a precizat că „în primul rând, este vorba despre un miting pentru susținerea familiei tradiționale”.
PSD urmează să anunțe marți data mitingului de susținere a premierului Viorica Dăncilă , însă cel mai probabil acesta va avea loc în data de 9 iunie, cum au cerut mai mulți lideri.
