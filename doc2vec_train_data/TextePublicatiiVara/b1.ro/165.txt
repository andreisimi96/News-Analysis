Jucătoarea britanică de tenis Johanna Konta a făcut o criză de nervi în faţa jurnaliştilor, după ce a fost eliminată încă din primul tur de la ediţia din acest an a turneului de la Roland Garros .
Konta a fost învinsă de Yulia Putintseva (Kazahstan, 93 WTA), cu scorul de 6-4, 6-3, iar la conferinţa de presă după meci a izbucnit la adresa ziariştilor britanici, pe care i-a acuzat că au pus presiune suplimentară pe ea.
"De câțiva ani, de când vin la Roland Garros , ați scris numai rahaturi despre mine! Corect? Numai rahaturi! De câțiva ani îmi spuneți că am fost praf la Roland Garros . Asta se întâmplă de câțiva ani!
Cum poți să digeri așa ceva? Începi să te gândești și să spui 'Știți ce? Vreau să le arăt acestor nenorociți că nu au dreptate!' Nu-mi faceți deloc viața ușoară! Nu cred că ajută pe nimeni când i se spune: 'Oh, nu s-a descurcat bine aici înainte'", a afirmat Konta, potrivit hotnews.ro.
Johanna Konta (cap de serie numărul 22) a suferit, duminică, a patra eliminare la rând în primul tur de la Roland Garros . 
Jucătoarea britanică are parte de un sezon dezamăgitor, cel mai bun rezultat fiind sferturile de finală de la Brisbane, primul turneu la care a participat în acest an. 
