Înfrângerile din precedente trei finale de Grand Slam jucate în carieră îi dau emoţii Simonei Halep înainte de meciul de sâmbătă cu Sloane Stephens din ultimul act de la Roland Garros.
Întrebata dacă a învăţat ceva din acestea, sportiva a evitat diplomatic să dea un răspuns.
"Putem să schimbăm subiectul, să vorbim despre vreme, e atât de frumos afară (râzând). Dacă voi câştiga sâmbătă, vă voi spune", a răspuns ea, potrivit lequipe.fr.
În schimb, Halep a subliniat că victoria din semifinale o va ajuta mult la capitolul mental.
"Chiar dacă am câştigat primul set cu 6-1, tot meciul a fost la un foarte bun nivel, ea nu a renunţat niciodată, s-a bătut pentru fiecare punct. Ştiam că ea poate începe puternic, aşa că am încercat să pun destulă agresivitate din start. Am reuşit să o ţin în spatele liniei, pentru a-mi deschide terenul. A fost cel mai bun meci al meu aici, am impresia că joc din ce în ce mai bine la fiecare partidă, de la începutul celor două săptămâni. Asta mă face fericită. (n.r. - Ghemul de la 4-4) a fost cel mai important al meciului. Faptul că l-am obţinut m-a făcut să-l câştig pe următorul uşor. În final, totul a fost psihic. Nu am renunţat nicio clipă. Am comis câteva duble greşeli, ceea ce m-a enervat un pic, dar am reuşit să rămân concentrată pentru a închide pe serviciul ei", a precizat ea.
Românca a mai subliniat că nu va schimba nimic pentru finala cu Sloane Stephens din felul în care a abordat meciurile până acum.
"Am mai multă experienţă, mă simt mai calmă... Sâmbătă, nu vreau să schimb nimic, o să-mi păstrez rutina. Am două zile să respir, să mă relaxez şi vom vedea ce se va întâmpla în finală. Dar voi lupta pentru fiecare minge", a declarat Halep.
Finala de la Roland Garros are loc sâmbătă de la ora 15.
