Ambasada Rusiei la Bucureşti reacţionează după ce ambasadorul Valery Kuzmin a rămas fără portofel când se plimba în Piaţa Mare din Sibiu .
Misiunea diplomatică precizează că, în urma furtului, a solicitat asistenţa poliţiei din oraş, dar şi a ministerului român de Externe.
"Ambasada confirmă informaţia despre faptul că domnului ambasador i-a fost furat portofelul la Sibiu . În legătură cu acest fapt, ambasada a solicitat asistenţa poliţiei municipiului Sibiu şi apoi a Ministerului Afacerilor Externe al României", arată Ambasada Rusiei , într-un mesaj transmis luni, potrivit Agerpres. 
De asemenea, ambasada "exprimă satisfacţie faţă de gradul de cooperare". 
Hoţii i-au furat ambasadorului Rusiei și banii şi cardul diplomatic (Detalii AICI ).
Inspectoratul Judeţean de Poliţie Sibiu a informat că la sfârşitul săptămânii trecute, în perioada 8-10 iunie, în oraş au fost semnalate 5 furturi de obiecte personale - telefoane şi portofele, fiind desfăşurate activităţi de identificare a autorilor. 
