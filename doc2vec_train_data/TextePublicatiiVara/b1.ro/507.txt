Ministrul Justiției, tudorel Toader, a declarat joi dimineață, referindu-se la hotărârea pronunțată miercuri de magistrații de la Curta Constituțională în cazul Laurei Codruța Kovesi, că nu există decizie a CCR care să nu fie respectată. 
”Nu există decizie a Curţii Constituţionale care să nu producă efecte juridice sau care să nu fie respectată de orice persoană fizică sau autoritate”, a declarat Toader, la sosirea la CSM. 
Ministrul a mai spus că va rămâne ”în rezervă” până la publicarea deciziei CCR în Monitorul Oficial.
”Noi avem doar comunicatul. Aşteptăm considerentele, în momentul publicării deciziei în Monitorul Oficial, şi atunci sigur că putem să facem mai multe aprecieri.
Dar în momentul acesta, în limitele comunicatului, cred că este bine să rămânem în rezervă, iar fiecare să-şi îndeplinească obligaţiile pe care le are”, a declarat Toader.
Judecătorii de la CCR au admis miercuri sesizarea Guvernului cu privire la existența unui conflict juridic de natură constituțională între Guvern și președintele României, după refuzul lui Klaus Iohannis de a o revoca din funcție pe Laura Codruța Kovesi. 
Potrivit unui comunicat de presă al CCR , pentru ca acest conflict să fie soluționat, șeful statului urmează să emită decretul de revocare din funcţie a procurorului-şef al DNA. 
