Se împlinesc 28 de ani la cea mai sângeroasă mineriadă. Între timp s-au făcut prea puţine lucruri pentru a îi răzbuna pe cei morţi, răniţi sau arestaţi ilegal. Deşi au trecut aproape trei decenii de atunci, procesul bate pasul pe loc. Au fost 14 persoane învinuite în acest dosar, însă până acum, nimeni nu a fost găsit vinovat pentru crimele din iunie 1990.
Una din victimele acelor zile s-a aflat miercuri seară în cadrul emisiunii ”Dosar de politician”. petre Muraru a făcut mărturii cutremurătoare despre tragedia prin care a trecut în iunie 1990. 
”La mine a fost o tragedie. (...) Când am văzut la televizor ce se întâmpla, m-am îmbrăcat și m-am dus acolo, seara pe 13. Am stat acolo, am văzut ce s-a întâmplat, armată, bătăi, fugeau unii după alții. Am venit spre centru, cred că pe la 11 seara, și se auzeau focuri de armă dinspre Romană. Am plecat acasă. Dimineața, pe 14, am dus copiii la școală și am auzit că au venit minerii. (...) Am ajuns în față la Inter, la ieșire din pasaj. Acolo băteau un om în vârstă și i-am întrebat «măi fraților, ce aveți de dați în el?». Nu am apucat să termin aceste cuvinte, am auzit în stânga mea niște înjurături, când m-am întors, era unul cu o barbă roșie mai mare și unul cu o barbă neagră, mai solizi. Ăștia au dat primii în mine, se vedea pe ei că erau mineri. Mi-au rămas întipărite figurile lor toată viața, iau medicamente, am coșmaruri din cauza lor. Au început să mă lovească. Am ridicat mâna dreaptă. Aveau niște furtunuri cu inserție de cupru, cu alea m-au lovit. Am ajuns în comă la urgență. M-am trezit la urgență”, a povestit Petre Muraru. 
Mărturia completă a acestuia poate fi urmărită în videoclipul de mai jos. 
Citeşte mai multe despre:   Mineriada
