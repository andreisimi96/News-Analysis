Mai mulți angajați ai Spitalului Județean de Urgență din Pitești protestează din cauza nemulțumirilor vizând scăderile salariale.
Astfel, personalul medical a purtat discuții cu directorul medical Adrian Stoiculescu și au transmis că reducerile veniturilor lunare au ajuns până la 1.500  de lei, informează Hotnews.
Stoiculescu a transmis că toate întrebările protestatarilor și interpretările incorecte ale prevederilor legale trebuie trimise la Consiliul Judeţean.
Inițial, directorul medical a susținut că este nevoie să meargă „delegaţie la minister cu toţii, cu sindicatul, cu un grup de fete” pentru a adresa toate întrebările pe care angajații le au și să le adreseze, însă când i-a fost amintit de faptul că ministrul Sănătăţii a spus că rezolvarea problemelor de acest gen este în responsabilitatea autorităţilor locale, Adrian Stoiculescu a răspuns: „Atunci mergem la Consiliul Judeţean, dar tot aşa, eu aşa văd, trebuie să scriem toate întrebările pe care le avem pe o listă (...), pentru că din ele unele nu sunt corecte şi sunt interpretate greşit".
Consiliul Județean Argeș ocupă funcția de ordonator principal şi ierarhic superior de credite, pentru Spitalul Județean Piteşti.
