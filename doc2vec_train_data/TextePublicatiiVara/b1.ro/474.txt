Ministrul Justiţiei, Tudorel Toader, a declarat că decizia Curţii Constituţionale reprezintă o revenire spre normalitate sau ca un început de revenire la normalitate.
Mai mult, acesta afirmă că decizia ”valorifică principiul Constituţiei care dă autoritate ministrului Justiţiei, în raport cu activitatea procurorilor, cu cea administrativă, nu cu cea de realizare a urmăririi penale”.
„Am aşteptat decizia cu preocupare, dar profesional vorbind, am primit-o ca pe o revenire sau ca un început de revenire spre normalitate. Cineva spunea că fraza din Constituţie - procurori îşi desfăşoară activitatea sub ministrul Justiţiei nu are nicio reflectare în activitatea judiciară. Nu a scris un text de dragul de a scrie. Ce face decizia de azi? Valorifică principiul Constituţiei care dă autoritate ministrului Justiţiei, în raport cu activitatea procurorilor, cu cea administrativă, nu cu cea de realizare a urmăririi penale (...) Ministrul Justiţiei este singurul ministru la care Constituţia face referire în mod explicit. Ministrul Justiţiei nu face parte doar din executiv, ministrul Justiţiei face parte de drept din CSM, ceea ce înseamnă că e parte a Executivului, dar face parte din CSM, garant al independenţei justiţiei”, a declarat Tudorel Toader, la Antena3.
Vă reamintim că CCR a decis că există un conflict instituţional, după ce Guvernul a sesizat un posibil conflict între Executiv şi Preşedinţie, ca urmare a faptului că preşedintele Klaus Iohannis a refuzat să o revoce pe Laura Codruţa Kovesi, procuror şef al DNA.
