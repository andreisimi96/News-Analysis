Victor Ponta continuă valul de atacuri la adresa lui Liviu Dragnea . Într-o conferință de presă pe care a susținut-o marți, la Satu Mare, liderul Pro România, a declarat că președintele PSD a ajuns să fie mai apropiat de premierul Ungariei Viktor Orban decât este UDMR . 
”Domnul Dragnea e mai apropiat de Viktor Orban decât e UDMR . Asta nu s-a mai întâlnit în ultimii 28 de ani. Domnul Dragnea se sună, se vizitează, se inspiră. Și dacă Viktor Orban vrea să facă Ungaria mare, domnul Dragnea vrea să facă din România Ungaria mică”, a spus Victor Ponta . 
De asemenea, fostul premier a susținut că Liviu Dragnea folosește în scop personal Guvernul, Parlamentul și PSD pentru a încerca să se apere de problemele din justiție. 
”Nu sunt de acord cu modul iresponsabil în care se conduce acum Guvernul, PSD și Parlamentul. Toate au fost capturate și folosite în scop personal de Liviu Dragnea pentru a avea putere și pentru a se apăra de probleme pe care le are în justiție. (...) Revoluția fiscală de anul trecut a fost o catastrofă. (...) Nu sunt de acord cu faptul că ne împrumutăm și cheltuim bani pe care nu îi avem pentru lucruri de care nu avem nevoie. Mi se pare că urmăm calea Greciei, așa se intră în criză. 
Mai ales, și asta mă supără cel mai tare, sunt convins, că dacă ai ocazia să faci un Guvern, selectezi elitele din domeniu, oameni cu studii care să vorbească limba engleză. Anul viitor, când vom avea președintia Consiliului Uniunii Europene, la consiliile informale nu exista traducător. Vă dați seama cum va conduce Viorica Dăncilă reuniunile? Sau domnul Daea?”, a mai spus Victor Ponta . 
