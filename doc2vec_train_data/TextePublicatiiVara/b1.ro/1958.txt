Ministrul Afacerilor Externe, Teodor Meleşcanu, a vorbit luni despre eventuala mutare a Ambasadei ţării noastre de la Tel Aviv la Ierusalim .
El a afirmat că evaluarea Ministerului Afacerilor Externe (MAE) privind o asemenea mutare va fi finalizată în termen de două săptămâni şi că materialul va fi prezentat decidenţilor politici pentru o hotărâre.
Ministrul a recunoascut că, în această chestiune, ultimul cuvânt îl are preşedintele Klaus Iohannis . 
"Lucrăm la evaluarea pe probleme economice. Această evaluare va fi gata probabil în vreo două săptămâni", a spus Meleşcanu, potrivit Agerpres. 
Întrebat dacă în acest moment mutarea ambasadei are mai multe avantaje sau dezavantaje, Meleşcanu a răspuns: "Sunt avantaje şi dezavantaje. Totul este să le cântărim şi acest lucru se va face la nivel politic". 
Meleşcanu a precizat că nu a mai avut vreo discuţie cu premierul Viorica Dăncilă şi nici cu Administraţia Prezidenţială pe această temă. 
"Intenţionăm să facem analiza şi să propunem nişte alternative. (...) Voi prezenta în scris pentru toţi decidenţii politici care contribuie la adoptarea politicii externe: preşedintele, preşedinţii celor două Camere şi prim-ministrul", a mai spus ministrul. 
"Evaluarea este, din punctul nostru de vedere, un material care să prezinte decidenţilor politici situaţia care este, dar decizia va fi o decizie politică. (...) În mod normal va trebui să fie o decizie adoptată de toţi decidenţii politici", a susţinut Meleşcanu, precizând că este nevoie de un consens. 
Întrebat dacă preşedintele are ultimul cuvânt, Meleşcanu a răspuns: "Da, are ultimul cuvânt". 
"Din punctul meu de vedere nu am în perspectivă ideea de a avea opinii diferite (între preşedinte şi Guvern - n.r.). Pe probleme de politică externă este nevoie foarte mare de a avea consens politic, indiferent de culorile reprezentate în Parlament, de preşedinte, de premier. Deci obiectivul nostru este să dăm soluţii care să fie acceptate de toţi decidenţii politici", a completat Meleşcanu. 
Ministrul Afacerilor externe a precizat că memorandumul privind mutarea ambasadei poate fi desecretizat dacă există un consens la nivelul Guvernului în acest sens. 
Întrebat dacă Liviu Dragnea i-a cerut să desecretizeze memorandumul, Meleşcanu a răspuns: "Nu, mie nu mi-a cerut nimeni nimic". 
