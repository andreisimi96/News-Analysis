În contextul întâlnirii istorice între preşedintele Statelor Unite ale Americii, Donald Trump, şi liderul Coreei de Nord, Kim Jong-un, Silviu Petcu Grecu, specialist în psihologie politică al Universităţii „Alexandru Ioan Cuza” Iaşi a realizat şi analizat profilurile psihologice ale celor doi lideri.
Donald Trump este predominant narcisist, în timp ce Kim Jong-un este sadic. Liderul de la Casa Albă arată o lipsă de empatie față de oamenii din jurul său. Kim Jong-un vrea să fie mereu în centrul atenției și dă dovadă și de o extraordinară capacitate de a se adapta la situații noi.
”Din punct de vedere al personalității, trăsătura dominantă a lui Donald Trump, în proporție de aproape 30% este narcisismul – caracterizat prin exces de grandoare, nevoie de admirație și lipsă de empatie față de alte persoane; alte două componente importante ale personalității, într-o proporție de 22,89% fiecare, sunt sadismul – ceea ce îl face o persoană dominatoare și agresivă, precum și histrionismul – nevoia de a fi mereu în centrul atenției. Într-un procent mai mic, se poate vorbi și de o personalitate antisocială, care se traduce printr-un comportament ce violează și desconsideră în mod constant drepturile celorlalți”, se arată în sursa indicată.
Experții mai spun că Donald Trump este un personaj expresiv cu o stimă de sine foarte ridicată.
Donald Trump are un hibrid temperamental destul de rar întâlnit în rândul liderilor politici democratici. La cei mai mulţi dintre aceştia predomină structuri temperamentale de tip sangvinic, sau asocierea cu un temperament de tip flegmatic. Sub aspectul structurii de personalitate Donald Trump intră în categoria liderilor politici de tip emotiv (reacţii emoţionale rapide şi puternice), activ (angajat în acţiunea politică) fiind atras de competiţia politică, având predilecţie pentru cucerirea şi exercitarea puterii politice”, spune profesorul Silviu Petru Grecu.
Despre Kim Jong-un este un personaj ”dominat de sadism, în proporție de aproape 30%. Structura sa are de asemenea accente puternice de histrionism (căutarea atenției – 18%) și de personalitate antisocială (violarea drepturilor celorlalți – 15%). O componentă a personalității mai suprinzătoare este aceea a adaptabilității (în proporție de 15%). Față de Trump, personalitatea lui Kim Jong-un prezintă și numeroase elemente aflate la granița dintre normalitate și patologie (peste 10 procente).
Expertul crede că există și elemente comune în profilurile psihologice ale celor doi.
„Ceea ce îi apropie este nevoia de putere. Acesta este un complex foarte des întâlnit în psihologia politică, o combinație de agresivitate, frustrare, narcisism și megalomanie. Ambii sunt dominați de automatisme și flexibilitate foarte scăzută a raționamentelor, o caracteristică a tiranilor, incapabili să primească idei noi. În creierul unei astfel de persoane nu se mai produc sinapse logice, se lasă condus de creierul emoțional. Are senzația că este Dumnezeu și nu mai filtrează rațional informațiile, un fapt demonstrat inclusiv neurologic. În deciziile pe care le iau, nu îi interesează leziunile pe care le produc asupra categoriilor sociale, contează doar ceea ce vor să facă. Sunt ambii exemple de lideri toxici, nu de lideri autentici”, consideră profesorul Grecu, citat de Adevărul.
