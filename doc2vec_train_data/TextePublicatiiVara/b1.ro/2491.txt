Revista de satiră Charlie Hebdo a publicat o caricatură după victoria Simonei Halep de la turneul de Grand Slam de la Paris, desenul având atașat mesajul "O româncă câştigă Roland-Garros. Sportiva: 'Fier vechi, fier vechi!'".
Caricatura a stârnit un val de reacţii negative în România la adresa publicaţiei franceze, printre acestea putând fi notată cea a fostului mare tenismen Ilie Năstase, care a afirmat tăios: "Înseamnă că sunt proști. Ce să le spui proștilor? Nu are rost să le răspundem, să-i băgăm în seamă."
Vineri, şi Simona Halep a reacţionat, într-o manieră extrem de reţinută. "Nu vreau să comentez acest lucru. Nu sunt în măsură să zic nimic despre asta", a afirmat liderul WTA.
Cu toate acestea, românii par să nu fi trecut peste tenta xenofobă a caricaturii. O imagine a devenit virală în mediul online, caricatura dorindu-se să fie o replică pentru cei de la Charlie Hebdo.
"Românii nu s-au supărat. Îl iubesc pe Charlie. Charlie Hebdo: 'E de fier! E de fier!'", este mesajul ataşat caricaturii, care nu mai are nevoie de niciun comentariu.
