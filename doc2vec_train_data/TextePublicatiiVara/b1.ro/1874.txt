Doi agenţi de poliţie din judeţul Iaşi au fost agresaţi, în timpul serviciului, de un bărbat pe care l-au încătuşat şi pe care l-au transportat la Institutul de Psihiatrie „Socola” din Iaşi.
Fapta a avut loc pe 12 martie 2018 când bărbatul a mers la locuinţa fostei sale concubine, care nu mai voia să continue relaţia. Bărbatul a început să facă scandal, la faţa locului fiind chemată Poliţia.
Unul dintre ahenți a încercat să-l imobilizeze, însă inculpatul a opus rezistență.  „Îl omor, îl rup, îi dau un cap în gură”, ar fi fost una dintre exprimările individului, la adresa poliţistului, potrivit adevarul.ro.  
În rechizitoriu se precizează că, primind ajutor, poliţistul agresat a reuşit să îl încătuşeze pe Barbu. Pentru că acesta consumase alcool şi era cunoscut ca o persoană recalcitrantă, agenţii au luat decizia de a-l transporta la Institutul de Psihiatrie „Socola“ din Iaşi.
Inculpatul a continuat să se manifeste în acest fel şi în incinta unităţii medicale, unde a spus că, atunci când va scăpa, îl va omorî pe poliţistul care îl încătuşase.
