Foto: Adevărul Eveniment
Fetiţa de 11 ani din judeţul Vaslui , care noaptea trecută a plecat de acasă de dorul mamei plecate definitiv în Republica Moldova, a fost găsită într-o pădure din apropierea satului Bălteni-Deal, informează Adevărul.
Starea sa generală de sănătate este bună, dar emoțional este în stare de șoc, este speriată și se comunică foarte greu cu ea. Copila a povestit că pe timpul nopţii a dormit într-o casă părăsită, iar în timpul zilei a mers la locuinţa unor cunoscuţi.
Femeia le-a spus polițiștilor, prin telefon, că nu se înțelege bine cu soțul și că ar fi vrut să se mute cu toată familia în Republica Moldova, dar acesta nu a fost de acord. Ea a mai spus că, după dispariţia fetiţei, a fost contactată telefonic de soţ, care a amenințat-o cu moartea și a înjurat-o.
Soţul, în schimb, a declarat autorităţilor că femeia ar fi plecat din cauza neajunsurilor materiale. Cercetările poliţiştilor au scos la iveală o altă situaţie de fapt, care îl contrazice pe bărbat. 
Fetița de 11 ani devenise mamă pentru fraţii mai mici, de 7, respectiv 2 ani, după ce mama lor a luat decizia de a pleca în Republica Moldova, de unde era originară. 
Înainte de a pleca de acasă, fata a lăsat un bilet: ”Dacă mama nu se întoarce acasă, va veni la înmormântarea mea. Mi-am luat mâncare şi hârtie să îmi ajungă”.
