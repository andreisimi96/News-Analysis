Mai multe state europene iau în calcul impunerea unor restricții pentru mașinile diesel, iar multă lume anunță chiar dispariția în viitor a acestora. 
Sfârșitul motorului diesel va fi evitat, însă, grație unei invenții care va reduce emiterea de noxe. Cel puțin asta susține Mihai Boldijdar, reprezentantul Grupului Bosch în România, într-un interviu acordat ziarului Capital.
Soluţia inventată de Bosch permite motoarelor diesel să emită doar 13 mg/km oxizi de azot, limita obligatorie UE fiind de 120 mg/km. 
“Fiind lideri pe tehnologia diesel nu ne putem uita cum dieselul dispare. Am creat acest sistem care reduce nivelul oxizilor de azot de zece ori”, a declarat Mihai Boldijdar.
