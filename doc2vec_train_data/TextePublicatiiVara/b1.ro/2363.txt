Filosoful Mihai Șora susține, într-un mesaj publicat pe Facebook, că nu Simona Halep este ținta caricaturii apărute în publicația franceză de satiră Charlie Hebdo . Șora afirmă că desenul ironizează „mințile înțepenite” în stereotipuri etnice și că publicul țintă este cel francez. 
„Dragi prieteni, pe scurt : 
1. Publicul-țintă al caricaturii din Charlie Hebdo este cel francez (lucru pe care nu par să-l înțeleagă toți comentatorii noștri).  
2. Desenul ironizează tocmai mințile înțepenite în stereotipuri etnice (acele toxine pe care le cunoaștem prea bine), motiv pentru care nici nu apare numele Simonei alături, căci nu EA, ca atare, face obiectul ironiei.  
3. Este, dacă vreți, o ramă în ramă (unde nu scrie „ceci n’est pas une pipe“, nici nu figurează vreun omuleț galben alături, încât să priceapă și cei care nu au exercițiul lecturii unui desen). 
4. Umor îndoielnic sau nu, satiră subțire ori groasă, este, în final, consternant să vezi români (câtă frunză, câtă iarbă) care și-ar lua mintenaș pușca din cui și l-ar ciurui pe caricaturist”, a scris Mihai Șora pe Facebook. 
Revista Charlie Hebdo a publicat o caricatură în care câștigătoarea de la Roland Garros este  este înfăţişată încercând să vândă la fier vechi trofeul obținut pe zgura de la Paris. (Detalii AICI )
