Publicaţia politico.eu îi face un amplu portret, deloc măgulitor, liderului PSD, Liviu Dragnea , despre care scrie că, deşi nu este premier, este liderul de facto al României, la fel ca Jaroslaw Kaczynski în Polonia.
Ediţia de Europa a Politico a publicat o analiză în care arată că există temeri la Bruxelles că liderul PSD duce România în aceeaşi direcţie „iliberală” a Poloniei şi Ungariei şi în care susţine că îngrijorarea de la Bruxelles în ceea ce-l priveşte pe Dragnea ar putea creşte în funcţie de ce se întâmplă în următoarele săptămâni, potrivit news.ro. 
Publicaţia notează că, de când PSD a câştigat alegerile parlamentare în 2016, Liviu Dragnea a forţat demisia a doi prim-miniştri, a coordonat o reformă controversată a sistemului judiciar şi a provocat furia altor politicieni români sugerând mutarea ambasadei României la Ierusalim.
Dragnea a intensificat presiunile asupra justiţiei, mai scrie Politico , pe măsură ce se apropie data sentinţei sale într-un nou dosar de corupţie, publicaţia notând că guvernul PSD încearcă să o înlăture pe Laura Codruţa Kovesi de la conducerea DNA şi că Dragnea a ameninţat chiar cu suspendarea preşedintelui, dacă Iohannis nu va merge mai departe cu demiterea lui Kovesi.
Politico relatează că Dragnea a acuzat Uniunea Europeană şi NATO de susţinerea unui aşa-zis „stat paralel”, o conspiraţie a serviciilor secrete, procurorilor şi judecătorilor care încearcă să dea jos guvernul.
Liderul PSD este descris ca fiind „un bărbat cu păr grizonat, în vârstă de 55 de ani, cu mustaţă şi care conduce camera inferioară a Parlamentului dintr-un birou impunător aflat în clădirea construită de dictatorul Nicolae Ceauşescu”.
Deşi Comisia Europeană s-a arătat îngrijorată de modificările aduse legilor justiţiei, Dragnea a negat că l-ar ajuta pe el personal.
„Suntem interesaţi ca drepturile şi libertăţile fundamentale să fie respectate. Vrem ca fiecare cetăţean din România să aibă un proces corect şi dreptul la apărare şi la garantarea prezumţiei de nevinovăţie”, a declarat Dragnea pentru Politico .
Liderul PSD a vorbit şi despre dorinţele sale privind Uniunea Europeană. „Nu cred că este exagerat să dorim ca România să devină o voce importantă, un partener respectat. Este mai bine pentru UE să aibă un partener onest şi previzibil, decât unul mut şi plin de frustrări”, a arătat liderul PSD şi al Camerei Deputaţilor.
