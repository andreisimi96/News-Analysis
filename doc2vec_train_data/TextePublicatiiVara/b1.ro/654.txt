Vi-l mai amintiți pe ‘Pistruatul’? După ce a părăsit scena artistică, actorul Costel Băloiu s-a reprofilat.
Până de curând a fost șofer de TIR la o firmă, dar s-a certat cu angajatorul și a fost dat afară.
„Toată viaţa am muncit doar ca şofer. După ce am terminat armata, în 1980, am lucrat ca taximetrist până în 1992. După ce s-a stricat treaba am muncit cu tatăl meu vitreg la magazinul lui. La un moment dat l-am cunoscut pe tatăl patronului unei firme de transport din Ploieşti. Aici am lucrat ca şofer de tir până în anul 2005, am colindat Europa în lung şi-n lat”, a dezvaluit Baloiu pentru Auto Test Magazin.
Totul a mers bine până când s-a certat cu unul dintre noii directori veniți în firmă.
„A venit acolo un director cu care nu mă înţelegeam, mă înţepa tot timpul: „Ce, băăă, ai impresia că aici eşti pe platoul de filmare? Te bag în…!”. Eu am fost tot timpul un tip rebel, pot să spun că eu am „inventat” moda cu blugii tăiaţi. Când mă urcam în vagonul tirului blugii mă strângeau, se lăsau la spate şi uneori rămâneam cu fundul gol. Atunci am hotărât să tai blugii la genunchi. Aveam şi o coadă pe care o vopseam… Directorul de care îţi spuneam era un fost colonel de armată, pentru el chestiile astea erau greu de suportat. Poţi să-ţi închipui că ne controla şi la unghii?
Ne-am certat, m-a înjurat, eu nu am mai suportat şi i-am răspuns la fel. După cursă am plecat direct în concediu şi am stabilit că lămurim problema când mă întorc. În concediu am fost invitat la postul B1 TV, la emisiunea Naşu`. Acolo m-a întrebat unde lucrez, pe mine m-a mâncat limba şi am început să povestesc: „Prostul ăla confundă firma cu o unitate militară”, cred că l-am şi băgat undeva… Radu Moraru, după emisiune, mi-a dat numărul de telefon al unui fost secretar de stat. L-am sunat după câteva zile şi omul m-a întrebat dacă nu vreau să schimb locul de muncă”, a mai spus Baloiu.
Ulterior , Costel Băloiu s-a angajat tot ca șofer, dar la Ministerul Educaţiei, la Unitatea de Management.
