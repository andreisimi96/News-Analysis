Fostul preşedinte Traian Băsescu a vorbit, duminică seară, despre moţiunea de cenzură pe care liderul PNL, Ludovic Orban , a anunţat că o va depune împotriva Guvernului Dăncilă atunci când "va avea cele mai mari şanse" să treacă.
"Indiferent de motivul moţiunii împotriva premierului Dăncilă, o votăm fără să negocieze nimeni cu noi, numai să avem numărul de voturi necesare", a afirmat, la RTV, Traian Băsescu.
Fostul şef de stat a adăugat că PMP va susţine demersul PNL dacă liberalii vor reuşi să adune suficiente voturi încât moţiunea să nu pice în mod ruşinos, pentru că "nu vreau să îl văd pe Dragnea cum mustăceşte". 
"O votăm şi dacă nu are şanse de reuşită, că doar nu o să votăm cu Dăncilă. Dar bine ar fi să nu ne facem de râs", a punctat Traian Băsescu, potrivit stiripesurse.ro.
