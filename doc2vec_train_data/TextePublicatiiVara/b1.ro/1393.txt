Fondul Monetar Internațional susține că întărirea administrației fiscale este crucială pentru eficientizarea colectării taxelor. În acest sens, este necesară și instalarea unei noi structuri IT, căci sistemul actual este vechi și fragil. FMI mai atrage atenția că legea și procedurile trebuie simplificate.
”Întărirea administrației fiscale este crucială pentru îmbunătățirea eficienței colectării taxelor în România și necesită angajament la cele mai înalte niveluri. Implementarea și operaționalizarea unei noi infrastructuri IT în România reprezintă o prioritate cheie, având în vedere sistemul învechit și fragil. Finanțarea aprobată din 2013, în cadrul programului de modernizare convenit cu Banca Mondială, nu a reușit să aducă reformele IT necesare. În plus, structura organizațională a ANAF are nevoie să fie îmbunătățită pentru a produce reforme, simplificând legea și procedurile”, se arată în raportul FMI , citat de HotNews.
Potrivit acestuia, în România este nevoie de o revizuire de proporții a sistemului fiscal: ”Ar trebui adoptate abordări moderne de gestionare a riscurilor, care să țintească în special și indivizii bogați pentru a identifica, evalua și cuantifica riscurile de conformitate. Managementul arieratelor ar trebui îmbunătățit pentru a face mai eficiente resursele umane limitate. România ar trebui să efectueze o revizuire vastă a sistemului său fiscal”.
FMI mai spune că multiple modificări ale Codului fiscal au fost implementate din 2013, aparent fără o strategie de politică fiscală, în timp ce progresul privind adiministrarea veniturilor a fost lent. 
