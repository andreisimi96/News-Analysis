Taximetriştii protestează din nou pe străzile Bucureştiului. Aceştia au început de la primele ore ale dimineţii să se strângă în faţa Ministerului Transporturilor pentru a cere ca instituţia să dea aviz privind Ordonanţa de Urgenţă privind modificarea Legii taximetriei.
Printre cerinţele taximetriştilor se numără scoaterea în afara legii a Uber, Clever Taxi sau Taxify.
„În ultimii ani, piaţa serviciilor destinate populaţiei, este într-o permanentă schimbare ca urmare a dezvoltării tehnicii şi tehnologiilor moderne, fiind în creştere utilizarea programelor de software, a aplicaţiilor web sau a aplicaţiilor mobile, în scopul satisfacerii nevoilor zilnice, este necesar ca şi piaţa serviciilor de taxi să fie adaptată noilor cerinţe. Însă, prevederile actuale privind activitatea de dispecerat taxi permit prestarea în fapt, a acestei activităţi fără autorizaţiile prevăzute de lege, fiind dezvoltate aplicaţiile taxi, care funcţionează întocmai ca nişte dispecerate taxi. Datorită acestor aplicaţii taxi, concurenţa pe această piaţă este denaturată prin comercializarea acestor aplicaţii taxi, fără acordul transportatorilor autorizaţi de taxi şi/sau a dispeceratelor de taxi", se arată în nota de fundamentare a proiectului.
Taximetriştii au protestat de mai multe ori la finalul lunii mai cerând modificarea legislaţiei care reglementează taximetria, afirmând că nu au condiţii egale raportat la alte servicii de ride sharing.
