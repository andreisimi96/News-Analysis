Simona Halep a ţinut să le mulţumească, în conferinţa de presă de după câştigarea turneului de la Roland Garros, Irinei Begu şi Petrei Kvitova pentru mesajele de felicitare primite la finalul meciului.
Halep a dezvăluit că cehoaica a fost mereu alături de ea şi chiar i-a trimis mesaje de încurajare după finalele pierdute la Roland Garros în 2017 şi anul acesta la Australian Open.
”În primul rând, aș vrea să le mulțumesc Petrei Kvitova și Irinei Begu, care mi-au trimis mesaje. Le-am citit, le-am răspuns. Au fost foarte drăguțe cu mine. Petra chiar mi-a trimis câteva mesaje anul trecut, după ce am pierdut aici, dar și după finala pierdută în Australia. Mi-a zis: ”O să vină și ziua ta. Continuă să muncești!”.
E plăcut să vezi că jucătorii și jucătoarele se bucură pentru mine. Suntem ca o familie în circuit și e frumos să vezi când unul se bucură pentru celălalt. Numai lucruri pozitive. Iar faptul că am reușit să câștig poate că va inspira și alți români, poate alte generații de copii. Trebuie să vadă că e posibil să reușești, chiar dacă vii dintr-o țară mică precum România; trebuie să crezi și să muncești.”, a dezvăluit Simona Halep .
Simona Halep a triumfat sâmbătă la Roland Garros după ce a învins-o în finala pe Sloane Stephens, 3-6 6-4 6-1.
