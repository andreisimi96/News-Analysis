Cei care intenţionează să îşi cumpere o maşină second-hand trebuie să ştie că multe din acestea au kilometrajul dat înapoi.
Mai exact, peste jumătate din ele, potrivit autorităților de la Bruxelles.
Parlamentarii europeni mai spun că falsificarea kilometrajului la mașinile rulate le aduce samsarilor profituri de miliarde de euro. Un samsar ar avea un profit cuprins între 2.000 și 5.000 de euro pentru fiecare autovehicul după ce a dat kilometrajul înapoi.
"Prejudiciul economic la nivelul întregii UE se estimează a se situa între 5,6 şi 9,6 miliarde euro. În consecinţă, încrederea în piaţa autoturismelor de ocazie este cea mai scăzută dintre toate pieţele de bunuri din UE”, arată europarlamentarii într-un document care motivează o propunere de rezoluţie care vrea să combată fenomenul de falsificare a rulajelor maşinilor second-hand, potrivit greatnews.ro.
Europarlamentarii din Comisia pentru Transport și Turism spun că cele mai multe mașini SH care au kilometrajul dat înapoi sunt în țările care au intrat în ultimile valuri în UE.
"Problemele legate de manipularea odometrelor s-au dovedit a fi mult mai frecvente în ţările recent intrate în UE cum ar fi Bulgaria, Croaţia, Cipru, Cehia, Estonia, Ungaria, Letonia, Lituania, Malta, Polonia, România, Slovacia sau Slovenia decât în alte state membre", se mai arată în document.
Europarlamentarii dau exemplu un sistem online de verificare a kilometrilor reali care funcționează în Belgia și Olanda. Mai exact, cele două țări au creat sistem de baze de date în care se înregistrează kilometrajul cu ocazia inspecției tehnice periodice, a lucrărilor de întreținere și a vizitelor la service pentru diverse reparații.
Toate aceste date istorice despre mașină ajung într-o bază de date administrată de autorități. Atunci când un cumpărător vrea să cumpere o mașină second hand, poate consulta istoricul înregistrat.
Acest sistem online de verificare a kilometrilor reali ar putea fi implementat şi la nivel european. 
În luna ianuarie, Autoritatea de Supraveghere Financiară ( ASF ) anunța că românii care achiziționează mașini second hand vor putea verifica, printr-un SMS la Registrul Auto Român ( RAR ), care este kilometrajul real al autoturismelor, dar și dacă au avut daune.
"Practic, printr-un SMS transmis către Registrul Auto Român, cumpărătorii pot afla date despre istoricul de kilometri ai unui autovehicul, eventuale deficiențe avute în timp ale acestuia, precum și informații generale despre daunele înregistrate de către acel autovehicul", a transmis ASF , prin intermediul unui comunicat de presă.
