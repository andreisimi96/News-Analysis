Comisia Iordache a adoptat în şedinţa de joi un amendament la Codul de procedură penală prin care procurorii vor avea interdicţie de a difuza informaţii cu privire la persoanele care se află în cursul urmării penale şi nu vor putea nici să se refere la acestea ca şi cum ar fi condamnate.
”În cursul urmăririi penale şi judecării cauzei sunt interzise comunicările publice, declaraţiile publice precum şi furnizarea de alte informaţii, direct sau indirect, provenind de la autorităţi publice referitoare la faptele şi persoanele ce fac obiectul acestor proceduri şi nu se pot referi la persoanele suspectate sau acuzate ca şi cum acestea ar fi fost condamnate”, se arată în amendamentul propus de PSD şi UDMR.
În plus, dacă au fost comunicate informaţii privind începerea urmării penale, este obligatoriu şi furnizarea informaţiilor privind încetarea sau renunţarea urmării penale.
Amendamentele au fost depuse la proiectul de modificare a Codului de procedură penală. Aceste modificări vor merge în Senat care este primă cameră sesizată, forul decizional fiind Camera Deputaţilor.
