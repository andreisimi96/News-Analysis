Interpreta de muzică populară Maria Butaciu a încetat din viață la vârsta de 78 de ani. Artista era internată de o lună la Spitalul Floreasca din Capitală, în urma unui accident vascular cerebral.
Maria Butaciu a fost o interpretă de muzică populară românească din Ardeal. Din 1961, prin concurs, a devenit membru al Ansamblului Ciocârlia al Ministerului de Interne din București. De-a lungul carierei a colaborat cu dirijori precum Constantin Arvinte, Ion Mărgean, Paraschiv Oprea, Victor Predescu, George Vancu, Alexandru Viman.
“Cu tristețe am aflat acum de la Mioara Velicu, îndurerată, că a plecat buna noastră prietena, marea artista, Maria Butaciu ! Se-ntâmplă să mă copleșească amintiri, clipe frumoase petrecute împreună, turnee, emisiuni și nenumărate momente ce m-au marcat!
A fost un om bun, cald, vesel, plin de viață și înțelepciune! Ne-a bucurat pe toți cu învățăturile sale, iar mie mi-a fost model, exemplu de conduită! Artiștii cumva nu mai sunt ai noștri, sunt ai publicului, și cred că publicul trebuie să și-o amintească veșnic, demnă, autentică, mândră, o pagină importantă a folclorului românesc!
Acum, de Centenar, la 100 de ani de la unire, Maria Butaciu și-a lăsat vălul, și-a asezat pălăria simbolică peste România mare, care o iubește ca pe-o nestemată! Rămas bun, prietenă dragă, mare doamnă a României!”, a scris Fuego pe internet.
