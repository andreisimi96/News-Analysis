Direcția Națională Anticorupție reacționează după ce Curtea Constituțională a anunțat că a constatat existența unui conflict între Guvern și președinte după refuzul lui Klaus Iohannis de a o revoca din funcție pe Laura Codruța Kovesi. 
Într-un comunicat de presă publicat joi, reprezentanții DNA și-au exprimat îngrijorarea față de potențiala afectare a statutului de independență a procurorilor. 
”În contextul discuțiilor generate de comunicatul emis de Curtea Constituțională a României (C.C.R.) la data de 30 mai 2018, Biroul de Informare și Relații Publice este abilitat să transmită punctul de vedere exprimat de procurorii D.N.A.
Este momentul să tragem un semnal de alarmă și să ne exprimăm îngrijorarea față de potențiala afectare a statutului de independență a procurorilor, care reprezintă o premisă esențială a luptei împotriva corupției. Fără garanțiile legale existente în prezent, lupta împotriva corupției nu ar fi fost posibilă, iar pierderea acestor garanții riscă să afecteze grav investigațiile desfășurate de procurorii anticorupție”, se arată în comunicatul de presă al DNA . 
