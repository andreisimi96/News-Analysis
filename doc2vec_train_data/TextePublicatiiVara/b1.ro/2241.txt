Conducerea PNL Argeş reacţionează dur după plecarea senatorului Ion Popa la ALDE .
Filiala îşi exprimă, într-un comunicat de presă, regretul pentru faptul că senatorul nu şi-a "oficializat" mai devreme relaţia cu coaliţia aflată la guvernare. 
Liberalii îi mai reproşează lui Ion Popa şi faptul că "niciodată nu s-a exprimat foarte articulat ca opozant al PSD".
"Regretăm că senatorul Ion Popa a decis atât de târziu să oficializeze relaţia sa cu PSD- ALDE .
PNL are un program politic de opoziţie fermă la adresa actualei coaliţii de guvernare PSD- ALDE . 
Faptul că nu facem compromisuri şi penalizăm orice exces al coaliţiei PSD- ALDE îi nemulţumeşte pe câţiva colegi care încă nu au depăşit sindromul USL.
Ca opozanţi fermi ai tandemului Dragnea-Tăriceanu, suntem mulţumiţi că senatorul Ion Popa a decis să se înscrie oficial pe drumul pe care a mers dintotdeauna, alături de ALDE şi partenerii lor socialişti.
Colegii din PNL care au muncit pentru domnul senator în campanie se vor simţi, poate jenaţi, să-l vadă acum alături de Tăriceanu şi de Dragnea.
Nouă, liberalilor, ni s-a reproşat de mai multe ori că încă mai există în partidul nostru simpatizanţi ai stângii, reminiscenţe ale USL-ului. Iată că aceştia se deconspiră singuri şi pleacă, unul câte unul, acolo unde le este locul.
Subprefect, prefect, senator, lider de grup în Parlament, chestor, preşedinte de filială judeţeană, Ion Popa a beneficiat din plin de brandul PNL , adunând toate aceste funcţii cu sprijinul Partidului Naţional Liberal şi al colegilor pe care i-a păcălit ani la rândul cu comportamentul său cameleonic.
Niciodată nu s-a exprimat foarte articulat ca opozant al PSD.
PNL Argeş nu a obţinut nicio victorie notabilă în mandatul său, iar în ultimele luni domnul Popa a fost doar o prezenţă fantomatică în viaţa Partidului Naţional Liberal. 
Prin urmare, nu este nicio pierdere în plecarea domnului senator Popa.
Drum bun alături de socialişti, Ion Popa !
PNL va continua lupta ca partid de opoziţie cu şi mai multă îndârjire până când Argeşul va deveni liberal!", se arată într-un comunicat al PNL Argeş.
Senatorul de Argeş Ion Popa a anunţat miercuri în plen că a demisionat din PNL şi că se alătură ALDE . 
