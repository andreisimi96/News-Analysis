Ministrul Afacerilor Interne, Carmen Dan , reacţionează după decizia de miercuri a Curţii Constituţionale ( CCR ) cu privire la revocarea şefei DNA , Laura Codruţa Kovesi.
Carmen Dan spune că se aşteaptă ca preşedintele Klaus Iohannis să ţină cont de decizia judecătorilor constituţionali. 
"Aşa cum cunoaştem, deciziile Curţii Constituţionale sunt obligatorii. Mă aştept ca preşedintele României să ţină cont de decizia Curţii Constituţionale, pentru că, până la urmă, preşedintele este garantul Constituţiei", a declarat ministrul de Interne, cu prilejul unui eveniment organizat la sediul MAI, potrivit Agerpres.
Carmen Dan a precizat că şi-ar dori ca preşedintele să nu tragă de timp, ci să dea dovadă de responsabilitate şi să procedeze în consecinţă. 
Ea a mai fost întrebată şi dacă şefa DNA ar trebui să-şi dea demisia. "E un gest de onoare, aş zice, e o analiză proprie pe care unii dintre noi aşteaptă să o facă, oricum există această decizie, oricum ştim că e este obligatorie şi aşteptăm de la preşedintele României să o respecte (...). E o analiză pe care trebuie să şi-o facă orice om într-o asemenea poziţie, dar nu sunt atât de convinsă că o va face", a fost răspunsul ministrului.
