Achiziția mașinilor diesel vine cu două riscuri majore: intervenţiile asupra kilometrajului şi avariile semnificative suferite de acea maşină până în momentul vânzării/cumpărării, ce sunt des întâlnite pe piaţa de maşini rulate din România.
Astfel, din cauză că 50% dintre maşinile rulate aflate la vânzare au kilometri daţi înapoi, iar aproximativ 35% au suferit avarii semnificative, este recomandat ca înainte de achiziționarea să faceți o verificare de istoric, informează promotor.ro.
Maşinile rulate pot fi verificate în patru moduri: online (istoric daune şi kilometri), reprezentanţe (istoric service), ateliere service independente şi mecanici independenţi.
Dacă mașina are kilometri dați înapoi vei ajunge să dai o căruță de bani în timp pe reparațiile necesare  și știm că neglijarea acestora, nu ar atrage decât și mai multe probleme.
Principalele probleme la maşinile cu kilometrajul modificat sunt: frauda financiară (vânzătorul câștigă medie peste  o mie de euro pe fiecare 50 de mii de km daţi înapoi), fraudă în asigurări (asigurătorul va evalua în mod eronat valoarea acesteia, impactul direct fiind în limita maximă de despăgubire,în cazul asigurării RCA , sau în suma asigurată,în cazul asigurării CASCO ) și costuri de întreţinere anormale (cauzate de reparaţii neaşteptate). În plus, valoarea de revânzare va fi afectată, peste 3-5 ani fiind mult mai ușor de descoperit dacă mașina a avut kilometrajul dat înapoi.
O maşină cu avarii grave în istoric presupune mari riscuri de siguranţă rutieră, mai ales în eventualitatea unui accident major. În cele mai multe cazuri clientul unei maşini rulate nu ştie dacă maşina lui mai respectă normele de protecţie la impact proiectate: structura caroseriei în sine, existenţa airbag-urilor şi funcţionarea lor corectă, centuri de siguranţă, capse pirotehnice.
Cumpărătorii de maşini second hand trebuie să fie mereu cu garda sus şi mereu suspicioşi vizavi de ofertele care par prea frumoase pentru a fi adevărate. Chiar şi maşinile care au suferit avarii minore în trecut pot pune probleme de întreţinere în viitor dacă reparaţiile au fost neconforme sau pur şi simplu prost executate: poate apărea prematur rugina, vopseaua se poate exfolia, etc.
