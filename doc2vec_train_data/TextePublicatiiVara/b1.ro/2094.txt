Senatoarea PNL Alina Gorghiu intervine în scandalul din justiţie.
Potrivit acesteia, Comisia de la Veneţia va elabora în luna iulie un raport preliminar pe legile Justiţiei, urmând ca cel definitiv să fie gata în octombrie. Senatoarea se arată însă convinsă că PSD nu va aştepta nici măcar raportul preliminar.
"Am o mare satisfacţie, împreună cu colegii mei, că am reuşit concretizarea acestui demers, ca urmare a unei inţiative pe care PNL a avut-o, iniţiativă care, din păcate, deşi trebuia să aparţină majorităţii parlamentare, Parlamentului, ministrului Justiţiei, ne-a fost refuzată în mod constant. De altfel, la întâlnirea pe care am avut-o cu delegaţia Comisiei de la Veneţia ne-au şi spus experţii internaţionali, membri ai acestui corp internaţional, că s-ar fi bucurat dacă sesizarea s-ar fi făcut într-o fază mult mai incipientă a dezbaterii legislative pe legile Justiţiei, pentru că acum stadiul este aproape de finalizare şi le va fi destul de greu să se încadreze într-un calendar accelerat astfel încât să poată emite un raport de care ţara avizată, în speţă România, să ţină cont", a declarat Gorghiu, după întâlnirea Comisiei speciale cu experţii internaţionali, potrivit Agerpres. 
"Informaţia pe care ne-au dat-o (...) este că se va face de principiu cel mai sigur un raport preliminar în iulie pentru ca în octombrie să fie un raport definitiv pe legile Justiţiei din România", a mai spus Gorghiu. 
Ea a precizat că la întâlnire PSD a mimat interesul pentru recomandările care vor veni din partea Comisiei de la Veneţia. 
"În ceea ce priveşte dezbaterea în sine din interior, s-au discutat câteva aspecte legate de cariera magistraţilor, incompatibilităţi ale magistraţilor care ştiţi că au fost extinse, scoaterea preşedintelui şi a CSM sau diminuarea rolului acestor instituţii din procedura de numire sau de revocare a procurorilor cu funcţii înalte în statul român. Cert este - dacă îmi permiteţi o concluzie - că PSD a mimat interesul pentru recomandările care vor veni din partea Comisiei de la Veneţia şi cumva am convingerea că nu va aştepta deloc acest raport, nici măcar pe cel preliminar, dacă între timp Curtea Constituţională se va pronunţa şi nici nu va ţine cont de recomandări", a susţinut Gorghiu. 
