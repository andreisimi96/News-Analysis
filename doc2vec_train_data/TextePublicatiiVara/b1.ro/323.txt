Călin Popescu Tăriceanu a anunţat marţi că va avea o întâlnire cu partenerii de coaliţie din PSD pentru a vorbi despre înfiinţarea Comisiei pentru Adevăr şi Reconciliere, cea menită a ancheta abuzurile comise de ceea ce liderul ALDE numeşte statul paralel.
”Am să discut cu colegii mei din grupurile parlamentare, apoi poate chiar astăzi cu colegii din PSD şi să vedem dacă acest demers va întruni susţinerea. Aş fi foarte mulţumit dacă de la început am avea un sprijin cât mai larg. Şi am să discut apoi şi cu alte grupuri parlamentare”, a declarat Tăriceanu.
În opinia sa, ”este nevoie de un astfel de demers pentru că din păcate România se polarizează din ce în ce mai mult, iar atitudinea partidelor politice este una de radicalizare”.
”Cred că pentru depăşirea gravelor probleme care au apărut la suprafaţă în ultima vreme, gravelor probleme din justiţie, este un întreg putregai pe care îl vedem ieşind la suprafaţă, aceste protocoale secrete de colaborare între SRI şi o serie de instituţii din justiţie, nu este lucru de trecut cu vederea. E un semnal foarte grav cu privire la modul defectuos în care au funcţionat aceste relaţii, nişte relaţii nesănătoase care au existat în trecut, pe care trebuie să le curmăm. Nu e vorba doar de aceste protocoale, ci de cei care le-au operaţionalizat călcând Constituţia, legile şi cred că trebuie să rezolvăm aceste probleme ţinând cont de responsabilităţile care incumbă”, a susţinut preşedintele Senatului.
Liderul ALDE a spus că aici se înscrie şi demersul făcut de ministrul justiţiei privind revocarea şefei DNA.
”Deci cred că o astfel de comisie este necesară pentru a permite tuturor celor care într-un fel sau altul au fost părtaşi la aceste ilegalităţi să ştim cum s-a întâmplat, cum au funcţionat instituţiile şi să facem curăţenia necesară în legislaţie, să punem acele prevederi care să permită un control democratic eficient al Parlamentului în ceea ce priveşte funcţionarea serviciilor şi să dăm şi elementele necesare CSM; care este garantul independenţei justiţiei, care să procedeze pe cale de consecinţă pentru a realiza în mod efectiv independenţa justiţiei, pentru că numai prin comunicate de presă (...) nu cred că rezolvăm problema, nu este suficient”, a precizat el.
Călin Popescu Tăriceanu a scris pe contul său de Facebook ce părere are despre procedura de infringement a Comisiei Europene împotriva României şi a spus că o Comisie pentru Adevăr şi Reconciliere, după modelul altor ţări, ar fi o soluţie pentru a afla adevărul şi a repune justiţia în cadrul democratic.
