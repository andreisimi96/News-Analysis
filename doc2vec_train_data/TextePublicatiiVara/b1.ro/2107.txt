Foto: Inquam Photos / Octav Ganea Politică
Mandatul ambasadorului Marii Britanii la Bucureşti, Paul Brummel , a ajuns la final.
În acest context, el a afirmat, marţi, că România i-a fost casă timp de patru ani, arătând că în această perioadă legăturile dintre români şi britanici s-au întărit. 
"România mi-a fost casă timp de patru ani", a spus ambasadorul Marii Britanii în România, la recepţia care a marcat Ziua Reginei Elisabeta a II-a şi Ziua Naţională a Regatului Unit. 
"Eu şi soţia mea Adriana vom părăsi România după ani fericiţi petrecuţi aici. Sunt extrem de încântat că în acest timp valoarea schimburilor comerciale dintre ţările noastre a crescut. Legăturile dintre cetăţenii noştri s-au întărit, cooperarea în domeniul apărării şi securităţii s-a intensificat, acest lucru este demonstrat de avioanele britanice Typhoon şi de cele române F16 şi MIG 21 care au survolat cerul", a afirmat ambasadorul britanic, potrivit Agerpres. 
La recepţie, Brummell a dat asigurări că va rămâne prietenul României şi a recitat câteva versuri dintr-o poezie. 
"'Doină, Doină, cântec dulce, când te aud nu m-aş mai duce! Doină, doină, viers cu foc! Când răsuni eu stau în loc', dar, din păcate, nu pot sta în loc, şi voi rămâne prietenul vostru. (...) Din păcate, (...) mandatul meu în România se termină după patru ani, m-am simţit acasă, între prieteni, am avut posibilitatea să cunosc mai bine cultura României şi pentru mine a fost o onoare", a mai spus ambasadorul britanic. 
Printre cei care au participat la recepţie s-au aflat preşedintele Klaus Iohannis , procurorul-şef al DNA, Laura Codruţa Kovesi, procurorul general, Augustin Lazăr, ambasadorul SUA, Hans Klemm. 
