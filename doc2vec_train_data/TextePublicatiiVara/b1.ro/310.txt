Declaraţii contradictorii ale ministrului Sănătăţii, Sorina Pintea , privind stocurile de vaccin antirujeolic şi antihepatitic existente. Aceasta a afirmat că la nivelul ţării stocurile sunt mici şi chiar insuficiente, dar în acelaşi timp afirmă că nu lipsesc.
"Vaccinul antirujeolic şi antihepatitic în acest moment nu aş putea să spun că lipsesc. Stocurile sunt mici şi insuficiente la nivelul ţării. La antihepatitic, în 24 mai s-au terminat procedurile de testare a acestuia pe teritoriul României, astfel încât în această săptămână va începe distribuţia la Direcţiile de Sănătate Publică. Existau joi 5.000 de doze la nivelul întregii ţări. La ROR avem un stoc ceva mai mare, n-aş putea să vă dau o cifră exactă, undeva la 7.000 - 8.000 de doze. ROR în această săptămână va fi distribuit, pentru că la ROR am avut contestaţii care s-au încheiat şi în sfârşit în această săptămână putem distribui. E adevărat, am fost la limita minimă a stocurilor", a declarat ministrul Sănătății la Parlament, potrivit Agerpres.
Reamintim în acest context că România este ţara din Europa cu cea mai gravă epidemie de rujeolă. Nu mai puţin de 54 de cazuri de deces şi alte 12.000 de îmbolnăviri au avut loc în acest an. De asemenea, este ţara cu cea mai scăzută rată a vaccinării ROR.
Cât priveşte vaccinul împotriva hepatitei B, Marinela Debu, președintele Asociaţiei Pacienţilor cu Afecţiuni Hepatice, atrăgea atenția, în urmă cu două săptămâni, că în farmaciile din România sunt discontinuități la aprovizionarea cu acesta. 
