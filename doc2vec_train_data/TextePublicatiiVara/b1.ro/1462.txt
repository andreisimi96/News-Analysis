Fiica fostului senator din Brașov Sebastian Grapă a fost bătută în plină stradă, miercuri, de un bărbat, în vârstă de 58 de ani, adolescenta, în vârstă de 18 ani, alegându-se cu mâna ruptă.
Sebastian Grapă a publicat pe Facebook imaginile în care se vede cum fata este lovită.
„Acest cetăţean al Braşovului a decis să-mi agreseze fără nici un motiv copilul. Era într-o stare avansată de ebrietate!”, a scris bărbatul.
Ulterior,  fostul senator şi-a dus fiica la urgenţă şi a depus plângere la Secţia 1 Poliţie.
„Rezultatul «corecţiei» aplicate fiicei mele de către un dement aflat în libertate. În atenţia tuturor celor care-şi exprimă opiniile fără să aibă habar ce s-a întâmplat... Dacă mai au şi copii ... le doresc să nu păţească acelaşi lucru. Să rupi mâna unui copil care se bucură de viaţă trebuie să fii dereglat rău la bibilică. În privinţa a ce i-aş fi făcut eu ca tată al copilului este uşor de imaginat. Nu doar o mână, ci chiar capul i l-aş fi rupt, dar eu cred că statutul de fiinţă umană şi educaţia sunt suficiente să mă ajute să-mi reprim instinctul animalic şi să aştept ca secţia 1 poliţie Braşov să-şi facă datoria“, a mai scris acesta pe Facebook.
