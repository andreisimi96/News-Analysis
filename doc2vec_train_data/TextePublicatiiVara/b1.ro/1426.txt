Foto: Facebook Eveniment
Peste 2.000 de persoane au semnat o petiţie prin care cer Comitetului UNESCO să păstreze dosarul Roşia Montana pe agenda reuniunii în ciuda deciziei Guvernului Dăncilă de a opri procedura de includere a localităţii în patrimoniul mondial.
Petiţia se intitulează " Dear UNESCO, save Roşia Montana! ", iar iniţiatorii doresc să strângă peste 5.000 de semnături.
"Noi, semnatarii acestei scrisori, vă solicităm să păstraţi dosarul Roşia Montana pe agenda Comitetului UNESCO şi să nu amânaţi nicio secundă luarea unei decizii. Ne cerem scuze pentru poziţia reprezentanţilor statului român care v-au cerut retragerea dosarului. Aceştia nu ne reprezintă şi nu vorbesc în numele nostru.
Sute de mii de cetăţeni români îşi doresc salvarea patrimoniului de la Roşia Montana pentru generaţiile viitoare. Am primit cu mare bucurie raportul de evaluare şi recomandările ICOMOS. Spre deosebire de miniştrii din acest moment, noi ne respectăm istoria şi patrimoniul şi ne dorim Roşia Montana în UNESCO !", se arată în petiţie.
De asemenea, oamenii au lansat o invitaţie la protest pentru vineri, 8 iunie, prin care cheamă lumea în stradă pentru a îşi arăta opoziţia privind decizia Guvernului.
"Decizia actualului guvern de oprire a dosarului a fost luată fără nicio dezbatere publică sau anunţ prealabil. 'Tăcerea e de aur', e unul dintre sloganurile Campaniei Salvaţi Roşia Montana care rămâne în continuare de actualitate. Din experienţa celor 15 ani de campanie pentru salvarea Roşiei Montane ştim ce înseamna tăcerea.
Cei ce se află la putere au pledat mereu pentru exploatare, nu pentru patrimoniu. Politicienii au mers mână în mână cu interesele Gold Corporation, indiferent de cine a fost la putere. Singura noastră soluţie este să fim uniţi, să fim împreună şi să ieşim în stradă! Vineri, 8 iunie, de la ora 18:00, în piaţa centrală din oraşul tău", se arata pe pagina de Facebook a evenimentului " Roşia Montana, ultima picătura: Vor să blocheze dosarul UNESCO ".
Aceştia amintesc de victoria obţinută în 2013 prin proteste de amploare în care au cerut blocarea exploatării.
Aceste proteste vin după ce Ministerul Culturii a transmis ambasadorului României la UNESCO prin intermediul Ministerului de Externe, ca România retrage dosarul prin care cerea includerea localităţii Roşia Montana în patrimoniul mondial.
Ambasadorul Adrian Cioroianu a declarat că această acţiune are loc deoarece România este în plin proces de arbitraj cu Gabriel Resources, acţionarul majoritar Roşia Montana Gold Corporation, în care se cer despăgubiri de 4,4 miliarde de dolari pentru blocarea proiectului aurifer. (Detalii AICI )
