Părinţii nou-născuţilor sunt trimişi la farmacie pentru a face rost de vaccinul împotriva hepatitei B pentru că în maternităţi nu se găseşte, deşi în mod normal acolo ar trebui să fie administrat nou-născuților, la scurt timp după naștere, și este inclus în programul național de imunizări. 
Atât maternitățile Giulești și Filantropia , cât şi alte maternităţi din țară, au confirmat lipsa acestui vaccin în acest moment, informează Hotnews.
Reprezentanţii Direcţiei de Sănătate Publică, care se ocupă de achiziția și distribuirea vaccinului, nu au făcut nici un comentariu.
„Începând din 2012, criza de vaccinuri pentru nou născuți s-a repetat anual, în ciuda apelurilor repetate la autorități să evite discontinuitățile. Aceste crize repetate se vor reflecta în creșterea numărului de copii afectați de boală și mai devreme sau mai târziu, tot noi plătim", a transmis Marinela Debu, președintele Asociației Pacienților cu Afecțiuni Hepatice din România.
De asemenea, Marinela Debu scoate în evidenţă faptul că, din păcate, vaciinul nu se găsește în farmaciile din unele oraşe şi procurarea lor ar dura aproximativ două săptămâni.
