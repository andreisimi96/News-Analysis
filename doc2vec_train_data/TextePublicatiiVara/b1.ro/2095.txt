Foto: gov.ro Politică
Premierul Viorica Dăncilă s-a întâlnit, marți, cu primarii municipiilor reședință de județ, pentru a discuta pe tema absorbției fondurilor europene, şefa Guvernului îndemnându-i pe edili să menţină colaborarea cu instituţiile implicate în gestionarea fondurilor UE, astfel încât să fie identificate barierele întâmpinate în absorbţia acestor fonduri şi să fie găsite soluţiile adecvate. 
"Situația proiectelor depuse în cadrul Programului Operațional Regional 2014-2020, Axa 4 - Sprijinirea dezvoltării urbane durabile – a constituit tema întâlnirii de lucru a premierului Viorica Dăncilă cu primarii municipiilor reședință de județ. Prim-ministrul Dăncilă a subliniat că în luna martie a fost înființat un comitet interministerial pentru simplificarea administrativă, grup de lucru care a analizat probleme întâmpinate de primării în accesarea fondurilor europene și ridicate la precedenta întâlnire de lucru din 2 martie 2018 și a venit cu propuneri pentru remedierea acestora", se arată într-un comunicat de presă al Guvernului.
Şefa Executivului a prezentat principalele acte normative cu impact asupra absorbției fondurilor europene, adoptate de Executiv în această perioadă, printre care acordarea de împrumuturi din trezorerie pentru autoriățile locale pentru cofinanțarea proiectelor europene, reglementarea condițiilor pentru plata suplimentară a echipelor de proiecte finanţate din fonduri comunitare sau adoptarea Ordonanței de Urgență a Guvernului nr. 45/2018 privind modificarea și completarea unor acte normative cu impact asupra sistemului achizițiilor publice.
"Îmi doresc ca în fiecare municipiu reședință de județ să fie depuse proiecte, ca în fiecare localitate proiectele depuse să ajungă la final, iar comunitățile să se dezvolte și cu ajutorul acestor importante fonduri pe care le avem la dispoziție", a declarat Viorica Dăncilă, potrivit comunicatului.
Printre problemele aduse în discuție de primari s-au aflat, în continuare, termenele excesiv de lungi în cazul licitațiilor publice, numărul mare de avize necesare în cele mai multe cazuri, durata mare a procedurilor de evaluare a proiectelor, dar și necesitatea descentralizării sau lipsa forței de muncă.
Participanții la dezbatere au subliniat importanța menținerii dialogului permanent între autoritățile publice centrale și locale, astfel încât fondurile europene să fie folosite în interesul comun al dezvoltării comunităților.
Alături de primul-ministru, la întâlnire au mai participat vicepremierul, ministru al Dezvoltării Regionale și Administrației Publice, Paul Stănescu, ministrul Fondurilor Europene, Rovana Plumb, și ministrul Finanțelor Publice, Eugen Teodorovici.
