Premierul Viorica Dăncilă a declarat, în deschiderea ședinței de guvern de miercuri, că urmează să fie adoptată o schemă de ajutor de stat pentru susținerea industriei cinematografice românești.
”Tot pe agenda Guvernului avem o schemă de ajutor de stat pentru susținerea industriei cinematografice, urmărind stimularea producției de filme, prin încurajarea inițiativei private în domeniul creației, finanțării producției și distribuirii filmelor românești sau realizate cu participare românească.
E încă o pârghie corectă în care promovăm, în an centenar, identitatea culturală națională și a minorităților naționale din România, prin realizarea filmelor și promovarea în circuitul mondial de valori.
Credem că România trebuie promovată și cunoscută în lume prin valorile, istoria și tradițiile sale, prin oameni și locuri de o frumusețe inegalabilă”, a declarat premierul Viorica Dăncilă. 
