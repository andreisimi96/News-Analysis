Meteorologii au emis vineri seară o atenționare imediată cod roșu de furtună, valabilă pentru județul Galați. Avertizarea este valabilă până la miezul nopții și vizează localitățile Tudor Vladimirescu, Piscu, Independența, Slobozia Conachi, Vânători, Braniștea, Schela și Smârdan. 
Potrivit Administrației Naționale de Meteorologie, se vor semnala averse torențiale ce vor cumula 50...60 l/mp. Din date radar, în ultimele două ore, s-au acumulat cantități de 60...100 l/mp. Vor fi și descărcări electrice, căderi de grindină de medii și izolat mari dimensiuni, intensificări ale vântului cu aspect de vijelie. 
De asemenea, alte patru județe se află sub atenționare cod galben de instabilitate atmosferică, valabil până la ora 00:30. 
Este vorba despre județele Ialomița, Prahova, Dâmbovița și Ilfov, unde se vor semnala frecvente descărcări electrice și averse ce vor cumula izolat 15-20 l/mp, însoțite de intensificări de scurtă durată ale vântului și, izolat, grindină de mici dimensiuni.
