Foto: Inquam Photos / Octav Ganea Eveniment
Secţia de procurori în materie disciplinară a Consiliului Superior al Magistraturii ( CSM ) a amânat, miercuri, decizia în cazul refuzului șefei DNA Laura Codruța Kovesi de a se prezenta la Comisia parlamentară pentru alegerile prezidențiale din 2009, informează Știripesurse.ro. 
Asta după ce Inspecția Judiciară a deschis o acțiune disciplinară împotriva Codruței Kovesi după refuzul repetat al acesteia de a da explicații în fața parlamentarilor. 
Potrivit Inspecției Judiciare, șefa DNA ar fi încălcat dispoziţiile deciziei Curţii Constituţionale prin refuzul de a se prezenta la respectiva comisie.
"În motivarea acţiunii s-a reţinut că procurorul-şef al DNA a încălcat dispoziţiile explicite ale deciziei Curţii Constituţionale nr. 611 din 3 noiembrie 2017 prin refuzul de a se prezenta în faţa Parlamentului României - Comisia specială de anchetă a Senatului şi Camerei Deputaţilor pentru verificarea aspectelor ce ţin de organizarea alegerilor din anul 2009 şi de rezultatul scrutinului prezidenţial şi de a furniza informaţiile solicitate sau de a pune la dispoziţie celelalte documente sau mijloace de probă deţinute, utile activităţii comisiei", arătau reprezentanții Inspecției Judiciare în acțiunea depusă în luna aprilie. 
