Partidul Mişcarea Populară îşi desemnează sâmbătă, în cadrul unui congres extraordinar, noua echipă de conducere, inclusiv noul preşedinte, după ce Traian Băsescu şi-a anunţat retragerea.
Peste 2.500 de delegaţi din toate organizaţiile sunt așteptați la congresul care va avea loc la Palatul Parlamentului.
Deputatul Eugen Tomac , preşedinte executiv al PMP , a transmis miercuri că şi-a depus oficial candidatura la șefia PMP .
"Pentru mine, la fel ca pentru mulţi români, anul 2018 este unul special. Mă simt onorat să trăiesc această aniversare, mai ales că idealurile mele politice se regăsesc în obiectivele politice ale înaintaşilor noştri, care, acum 100 de ani, au făurit România de la Nistru până aproape de Tisa! Tocmai de aceea, am decis să îmi asum, alături de colegii mei din PMP , misiunea de a lupta pentru reîntregirea ţării, mai hotărât, mai convingător! Fiind motivat şi determinat în această misiune, mi-am depus oficial candidatura la preşedinţia PMP . La congresul extraordinar al partidului din 16 iunie 2018, voi cere votul de încredere al colegilor noştri cu moţiunea 'Partidul Mişcarea Populară - Reîntregim România!", a scris Tomac, pe Facebook.
La rândul său, Traian Băsescu a declarat că va rămâne în continuare un partener al PMP . 
”Cu certitudine, conducerea ce va fi aleasă mâine la congres va avea oricând deschisă uşa biroului meu să ne sfătuim, să-mi dau cu părerea, dar, la 67 de ani, a venit timpul, îi împlinesc în noiembrie, să predau ştafeta şi să rămân pe lângă cei care vor conduce partidul.
Mâine, la congres, trebuie să alegem o echipă, o echipă de oameni care au arătat până acum că vor să facă politică, o echipă de oameni capabili să facă politică şi care să se dedice politicii în perioada următoare şi să-şi asume responsabilitatea alegerilor care vor fi în 2019 şi 2020", a mai declarat Traian Băsescu. 
Acesta a subliniat că principalul mesaj care va fi transmis cu ocazia congresului  PMP  va fi acela de reunificare a țării: " PMP  este singurul partid care are în programul lui politic acest obiectiv. Este un obiectiv greu, foarte greu, dar care poate fi atins. Cel mai rău este să spunem: pentru că este greu, ne lăsăm păgubaşi. Este un drum de parcurs".
