Un ofițer din cadrul Poliției județului Prahova este cercetat pentru violență domestică, după ce a fost reclamat de către soția sa.
Cei doi se află în procedură de divorț, informează Libertatea.
Femeia a susținut că bărbatul a bătut-o și a cerut un ordin de protecție, însă două zile mai târziu a renunțat la acest demers.
Relația celor doi este cunoscută ca fiind una tumultoasă, după ce șeful secției 2 de poliție din cadrul Poliției Municipiului Ploiești, comisarul Cosmin Moise , a avut prima tentativă de a divorța în anul 2009, când a și intentat acțiunea, la Judecătoria Ploiești, dar tot el a fost cel care a renunțat la divorț.
De asemenea, câțiva ani mai târziu, polițistul a fost cel care a băgat din nou divorț, după cum arată portalul Judecătoriei Ploiești, însă între timp se pare că omul legii și nevasta au decis să-și mai dea o șansă împreună.
