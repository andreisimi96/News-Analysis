După o dispută care a durat 27 de ani, Grecia şi Macedonia au ajuns marţi la un ''acord'' istoric cu privire la numele fostei republici iugoslave, care ar putea debloca aderarea Macedoniei la UE şi NATO.
"Am veşti bune: cu puţin timp în urmă am ajuns la un acord cu prim-ministrul Fostei Republici Iugoslave a Macedoniei pe o chestiune care a fost în mintea noastră de mulţi ani", a anunţat premierul grec Alexis Tsipras .
"Avem un acord, un acord bun care acoperă toate condiţiile impuse de Grecia ", a spus Tsipras la finalul unei discuţii telefonice cu omologul său macedonean Zoran Zaev , potrivit Agerpres. 
Micul stat vecin va avea un "nume compus" cu o referire geografică, a adăugat el, fără a oferi detalii suplimentare. 
Cu toate acestea, presa din Grecia şi cea din Macedonia susţin că unul dintre numele discutate ar putea fi "Republica Macedoniei de Nord" sau "Nova Macedonia ".
"Aceasta înseamnă că ei îşi iau angajamentul să-şi revizuiască Constituţia", a precizat Tsipras.
Miza unei reglementări pentru Macedonia este de a obţine undă verde la summitul european de la sfârşitul lunii iunie pentru a începe negocieri de aderare cu UE şi de a obţine o invitaţie de raliere la NATO la summitul Alianţei din 11 şi 12 iulie. 
