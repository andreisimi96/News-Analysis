Funcţionarii publici ar putea lucra, la cerere, după împlinirea vârstei de pensionare şi a stagiului minim de cotizare, timp de maximum trei ani, se arată într-un proiect de act normativ care a trecut azi pentru a patra oară de Parlament.
Prevederile sunt incluse într-un Proiect de lege pentru modificarea şi completarea Legii nr. 188/1999 privind Statutul funcţionarilor publici, scrie avocatnet.ro .
Conform prevederilor adoptate, atunci când împlinesc vârsta standard de pensionare şi îndeplinesc stagiul minim de cotizare, funcţionarii publici vor putea să ceară menţinerea în activitate.
În momentul de faţă, Statutul funcţionarilor publici dispune că raportul de serviciu încetează automat atunci când persoana vizată îndeplineşte, în mod cumulativ, condiţiile de vârstă standard de pensionare şi de stagiu minim de cotizare.
Aşadar, dacă proiectul de lege va ajunge să se aplice, funcţionarii publici vor avea posibilitatea legală să lucreze şi după data la care ar trebui să se pensioneze pentru limită de vârstă.
