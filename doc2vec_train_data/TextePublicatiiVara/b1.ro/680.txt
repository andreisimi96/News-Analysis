Cea mai mare pensie civilă din România este în valoare de 56.800 de lei brut lunar şi este încasată de un magistrat. 
A doua cea mai mare pensie din ţara noastră e în valoare de 39.144 lei brut şi este încasată de un profesionist pensionat din aviaţia civilă, informează economica.net.
În topul celor mai mari pensii civile plătite în luna aprilie în ţara noastră urmează opt magistraţi. Aceştia au primit, în luna aprilie, pensii brute cuprinse între 33.038 lei şi 36.606 lei, potrivit datelor Casei Naţionale de Pensii Publice.
Cele mai mari zece pensii civile plătite în aprilie în România sunt pensii de serviciu, deci pensii speciale. 
Pentru şase dintre pensionarii cu cele mai mari zece pensii civile din România, pensiile s-au plătit în luna aprilie doar de la bugetul de stat, adică din banii tuturor contribuabililor.
În mod normal, pensiile speciale ale civililor sunt plătite atît de la bugetul asigurărilor sociale de stat, cît şi de la bugetul de stat.
