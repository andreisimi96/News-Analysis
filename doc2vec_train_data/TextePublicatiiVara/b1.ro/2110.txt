Două din cele mai importante state ale Uniunii Europene, Italia şi Franţa, par să se afle la cuţite după refuzul italienilor de a primi peste 600 de migranţi aflaţi la bordul unei nave de salvare.
Premierul italian Giuseppe Conte a răspuns extrem de dur, marţi, criticilor din partea Franţei în legătură cu gestionarea de către Italia a situaţiei navei Aquarius , acuzând, la rândul său, Parisul de ipocrizie şi cinism.
"Declaraţiile în legătură cu afacerea Aquarius venite din partea Franţei sunt surprinzătoare şi arată o lipsă serioasă de cunoştinţe despre ceea ce se întâmplă cu adevărat. Italia nu poate accepta lecţii ipocrite din partea ţărilor care au preferat mereu să-şi întoarcă spatele când vine vorba despre imigraţie", a transmis biroul lui Conte, potrivit Agerpres.
Anterior, preşedintele francez Emmanuel Macron a denunţat "cinismul şi iresponsabilitatea guvernului italian", care a refuzat acostarea navei Aquarius ce avea peste 600 de migranţi la bord. 
