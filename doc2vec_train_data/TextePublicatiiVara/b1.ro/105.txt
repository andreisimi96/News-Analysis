Propaganda rusă din Republica Moldova pare să nu mai știe se să inventeze despre România.
Portalul Kp.md a publicat, pe 20 mai, un articol în care autorul redă discuția unor locuitori din satul Tețcani, Briceni, care spun că, de câteva zile, deasupra localităților din raion ar zbura avioane românești de tipul An-24 , iar scopul acestora este de a pulveriza un reactiv care dispersează norii.
Citându-i pe aceşti locuitori, în articol se afirmă că norii sunt împrăștiaţi intenţionat să nu cadă precipitații, inducându-se o secetă artificială pentru ca moldovenii... ”să achiziționeze produse din Uniunea Europeană”, scrie site-ul stopfals.md .
În articolul ”Есть версия: «Румыны распыляют в небе реагенты, «воруя» дождь у Молдовы, чтобы мы покупали овощи и фрукты в ЕС!»” (în traducere: “Există o versiune: Românii pulverizează reagent în cer, ’furând’ ploaia din Moldova, pentru ca noi să cumpărăm legume și fructe din UE”) se spune că locuitorii satelor moldovenești care se învecinează cu România sunt siguri de acest lucru.
Spre exemplu, în text este citat Victor Bureico, un locuitor al satului Tețcani, care i-ar fi spus jurnalistului despre survolarea spațiului aerian.
“Deasupra satului nostru zboară avioane românești de tipul An-24 , cu turbo-propulsoare. Chiar și azi a zburat de patru ori. (...) Ele nu au dreptul să zboare! Moldova este un stat independent și suveran!”, ar fi declarația localnicului.
Acesta ar mai susține că avioanele ar ”speria” ploaia. ”Împrăștie reactivi. Provoacă secetă artificială astfel încât să achiziționăm produse din UE! Știu sigur. Am studii în domeniul agronomiei, știu că este posibil să disperseze norii cu reactivi, există reactivi speciali care pot provoca grindină. (...)”, se mai spune în articol.
Informație a fost preluată și de portalurile pro-ruse Prsm.md și 1News.md, fiind difuzată și pe rețelele de socializare.
Ministerul Apărării Naționale din România ( MApN ) a dezmințit informațiile din articol, precizând că avioane de tipul An-24 nu mai operează zboruri de mai bine de 10 ani.
Ministerul de resort din Republica Moldova a precizat, la rândul său, că, în prezent, un avion românesc de alt model fotografiază spațiul terestru din România şi are permisiunea de a intra 10 kilmetri și pe teritoriul moldovenesc.
