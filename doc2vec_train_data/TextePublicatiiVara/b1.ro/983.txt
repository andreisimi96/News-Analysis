Mai mulţi deputaţi PNL , un parlamentar USR şi unul UDMR au depus, luni, la Senat, un proiect care prevede ca Înălţarea Domnului să fie declarată zi liberă.
"Înălţarea Domnului, act de deplină încununare a misiunii de mântuire şi eliberare a omului de sub păcat, reprezintă certificarea că Iisus Hristos este Fiul care urcă de-a dreapta Tatălui ceresc. Aproape că nu există şcoală, instituţie de cultură ori primărie în România care să nu sărbătorească public şi solemn această zi de Înălţare şi de pomenire a Eroilor neamului, dublă ocazie de rugăciune, pomenire, amintire şi elogiere. Ca atare este firesc faptul că Parlamentul României să accepte declararea acestei zile de mare însemnătate spirituală, morală, identitară şi naţională, zi în care sărbătorim, actul final al operei Mântuitoare a lui Hristos, Înălţarea Domnuli, alături de comemorarea pioasă a celor care s-au jertfit pentru ca noi să trăim astăzi într-o ţară liberă, întreagă şi suverană, drept sărbătoare legală – zi nelucrătoare pentru toţi cetăţenii României", se arară în expunerea de motive a iniţiativei legislative.
Deputaţii PNL , Daniel Gheorghe şi Nicolae Neagu, principalii iniţiatori au proiectului mai precizează că România are cele mai puţine zile libere, comparativ cu alte state membre UE.
“Spre exemplu: 1. Malta – 38, dintre care 13 zile libere oferite cu ocazia sărbătorilor naţionale. 2. Spania – 34, dintre care 12 sărbători naţionale. 3. Bulgaria – 33, dintre care 11 sărbători naţionale. 4. Polonia – 33, 5. Cehia – 32, 6. Portugalia – 31. 7. Germania – 29, 8. Irlanda – 29, 9. Marea Britanie – 28, 10. Olanda – 27. Având în vedere cele expuse mai sus, consider ca fiind o obligaţie morală, culturală şi creştinească faţă de cetăţenii acestui stat, să declarăm ziua de Înălţarea Domnului, zi liberă!", potrivit sursei citate.
