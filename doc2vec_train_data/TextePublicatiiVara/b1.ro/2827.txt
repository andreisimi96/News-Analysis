Schema de ajutor de stat pentru sprijinirea industriei cinematografice adoptată de Guvern miercuri, 13 iunie, este văzută cu ochi buni de presa străină.
Variety.com notează că România a ascultat în cele din urmă cererea producătorilor locali de filme, aprobând pachetul de reduceri și rezervând un fond de distribuție de până la 50 de milioane de euro anual pentru a atrage noi filme.
Planul, o politică bugetară mai degrabă decât o lege fixă, va fi pus în aplicare până la sfârșitul anului 2020, potrivit lui Alex Traila de la Centrul Român de Film, care a numit această mișcare un plus binevenit așteptat mult timp de industria cinematografică.
Guvernul precizează că, potrivit acestui proiect, vor putea fi acoperite până la 45% din cheltuielile eligibile pentru producția de film realizate pe teritoriul României, în următoarele condiții:
- Alocări financiare nerambursabile în cuantum de 35% din totalul cheltuielilor eligibile cu achiziția, închirierea, fabricarea de bunuri și/sau servicii ocazionate de dezvoltarea proiectelor de film și producție de film în România, precum și cu onorariile, salariile și alte plăți către persoane fizice, aferente implementării proiectului;
- Alocări financiare nerambursabile în cuantum de 10% peste alocarea de bază (de 35%), cu condiția promovării turistice a unei zone geografice, a unui oraș sau a României, în cadrul producției cinematografice.
Aceste alocări financiare se acordă în condițiile în care minimum 20% din bugetul total al proiectului se realizează pe teritoriul României.
Pot beneficia de această formă de sprijin întreprinderile române sau străine înregistrate, care îndeplinesc cumulativ o serie de condiții, între care realizarea cheltuielilor eligibile pentru implementarea proiectului în valoare totală de cel puțin 100.000 de euro, dovedirea caracterului de produs cultural al proiectului și faptul că acesta îndeplinește condițiile de eligibilitate aprobate prin ordin de președintele Comisiei Naționale de Strategie și Prognoză, precizează Executivul.
Ajutorul de stat se acordă pentru producția de filme, indiferent de mediul prin care sunt exploatate, precum filme de ficțiune de scurt și mediu metraj, seriale de televiziune, filme destinate distribuției direct pe suport video sau internet sau orice alt tip de support, documentare artistice, filme de animație.
Valoarea maximă a ajutorului de stat nu poate depăși 10 milioane de euro pentru fiecare proiect finanțat din această schemă. ( Detalii AICI )
