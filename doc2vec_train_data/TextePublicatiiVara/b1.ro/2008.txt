Poliţiştii de frontieră din Borș (Bihor) au descoperit 32 de persoane din Irak, Afganistan şi Iran, care au încercat să iasă ilegal din ţară, ascunse în remorca unui tir înmatriculat în Turcia.
Șoferul era un bulgar în vârstă de 56 ani care conducea un autocamion. Conform documentelor de însoţire a mărfii, acesta transporta role de hârtie din Bulgaria pentru o societate comercială din Germania.
Procedându-se la exploatarea datelor din analiza de risc specifică, poliţiştii de frontieră bihor eni au efectuat un control amănunţit asupra mijlocului de transport, potrivit sursei citate, scrie hotnews.ro.
Astfel, în remorca camionului au fost descoperite ascunse 32 de persoane, dintre care 21 bărbaţi, 5 femei şi 6 copii, adulţii având vârste cuprinse între 19 şi 40 ani, iar copiii între 1 şi 10 ani.
Verificările preliminare au relevat faptul că cei în cauză sunt cetăţeni din Irak, Afganistan şi Iran, înregistraţi ca solicitanţi de azil în România. Ca urmare a celor constatate, poliţiştii de frontieră efectuează cercetări pentru a se stabili întreaga activitate infracţională şi pentru identificarea tuturor persoanelor implicate.
