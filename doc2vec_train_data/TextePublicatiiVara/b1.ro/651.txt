Veşti proaste pentru cei care deţin sau administrează un site românesc.
Primele nume de domenii de internet .ro, respectiv cele înregistrate înainte de 1 martie 2013 pentru care deţinătorii dreptului de folosinţă nu au achitat la timp contravaloarea serviciului de mentenanţă anuală, expiră de la 1 iunie, 
Acestea vor fi programate la ştergere şi vor fi şterse automat după 90 de zile. În această perioadă, domeniul respectiv este nefuncţional, iar pentru a deveni funcţional se poate efectua reînnoirea pentru 1 - 10 ani. 
"Serviciul de mentenanţă anuală este stabilit de partenerii RoTLD , ţinând cont că tariful practicat de Registrul RoTLD este de 6 EURO/an, fără TVA - tariful oferit partenerilor acreditaţi ROTLD. Serviciul de mentenanţă anuală nu se aplică retroactiv. Registrul RoTLD precizează că sintagma "domenii cumpărate pe viaţă" nu a fost stipulată niciodată în contractul pentru înregistrarea numelor de domenii.ro", a anunţat Institutul Naţional de Cercetare-Dezvoltare în Informatică ( ICI ), potrivit Agerpres. 
Punctul 20 de la regulile de înregistrare RoTLD stabileşte că înregistrarea unui nume de domeniu nu conferă decât dreptul de folosinţă asupra sa. 
RoTLD a pus la dispoziţia deţinătorilor de nume de domenii.ro un instrument prin care pot obţine gratuit lista cu domeniile '.ro' ataşate unei adrese de e-mail şi perioada pentru care mai sunt valabile fără taxă.
