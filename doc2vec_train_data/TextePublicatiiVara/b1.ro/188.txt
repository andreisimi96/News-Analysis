Vești bune pentru lucrătorii din domeniul culturii. Regulamentul-cadru pentru acordarea sporurilor a fost aprobat.
“Executivul a adoptat Hotărârea pentru aprobarea Regulamentului cadru privind stabilirea locurilor de muncă, a categoriilor de personal şi mărimea concretă a sporului pentru condiţii de muncă, precum şi condiţiile de acordare a acestuia pentru familia ocupaţională de funcţii bugetare „CULTURĂ".
Adoptarea acestui regulament-cadru reprezintă o primă confirmare a faptului că măsurile pe care conducerea Ministerului Culturii și Identității Naționale (MCIN) și le-a asumat în ultimele zile, în cadrul întâlnirilor care au avut loc între aceasta și organizațiile sindicale din domeniul culturii, vor fi îndeplinite”, anunță Ministerul Culturii.
Proiectul cuprinde reglementări privind stabilirea locurilor de muncă considerate periculoase, stabilirea categoriilor de personal care pot beneficia de sporul pentru condiţii de muncă, mărimea concretă a acestui spor, precum şi condiţiile de acordare a acestuia.
Sporul pentru condiţii de muncă se acordă cu titlu de compensare materială a riscurilor la care persoanele vizate se supun prin desfăşurarea activităţii în altfel de condiţii decât cele prezumate a ocroti sănătatea şi integritatea fizică şi psihică a angajaţilor. Aceste condiţii de muncă periculoase sau vătămătoare se stabilesc şi sunt recunoscute potrivit buletinelor de determinare sau, după caz, de expertizare a locurilor de muncă respective. 
