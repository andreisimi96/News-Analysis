Foto: Inquam Photos / George Calin Politică
Ministrul Justiției, Tudorel Toader, a răspuns, luni, acuzaţiilor opoziţiei că modificările la codurile penale ar fi fost făcute "cu dedicaţie" pentru liderul PSD, Liviu Dragnea .
Oficialul guvernamental spune că indiferent de legea adoptată şi de momentul în care acest lucru se întâmplă, mereu va exista cineva care este beneficiar direct al respectivului act normativ.
"Noi avem o lege cu privire la tehnica legislativă, care ne spune procedura de adoptare a unui act normativ indiferent de ierarhia lui. Un act normativ are acest atribut de lege în cazul de faţă dacă are caracter de generalitate. Vă asigur că orice lege care se adoptă mâine, poimâine, la anul, oricând vei găsi pe cineva care se află în ipoteza normei şi care va beneficia de respectiva modificare. Nu am văzut forma ieşită din comisie, dar probabil sunt foarte multe exemple asemănătoare”, a declarat luni, la Digi24, Tudorel Toader.
Comisia specială pentru modificarea legilor justiţiei a adoptat, cu 15 voturi "pentru" şi 7 voturi "împotrivă", raportul la proiectul de lege privind modificarea Codului penal, urmând ca marţi să intre la votul din plenul Senatului, scrie news.ro.
Comisia a adoptat luni modificarea articolului 297 din Codul penal cu privire la infracţiunea de abuz în serviciu, astfel că infracţiunea nu se pedepseşte dacă prejudiciul este până în salariul minim brut pe economie - 1.900 de lei. În plus, se consideră abuz în serviciu dacă scopul este de a obţine foloase materiale necuvenite pentru sine, soţ sau rude până la gradul II. 
De asemenea, comisia specială a eliminat din sfera infracţiunii de abuz în serviciu elaborarea, emiterea sau aprobarea actelor normative de către Parlament şi Guvern, iar articolul 298 din Codul penal privind neglijenţa în serviciu a fost abrogat. Totodată, comisia a decis modificarea definiţiei din Codul penal a grupului infracţional organizat, în sensul că nu constituie grup infracţional organizat grupul format ocazional în scopul comiterii imediate a uneia sau mai multor infracţiuni şi fără a avea o continuitate.
