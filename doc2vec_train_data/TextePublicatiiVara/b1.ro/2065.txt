Deşi PNL a anunţat că va depune o moţiune de cenzură împotriva Guvernului Dăncilă, partidul pare măcinat de conflicte interne.
Mai multe organizaţii din judeţul Satu Mare solicită intervenţia conducerii centrale a formaţiunii în cazul excluderii din partid a consilierului judeţean Adrian Cozma , anunţând totodată că nu susţin decizia Biroului Permanent Judeţean (BPJ) prin care acesta a fost exclus. 
Conducerile organizaţiilor PNL din oraşul Ardud şi comuna Santău consideră că decizia de excludere a consilierului este nefondată şi nestatutară. Mai mult, şi organizaţia din Negreşti Oaş a anunţat că nu susţine decizia de excludere a lui Adrian Cozma din partid. 
"Apreciem că toate acţiunile publice şi intervenţiile din Consiliul Judeţean Satu Mare ale consilierului judeţean Adrian Cozma au fost întemeiate şi au respectat angajamentele faţă de sătmăreni şi principiile PNL . Vom cere şi conducerii naţionale să intervină urgent în această problemă. Atragem atenţia că acest demers nu face bine viitorului PNL Satu Mare . Totodată, precizăm faptul că organizaţia locală Santău este organizaţia cu cele mai bune rezultate politice din judeţul Satu Mare , având 8 consilieri locali, primar şi viceprimar PNL ", a transmis PNL Santău, potrivit Agerpres. 
"S-a decis că Biroul Politic Local Santău va vota împotriva deciziei BPJ de excludere a consilierului Adrian Cozma din PNL , pe data de 15 iunie, în cadrul Comitetului Director Judeţean, care va avea loc la Muzeul Judeţean. Mandatat pentru exprimarea acestui vot este preşedintele organizaţiei locale Santău. Membrii organizaţiei Santău consideră decizia luată în cadrul BPJ ca fiind nefondată şi nestatutară, ba mai mult este o greşeală pentru PNL să excludă din partid un vector important de imagine, respectiv cel mai activ consilier judeţean. Ne facem griji ca această decizie luată în BPJ să nu fie altceva decât o răfuială politică internă, o răzbunare a conducerii partidului ca urmare a nesupunerii, a consilierului Adrian Cozma faţă de partenerii din guvernarea locală", precizează conducerea PNL Santău. 
BPJ Satu Mare a votat, în 23 mai, excluderea consilierului Adrian Cozma ca urmare a criticilor aduse administraţiei locală formată din membri UDMR şi PNL . 
