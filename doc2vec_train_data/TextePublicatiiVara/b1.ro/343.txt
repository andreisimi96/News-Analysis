România se află pe primul loc în lume cu cea mai tânără bunică, iar motivul care a dus la acest fenomen este lipsa mijloacelor de educaţiei, susțin specialiștii.
„Suntem pe primul loc având cea mai tânără bunică din lume, avem bunică care are 23 de ani şi care a fost mamă la 12 ani. Este îngrozitor să trăieşti aşa ceva, pentru că asta înseamnă că acea mamă a fost lipsită total de mijloace de educaţie. (...) Educaţia sexuală a copiilor este esenţial ca să fie începută în şcoli”, a declarat preşedintele AREPMF, Valeria Herdea.
Aceasta a mai afirmat că părinţii au un rol important în supravegherea copilului, astfel încât acesta să nu aibă vicii.
„Teribilismul vârstei asociat cu un anturaj greşit şi cu părinţi foarte ocupaţi duce la consumul de alcool. A fi părinte înseamnă a petrece timp cu el, să-l întrebi cum a fost azi, cu ce prieteni a fost. Este şi normal că sunt la vârsta în care îşi doresc să vadă, să încerce noi experienţe. (...) Din păcate, riscul consumului de alcool duce la adicţie. Adicţia rămâne ca o boală cronică la care noi estimăm doar vârful icebergului, ce nu vedem sunt îmbolnăvirile”, a precizat Herdea, scrie zf.ro.
De asemenea, ministrul Sănătăţii, Sorina Pintea, a menționat, marți, că este în creștere consumul de alcool în rândul tinerilor cu vârsta cuprinsă între 15 şi 19 ani, la fel fiind și numărul sarcinilor nedorite în rândul adolescentelor.
