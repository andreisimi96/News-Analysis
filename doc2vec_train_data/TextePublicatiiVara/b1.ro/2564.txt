Procedura de suspendare a preşedintelui Klaus Iohannis să demareze înainte de 21 iunie, pentru a pune presiune pe completul de judecată ce urmează să se pronunţe în cazul său, a declarat sâmbătă, președintele PNL, Ludovic Orban.
“Eu nu fac parte dintre cei care să fabuleze. Nu vedeţi că nu a existat nicio dezminţire din partea PSD – ALDE?! A existat o şedinţă în care ei au discutat şi au luat decizia să îl suspende pe preşedinte. Sigur că ei lansează o inepţie constituţională: că pot să îl suspende pe preşedinte fără să se ajungă referendum. O asemenea nebunie eu nu am mai auzit. Suspendarea în sine face parte din procedura de demitere, nu este o procedură separată, iar procedura de demitere se finalizează cu referendum, pentru că poate să fie demis preşedintele României numai de cei care l-au ales, adică de cetăţenii români. Ca atare, declararea procedurii de suspendare va duce la referendum. Am lansat acest mesaj public pentru informarea oamenilor. (...) Din câte ştiu, interesul lui Dragnea este ca procedura să demareze înainte de data de 21 ca să pună o presiune suplimentară asupra completului de judecată care urmează să se pronunţe în cazul său” a declarat preşedintele PNL, Ludovic Orban, potrivit Mediafax.
El a anunțat că PNL va decide săptămâna viitoare cum va vota pentru conducerea SIE, precizând că el nu a votat niciodată cu un pesedist, chiar dacă propunerea vine de la preşedintele Klaus Iohnannis.
“Vom hotărî săptămâna viitoare, la reuniunea Biroului Politic. Eu nu votez. Nu am votat un pesedist niciodată, nici măcar în turul 2 din 2000 . (...) Preşedintele a avut probabil motive serioase, nişte temeiuri solide pentru a formula această propunere. Nu e cutumă rea ca şefii serviciilor să fie numiţi unul de la un partid şi altul de la alt partid. Nu pot să nu îmi manifest o satisfacţie când văd că PSD-ul este incapabil să se poziţioneze vizavi de propunerea formulată de preşedinte”, a mai spus Orban.
