Foto: evz.ro Eveniment
Preşedintele Înaltei Curţi de Casaţie şi Justiţie, Cristina Tarcea, a declarat că a urmărit modul în care au fost modificate, în Parlament, Codul Penal și cel de Procedură Penală și a ajuns la concluzia că mai multe lucruri sunt discutabile. 
"Potrivit dispoziţiilor legale în vigoare şi acum, atunci când unul dintre membrii completului este în imposibilitate de prezentare, va semna, după caz, preşedintele completului, preşedintele instanţei. Am văzut şi eu procesul legislativ, sunt multe chestiuni discutabile, dar trebuie să plecam de la premisa că aceasta este o primă formă, urmează ca procedura de legiferare să fie continuată. Noi, atunci când am simţit că anumite dispoziţii legale nu sunt în conformitate cu dispoziţiile constituţionale sau nu sunt coroborate cu alte texte de lege, am făcut observaţii şi scrise, aşteptăm să vedem acum forma finală de la ultima Cameră şi vom acţiona în consecinţă", a spus Tarcea, în ședința Consiliului Superior al Magistraturii, potrivit Agerpres.
Șefa ÎCCJ consideră că există riscul unui impact negativ în cazul în care s-ar introduce o prevedere prin care să poată fi revizuite hotărârile rămase definitive: "Există riscul unui impact negativ, pentru că dacă s-ar accepta ideea că pot fi revizuite toate hotărârile pronunţate înainte de intrarea în vigoare a unei noi legi, vă daţi seama ce ar însemna aceasta asupra volumului de activitate. Toată lumea îşi va exercita dreptul la revizuire şi vor fi atacate toate hotărârile pronunţate de la intrarea în vigoare a Constituţiei şi până acum, ceea ce cred că e un dezastru din toate punctele de vedere, ca să nu mai vorbim de faptul că este subminată ideea de stabilitate a hotărârilor juridice".
