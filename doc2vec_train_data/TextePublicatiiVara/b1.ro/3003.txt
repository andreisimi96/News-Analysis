Dezbateri aprinse în Comisia specială pentru Legile justiției în care se discută despre redefinirea abuzului în serviciu. În timpul discuțiilor a avut loc un schimb dur de replici între social-democratul Eugen Nicolicea și liberalul Cătălin Predoiu, informează HotNews.ro. 
Conflictul a izbucnit în momentul în care Predoiu a întrebat pe ce bază fac aceste modificări ale definiției abuzului în serviciu.
”Noi am explicat argumentele dar erați plecat la budă”, a fost răspunsul lui Eugen Nicolicea . 
De asemenea, Nicolicea i-a spus lui Predoiu că îi va da explicațiile pe care le cere în momentul în care și el o va face pentru propunerea de reducere a pedepselor pentru dare și luare de mită. 
„Atunci erați de partea tâlharilor”, a spus Nicolicea. 
„Nu mă iau la concurs de inepții și declarații suburbane”, i-a replicat Predoiu. 
„Câți bani ai luat matale pentru textul asta? Ați luat banii să scăpați pârnăiașii”, a acuzat Nicolicea. 
„Este o hoție ce faceți aici”, a spus, la rândul său Predoiu. 
„Ați vrut să scădeți infracțiunea de luare și dare de mită. Ați vrut să scăpați pârnăiașii contracost”, a replicat Nicolicea.
