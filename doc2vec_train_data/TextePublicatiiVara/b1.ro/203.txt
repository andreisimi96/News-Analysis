Scandalul în care este implicat Ilie Năstase după ce a fost reținut de două ori de polițiști pentru infracțiuni la codul rutier este tratat pe larg și în presa internațională.
Amintind și de atitudinea lui Năstase de pe teren și de scandalurile în care a fost implicat recent din cauza afirmațiilor făcute în timpul meciului de Fed Cup dintre România și Marea Britanie, presa externă arată cum fostul număr unu mondial a ajuns să fie ridicat de două din trafic, dar și că a avut un comportament agresiv față de polițiști.
”Fostul băiat rău al tenisului, învinețit de polițiști, după ce a fost arestat de două ori în aceeași zi. A doua oară când a fost arestat, și-a bătut joc de polițiști, spunând că au acționat ca miliția din era comunistă. Totul s-a întâmplat la un an de la meciul de Fed Cup în care a abuzat verbal echipa Marii Britanii”, scriu britanicii de la Daily Mail.
BBC scrie la rândul său de incidentele de vineri în care a fost implicat Ilie Năstase punându-le în context cu cele de anul trecut. " Ilie Năstase a înjurat un arbitru, a insultat-o pe Johanna Konta și pe Anne Keothavong și a făcut un comentariu rasist despre copilul nenăscut al Serenei Williams”, amintesc jurnaliștii.
"Năstase este cunoscut pentru comportamentul său impredictibil și temperamental pe terenul de tenis, iar ieșirile sale nervoase i-au adus porecla Nasty. El și-a păstrat comportamentul imprevizibil și după ce s-a retras din tenis”, afirmă ESPN.
The Mirror scrie că polițiștii l-au văzut pe Năstase "vizibil beat" și că acesta avea o alcoolemie de 0.55, amintind că pentru faptele sale, fostul tenismen ar putea fi pedepsit cu până la cinci ani de închisoare.
UBI Tennis titrează „ Ilie Năstase , arestat de două ori într-o zi, din cauza problemelor cu băutura” și notează că fostul tenismen a refuzat să sufle în etilotest și i-a înjurat pe polițiști, moment în care aceștia l-au încătușat.
Iar Straits Times remarcă faptul că „ Ilie Năstase nu se dezice de reputația sa” și a reușit performanța de a fi arestat de două ori în șase ore.
