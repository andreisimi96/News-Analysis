Ministrul Justiţiei, Tudorel Toader, a declarat, referindu-se la decizia CCR potrivit căreia Iohannis trebuie să o revoce pe Kovesi, că se așteaptă să se întâmple ce este firesc, necesar şi obligatoriu, anume să se respecte legea, Constituția și deciziile CCR .
Cât despre speculațiile legate de momentul în care Iohannis ar trebui să pună în aplicare decizia Curții, Toader susține că hotărârile CCR produc efecte chiar de la momentul publicării lor în Monitorul Oficial.
"Aştept ca în viitor să se întâmple ceea ce este firesc, necesar şi obligatoriu. Să respectăm legea, să respectăm Constituţia, să respectăm deciziile Curţii Constituţionale. Am vorbit foarte mult pe această temă. De fiecare dată am spus că nu există şi nu trebuie să existe un termen în Constituţie; nu există şi nu trebuie să existe un termen în decizia Curţii Constituţionale, în care preşedintele să-şi exercite obligaţia. Aceasta pentru că potrivit aticolului 147 din Constituţie, orice decizie este obligatorie pentru toată lumea, produce efecte de viitor, produce efecte de la data publicării în Monitorul Oficial. Prin urmare, efectele sunt de la data publicării în Monitorul Oficial pentru toată lumea, pentru orice român, orice cetăţean şi autoritate, fără a se face vreo distincţie, după cum suntem în controlul apriori, înainte ca legea să intre în vigoare, sau în controlul posterior, în timp ce legea este în vigoare", a afirmat Toader, potrivit Agerpres.
În opinia sa, CCR nu trebuia să prevadă în motivare un termen până la care Iohannis să pună în aplicare decizia. 
"Eu ştiu că în spaţiul public s-a vorbit demult despre necesitatea acelui termen. Din punctul meu de vedere am spus şi repet: nu a existat şi nu era normal şi firesc să existe un termen, toate deciziile producând efecte de la data publicării, neexistând vreo decizie care să zici că produce efecte peste o zi, sau peste o lună. Nu există vreo decizie care să spună că efectele sunt la o dată ulterioară. Din moment ce în cazul nostru s-a constatat existenţa unui conflict juridic de natură constituţională, un blocaj între autorităţile părţi la conflict, dacă ar exista un termen de la data publicării, ar însemna să-i dai uneia dintre părţi un termen în care să menţii părţile în blocaj, în care să permiţi menţinerea conflictului de natură constituţională. Nu avem aşa ceva, nu a existat aşa ceva. Curtea a tranşat al 17-lea conflict juridic de natură constituţională constatat că există şi de fiecare dată, în temeiul lui 146 litera i din Constituţie, Curtea a spus că (...) pentru a ieşi din blocaj instituţional, pentru evitarea blocajelor pe viitor, în mod obligatoriu pentru toate părţile, deciziile trebuie aplicate", a precizat ministrul Justiţiei.
L-a contrazis, astfel, pe fostul președinte CCR , Augustin Zegrean , care a declarat că deciziile Curții sunt obligatorii de la data publicării în Monitorul Oficial însă, în acest caz, nu există un termen până la care președintele Klaus Iohannis este obligat să emită actul de revocare al șefei DNA, Laura Codruța Kovesi. (Detalii AICI )
