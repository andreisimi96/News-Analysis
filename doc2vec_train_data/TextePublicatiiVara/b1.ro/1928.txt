După ce Liviu Dragnea a declarat că varianta de a adopta prin ordonanţă de urgenţă modificările preconizate la Codurile din justiţie este una pertinentă, președintele PNL , Ludovic Orban dezvăluie ce vor face liberalii dacă se vor confrunta cu această situație.
"Îndrăznim şi noi să avem amendamente, de regulă amendamente care sunt solicitate din zona asociaţiilor profesionale din justiţie sau amendamente pe care le-am gândit noi şi Dragnea înţelege prin susţinerea amendamentelor întârzierea dezbaterilor. Este absurd să fie adoptate modificările la Codul penal prin ordonanţă de urgenţă. Nu există niciun fel de temei pentru adoptarea prin OUG", a declarat Orban, luni, potrivit hotnews.ro..
Liderul liberalilor a anunţat că PNL va sesiza Avocatul Poporului, dacă modificările aduse celor două Coduri penale vor fi adoptate prin OUG.
"Sigur că vom sesiza Avocatul Poporului, în cazul în care vor avea acest abuz, e o formă de adoptare abuzivă a unor modificări la legi atât de importante cum sunt Codul penal şi Codul de procedură penală. Nu ştim în schimb în ce măsură Victor Ciorbea mai are vreo legătură cu poporul ăsta şi cu exercitarea funcţiei de Avocat al Poporului, că până acum a refuzat să-şi exercite competenţele în privinţa declanşării controlului de constituţionalitate pe aproape toate ordonanţele de urgenţă pentru care l-am sesizat", a completat Orban.
