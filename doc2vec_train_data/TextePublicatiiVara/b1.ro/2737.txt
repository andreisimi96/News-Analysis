Răzvan Burleanu, preşedintele Federaţiei Române de Fotbal ( FRF ), a ajuns în vizorul procurorilor Direcţiei Naţionale Anticorupţie.
DNA a început cercetările în dosarul plângerilor penale făcute de mai mulţi membri afiliaţi ai FRF privind fapte comise de Burleanu între 2014 şi 2018. 
Printre acuzaţiile formulate în plângerile respective se regăsesc, potrivit unor surse citate de prosport.ro, deturnarea de fonduri, înşelăciunea şi uzurparea de calităţi oficiale.
ProSport scrie că la Ministerul Tineretului și Sportului (MTS) au ajuns, în urmă cu aproximativ două săptămâni, cereri ale procurorilor DNA , care doresc să afle detalii despre statutul juridic al FRF , despre situaţia Comitetului Executiv şi alte informaţii de natură să clarifice legalitatea în care s-a aflat, după 2014, conducerea federaţiei. 
Instituţia a confirmat informaţiile: "În legătură cu solicitarea dumneavoastră, vă informăm că nu vă putem da detalii sau alte amănunte în legătură cu solicitarea DNA , fiind vorba despre o cercetare în curs. Pentru alte informaţii vă rugăm să vă adresaţi parchetului respectiv".
Printre altele, la DNA s-a reclamat:
- cheltuirea ilegală a bugetului de 14-25 milioane de euro pe an al FRF din perioada 2014-2018;
- finanţarea, cu milioane de euro, a Centrelor de Excelenţă între timp desfiinţate, după ce nu s-a reuşit înscrierea lor la tribunal. Numai că, între timp, FRF cheltuise deja peste 2.000.000 de euro cu aceste cluburi inexistente în faţa statului român;
- înscăunarea lui Christoph Daum, cu cheltuielile aferente (peste 1,1 milioane de euro);
- hotărârea Comitetului Executiv al FRF , în iunie 2016, de a se autopremia cu sume totale de peste 650.000 de euro pentru calificarea României la Euro 2016. Burleanu şi-a dat o primă de 80.000 de euro.
Nu lipseşte şi acuzaţia de deturnare de fonduri europene.
Actualul şef al FRF e acuzat că a accesat – şi primit – circa 300.000 de euro din fondurile europene pentru un program de integrare a tinerilor discriminaţi. FRF a luat banii, i-a cheltuit, dar nu i-a angajat pe cei 13 oameni, conform contractului semnat, scrie în plângerea penală de la DNA . 
Ministerul Dezvoltării a verificat şi a sesizat neregulile, iar Burleanu, încercând să scape, a dat în judecată guvernul. A pierdut procesul la Tribunalul Bucureşti şi mai poate ataca sentinţa la Curtea de Apel.
