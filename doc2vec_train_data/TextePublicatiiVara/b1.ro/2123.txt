Ministrul Muncii, Lia Olguța Vasilescu, a anunțat recent că Guvernul a decis ca Pilonul 2 de pensii să devină opțional: toți angajații din România vor alege dacă mai cotizează la acesta sau își varsă toate economiile pentru pensie în bugetul de stat.
Chiar de luna viitoare, Guvernul intenționează să publice o analiză comparativă, astfel încât fiecare român să decidă singur ce variantă îi va aduce o pensie mai mare: sistemul public de pensii sau cel administrat privat.
Potrivit evz.ro , deputatul Vasile Cîtea ( PSD ) a prezentat săptămâna trecută date pe care le atribuie Guvernului:
”PILONUL II de pensii nu se va desfiinţa (...) Nu se va întampla altceva decât faptul, absolut normal, ca românii să fie proprii lor decidenţi în materie de contribuţii proprii, dacă acestea se vor duce către Pilonul I sau către Pilonul II de pensii. Şi pentru ca alegerea să fie în deplină cunoştiinţă de cauză Guvernul României a venit cu nişte date şi studii despre rentabilitatea Pilonului II, astfel încât, fiecare contribuabil să cunoască exact ce se întâmplă cu banii lui şi câţi îi vor reveni înapoi după stagiul de cotizare. Astfel, suntem în măsură să informăm românii că randamentul Pilonului II este undeva sub 4%, cu doar 1% peste inflaţia din ultimii 10 ani şi este cu mult sub randamentul de 5,5 % al titlurilor de stat la 10 ani, ceea ce înseamnă că pentru români ar fi mult mai avantajos, de exemplu, să împrumute statul şi, până la urmă, de ce nu ar face-o?
În aceeaşi ordine de idei, cifrele oficiale arată faptul că suma acumulată, în medie, de la Pilonul II de pensie după 10 ani de cotizare, este de doar 5000 de lei care se vor plăti pe toată perioada, aşadar beneficiul românilor după 10 ani de cotizare ar fi, în medie, de puţin peste 1000 de euro.
Mai mult, randamentul efectiv al fondurilor de administrare apare undeva între 2.37% şi 3.90 %, în funcţie de administrator, în timp ce rata costurilor efective, adică valoarea comisioanelor reţinute de administratori este undeva în jurul valorii de 15%, adica de 5 ori mai mare decât beneficiile contribuabililor. Şi de aici fireasca întrebare: Cotizaţiile plătite la Pilonul II au în vedere bunăstarea contribuabililor sau bunăstarea administratorilor de fond?”.
Lia Olguța Vasilescu a declarat că e nevoie de o schimbare a legislației pentru că a constatat că după 20 de ani de contribuție la Pilonul 2 de pensii, un român ar urma să primească o pensie lunară de doar 47,5 lei.
În schimb, specialiștii spun că declararea ca opțională a contribuției la Pilonul 2 de pensii pune în pericol real toate pensiile pe care le vor primi românii peste 15-20 de ani.
