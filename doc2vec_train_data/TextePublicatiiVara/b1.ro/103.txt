Situaţie halucinantă într-o şcoală generală din judeţul Bacău. Elevii au fost puşi să pozeze, mimând că mănâncă fructe, pentru a promova o alimentaţie sănătoasă. Numai că nu au fost lăsaţi să guste din fructe, ceea ce i-a indignat pe părinţi, informează B1 TV.  
Scenele umilitoare s-au derulat în şcoala comunei Huruieşti, din judeţul Bacău. Câteva lădiţe cu fructe au fost aduse în clasă şi copii au fost puşi să se pozeze şi să mimeze că mănâncă acele fructe. Totul pentru a promova un mod de viaţă sănătos. 
Elevii din şcoala primară au poftit la fructe, dar le-a fost interzis să mănânce din ele. Ajunşi acasă, copiii s-au plâns părinţilor de situaţia umilitoare prin care au trecut şi aşa s-a iscat un adevărat scandal. 
"Mi se pare că i-au înjosit pe copii, unul dintre ei chiar a vrut să mănânce fructele şi i-a spus nu care cumva să mănânce, că trebuie să facă fotografii şi la ceilalţi", a povestit un părinte, pentru PRO TV.
”Al meu mi-a zis că îi ploua în gură şi trebuia să mănânce? Nu le-au dat nimic”, a spus bunica altui copil.
Autotităţile sunt însă de altă părere. Inspectoratul şcolar susţine că în şcoală a fost organizat un concurs de desen, iar fructele au fost împărțite copiilor ulterior. Promite, însă, că va face o anchetă.
”La școală a avut loc o activitate educativă de promovare a alimentaţiei sănătoase. Cadrele didactice au cumpărat o cantitate de fructe nu foarte mare, care nu erau spălate, au folosit-o ca suport de imagine, pentru a-i îndemna pe copii să aleagă fructele în locul dulciurilor. A doua zi a fost o activitate de premiere. Fructele au fost spălate și oferite premianților”, a declarat Doina Marinov, purtător de cuvânt ISJ Bacău.
Directorul şcolii, care este şi preot, susţine şi el că intenţiile au fost bune. Nimeni nu poate înțelege cum acesta a acceptat ca cei mici să fie puşi să se prefacă că mușcă din nişte fructe la care au poftit. 
Citeşte mai multe despre:   Bacau
