Social-democratul Eugen Nicolicea a declarat că Parlamentul l-ar putea suspenda pe Iohannis, astfel încât Tăriceanu să ajungă la Cotroceni și să semneze revocarea lui Kovesi. Parlamentul ar urma apoi să retragă Hotărârea de demitere, pentru ca Iohannis să revină la Cotroceni și referendumul de suspendare să nu mai aibă loc. (Detalii AICI )
Augustin Zegrean , fostul președinte al Curții Constituționale, a declarat, însă, că scenariul nu poate fi aplicat deorece Constituția impune organizarea referendumului de suspendare în astfel de situații.
”Eu cred că glumește, cred că v-a aruncat o coajă de banană să vadă dacă alunecați pe ea. Procedura de suspendare este prevăzută în Constituție, ea nu este o joacă. În Constituție scrie clar că după suspendarea președintelui se merge la referendum. Nu se poate fără exprimarea voinței populare.
Eu știu de unde s-a inspirat acest domn, moldovenii fac acest lucru, își dau jos președintele o săptămână, apoi îl pun la loc, dar acolo Curtea Constituțională îl suspendă și cred au o prevedere specială în acest sens.
În cazul unei proceduri de suspendare, cel mai mult contează voința populară, pentru că tocmai de aceea s-a scris în Constituție că poporul alege președintele.
Dacă suntem o țară, un regim constituțional, un astfel de scenariu nu este posibil absolut deloc. Așa, suspendăm Constituția și devenim orice altceva, dar nu un o țară guvernată de Constituție și legi.
Eu am să vă rog să citiți Articolul 95, aliniatul 3 din Constituție: ”(3) Dacă propunerea de suspendare din funcţie este aprobată, în cel mult 30 de zile se organizează un referendum pentru demiterea Preşedintelui.” Acest articol din Constituție nu lasă niciun loc de interpretare, este un text imperativ”, a declarat Augustin Zegrean , pentru stiripesurse.ro.
