Prima ambarcaţiune dintre cele trei care au plecat din Italia , care avea la bord migranţi salvaţi de pe nava Aquarius care nu au fost primiţi de Malta şi Italia , a ajuns duminică în portul din Valencia.
După ce vor fi înregistraţi în Spania , aceştia vor fi relocaţi în Franţa. 
Vasul a ajuns în port la scurt timp după răsărit.
Noul guvern socialist al Spaniei a promis servicii medicale gratuite pentru imigranţi şi susţine că va investiga fiecare cerere de azil.
"Este datoria noastră să evităm o catastrofă umanitară şi să oferim un port sigur pentru aceşti oameni, să ne respectăm obligaţiile privind drepturile omului", a declarat premierul Spaniei, Pedro Sanchez, potrivit adevarul.ro.
Aproximativ 1.000 de angajaţi de la Crucea Roşie au fost prezenţi pentru a întâmpina migranţii. 
Guvernul spaniol a anunţat sâmbătă că acceptă oferta Franţei de a prelua migranţi de pe nava Aquarius , după ce aceştia vor fi înregistraţi în Spania , unde această navă aparţinând unui ONG va acosta duminică, întrucât Italia şi Malta i-au interzis să acosteze în porturile acestor ţări.
Organizaţia Medici fără Frontiere (MSF), care a închiriat nava Aquarius împreună cu SOS Mediterana, a denunţat "tratamentul degradant" la care au fost supuşi migranţii salvaţi în largul Libiei, aceştia fiind obligaţi să parcurgă o călătorie de o săptămână pentru a ajunge duminică în Spania după ce autorităţile italiene şi malteze au refuzat primirea lor.
"Bărbaţi, femei şi copii de la bordul Aquarius au fugit de război şi de mizerie şi au experimentat groaza în Libia. Ei au fost transbordaţi de pe o barcă pe alta ca nişte mărfuri, iar călătoria lor pe mare a fost prelungită în mod inutil, în condiţii foarte grele", a declarat Karline Kleijer, coordonatoarea pentru situaţii de urgenţă a MSF. 
