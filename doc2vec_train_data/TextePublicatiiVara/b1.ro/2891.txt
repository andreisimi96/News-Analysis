Ministrul Afacerilor Externe, Teodor Meleşcanu, a oferit, miercuri, o primă reacţie despre scandalul din Republica Moldova cu privire la invalidarea mandatului primarului ales al Chişinăului, Andrei Năstase.
"Din păcate, este un lucru foarte grav din punctul meu de vedere să invalidezi un mandat care a fost obţinut printr-un vot popular. Sigur, nu cunosc toate detaliile despre prevederile legale din Republica Moldova , însă sincer consider că atunci când o persoană a fost validată printr-un vot popular foarte clar asemenea lucruri nu fac decât să creeze posibilităţi de înrăutăţire a relaţiilor dintre autorităţile din Republica Moldova şi partidele politice. Există posibilitatea ca aceste lucruri să aibă repercusiuni negative asupra stabilităţii în Republica Moldova ", a spus, la Parlament, Meleşcanu.
Ministrul a precizat că situaţia de la Chişinău nu îndepărtează, pentru moment, Republica Moldova de parcursul european
"Deocamdată nu. Toate confirmările pe care le avem (...) - obiectivul fundamental (al Republicii Moldova, n.r.) îl constituie deschiderea spre Uniunea Europeană", a precizat oficialul guvernamental.
"Noi nu putem să facem decât să exprimâm puncte de vedere, opinii, în rest nu este normal ca un stat să se implice în afacerile interne ale altuia. (Invalidarea alegerilor de la Chişinău, n.r.) Reprezintă realmente un pericol foarte mare de deteriorare a situaţiei din Republica Moldova ", a subliniat Teodor Meleşcanu.
Instanţa nu a confirmat marţi seară legalitatea alegerilor locale anticipate din Chişinău pentru funcţia de primar general, iar în consecinţă mandatul lui Andrei Năstase, câştigătorul scrutinului, nu a fost validat.
