Victoria Simonei Halep din finala de la Roland Garros s-a răspândit imediat în toată presa internaţională care a ţinut să laude performanţa româncei.
“S-a născut o campioană. Simona Halep câştigă trofeul la simplu la Roland Garros, învingând-o pe Sloane Stephens cu 3-6, 6-4, 6-1”, este mesajul de pe Facebook al Roland Garros.
“Simona Halep alungă fantomele”, arată organizatorii turneului şi pe site-ul oficial, amintind de înfrângerile suferite în precedentele finale.
"După ce a pierdut de trei ori în finală la turneele majore, Simona Halep a câştigat în sfârşit la Grand Slam-ul ei preferat. AU existat aşteptări mai îndelungate pentru un trofeu de Grand Slam. Însă pentru
Simona Halep aşteptarea a încetat. Şi fără să piardă în trei seturi, cum a fost în precedentele ei trei finale de Grand Slam. Şi, mai bine, nu mai este un număr 1 mondial fără trofeu de Grand Slam câştigat.
Orice îndoieli ar fi apărut în privinţa ei se încheie aici. Toate fantomele vechi au fost alungate. Titlurile sunt eterne, iar acesta îi aparţine Simonei Halep”, arată rolandgarros.ro.
"A patra oară a fost cu noroc pentru Simona Halep, care s-a impus după o luptă grea cu Sloane Stephens (3-6, 6-4, 6-1). Imperială la începutul meciului, americanca nu a putut rezista în faţa lui Halep, care i-a dejucat jocul şi s-a impus", a notat cotidianul francez L'Equipe.
Simona Halep, locul I WTA, a câştigat, sâmbătă, turneul de la Roland Garros, după ce a învins-o, în finală, cu scorul de 3-6, 6-4, 6-1, pe americanca Sloane Stephens
