Simona Halep a surprins, la finalul meciului din turul II de la Roland Garros, printr-un gest despre care sportiva noastră spune că nu îl face niciodată pe terenul de tenis.
După penultimul punct al meciului cu americanca Taylor Towsend, pe care liderul mondial l-a încheiat cu o voleu superb, Halep a fost surprinsă de camere în timp ce afişa un zâmbet larg. 
Întrebată despre acest moment la conferinţa de presă de după meci, Simona a povestit o discuţie purtată cu Ion Ţiriac. 
"Înainte de meci, domnul Ţiriac mi-a spus ca atunci când urc la fileu să joc voleu. Însă mi-a spus să-l lovesc normal, nu în toate părţile. Azi, când am făcut-o, m-am uitat la el şi l-am văzut cu mâinile ridicate spre cer, ca şi cum ar fi spus 'în sfârşit!'. Şi am zâmbit larg.
De asta am zâmbit, m-a făcut să râd. Eu nu fac niciodată asta pe teren", a declarat Halep, potrivit digisport.ro.
Liderul WTA a trecut, joi, de Taylor Towsend, în turul II de la Roland Garros, cu scorul de 6-3, 6-1.
În turul următor, sportiva noastră se va întâlni cu nemţoaica Andrea Petkovic (locul 107 WTA), pe care o conduce cu 6-1 la întâlnirile directe.
