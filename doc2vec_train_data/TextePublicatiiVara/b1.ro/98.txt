O furtună puternică de câteva minute a făcut prăpad în Târgu Jiu! Degeaba au emis specialiștii un avertisment de vreme rea. Mulți soferi, dar și pietoni au fost prinși în mijlocul apelor. Sistemul de canalizare nu a mai făcut față, iar străzile s-au transformat în canale navigabile. Zeci de judeţe se află sub cod portocaliu şi galben de vreme rea, informează B1 TV.
A plouat torențial în Târgu Jiu, iar mai multe străzi au fost inundate. În timp ce unii s-au chinuit să-și urnească mașinile din loc, alții s-au distrat pe cinste. Ei au folosit o saltea gonflabilă pe post de barcă. Iar voia bună a continuat în ciuda ploii. Petrecăreții și-au legat salteaua cu o şufă de mașină și au fost trași astfel câteva sute de metri pe râul tocmai format în fața unor blocuri. 
Iar spectacolul a atras localnicii ca un magnet. Au uitat de mașinile lor cucerite de apă și au imortalizat momentele inedite. 
Altă zonă, aceeași situație. Șoferii au avut mari bătai de cap să înainteze cu mașinile prin apa până la portiere.
În tot acest timp, câțiva localnici încercau să desfunde canalizarea... Fără prea mare succes însă, căci apa le ajungea până la genunchi. 
Circulația a devenit imposibilă inclusiv pe Bd Constantin Brâncuși din Târgu Jiu, în zona centrală, unde canalizarea nu a făcut față. 
