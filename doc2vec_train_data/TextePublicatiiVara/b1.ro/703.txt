Foto: Botosaneanul.ro Eveniment
Acuzaţii extrem de grave la secția de Psihiatrie din Botoșani! Un bărbat în vârstă de 44 de ani a fost luat desculț și în pijamale cu mașina Poliției, după ce frații și tatăl lui au intrat cu forța în spital și l-au scos din salonul în care era internat. Bărbatul fusese bătut măr și legat de pat, motiv pentru care familia n-a vrut să-l mai lase acolo nicio clipă, scrie botosaneanul.ro.
"- Ieşi afară tu!
- Nu aveţi ce să căutaţi aici!
- Ăsta e fratele meu, de aici.
- Nu mă interesează! Ce caută aici?
- Ăsta e fratele meu. Uitaţi-vă în ce stare a ajuns fratele meu! Nenorociţii!"
Bărbatul internat fusese căsătorit cu o femeie din Ucraina cu care are doi copii. Împreună au mai multe afaceri. În urmă cu ceva ani au divorțat în mod legal, însă au continuat să fie împreună periodic, ruptura nefiind definitivă. Acum, cei șapte frați ai lui și părinții au aflat că bărbatul se află la Secția de Psihiatrie, transferat de la Spitalul Județean unde fusese internat pentru afecțiuni cardiologice.
"Vrem documentele ... la spitalul de boli psihiatrice", spune tatăl bărbatului.
Familia l-a găsit pe bărbat legat de pat și bătut crunt. Avea o arcadă spartă și cusută, un ochi învinețit și mai multe răni pe corp. La mâini se puteau observa vânătăi rezultate de la legăturile cu care fusese prins de patul de spital.
"- Uitaţi, la mâini, aici, ca pe un câine! 
- Eu sunt tatăl lui, înţelegeţi?!"
"Uitaţi, eu am avut interdicţie... fără mâncare, fără nimic."
Familia l-a găsit legat de pat și a cerut să fie externat pentru a-l putea duce într-o clinică privată. Nu au reușit, fiindcă nu au avut aprobarea medicilor. Apoi, aproape de miezul nopții, tatăl și frații s-au dus la poarta spitalului, însă paznicii au sunat la Poliție. Au primit interdicție să intre în unitate. Pentru că nu li s-a dat bolnavul acasă, chiar dacă era bătut și înfometat, oamenii au intrat cu forța. Bănuiesc că toată povestea este pusă la cale de fosta soție, care, spun ei, ar fi încercat să-l intimideze.
Cinci membri ai familiei Ciobanu au fost audiați la Poliție.
