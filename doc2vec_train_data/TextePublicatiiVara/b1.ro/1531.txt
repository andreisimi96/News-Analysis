Brașov, București și Constanța se reunesc într-o asociație de dezvoltare durabilă. Principalele domenii de colaborare sunt conectivitatea, transportul și turismul.
Primarul General al Municipiului București, Gabriela Firea , a semnat astăzi, alături de Primarul Municipiului Brașov, George Scripcaru, și de Primarul Municipiului Constanța, Decebal Făgădău, Memorandumul de cooperare privind dezvoltarea integrată a Axei de Dezvoltare Brașov-București-Constanța.
În baza acestui Memorandum, cele trei municipii se vor asocia în vederea realizării unui scop comun: dezvoltarea durabilă, a lor și a zonelor limitrofe acestora.
Primarul General, Gabriela Firea , a prezentat detalii cu privire la asociere: “Practic, ne-am exprimat acordul de a înființa împreună o asociație intercomunitară de dezvoltare durabilă, în special pentru domeniile conectivitate, transport și turism. Specialiștii vor lucra la platforma juridică, vom avea și un Statut al asociației, care va fi public. Ce ne dorim este să punem în valoare cele mai importante zone turistice ale României: litoralul, muntele și capitala. Iar pentru un turism de calitate avem nevoie de infrastructură, domeniu ce poate fi dezvoltat inclusiv prin astfel de parteneriate.”
Realizarea de proiecte de dezvoltare de interes zonal sau regional, planificarea comună a investițiilor publice și furnizarea în comun de servicii publice de calitate sunt, conform documentului, principalele beneficii ale parteneriatului. Asociația va putea atrage inclusiv fonduri europene pentru proiectele inițiate.
Modalitățile concrete de colaborare se referă la integrarea Planurilor de Mobilitate ale Bucureștiului, Brașovului și Constanței, de exemplu prin crearea de puncte intermodale de transport, și la proiecte comune de promovare turistică – prin ofertarea de pachete turistice integrate:
“Turiștii care au în vedere un sejur pe litoralul românesc vor avea posibilitatea să viziteze și obiectivele turistice de la munte și din Capitală și, similar, cei care vizitează Brașovul sau Bucureștiul vor avea la dispoziție informații despre celelalte zone. Compania municipală de turism pe care am înființat-o la București va pregăti, în perioada următoare, pachete turistice și, de asemenea, o campanie de promovare a acestora, care va cuprinde elemente și obiective din Capitală, cât și din zona municipiilor Constanța și Brasov. Cred că este un pas foarte important, pentru că turismul contribuie, în țările care dau valoare și importanță acestui domeniu, cu un procent semnificativ la PIB”, a completat Primarul General al Municipiului București.
Dacă la nivelul axei de dezvoltare Brașov-București-Constanța este importantă dezvoltarea infrastructurii de conectivitate, țintele la nivel local sunt:
•          un sistem de transport public dens, dinamic şi eficient,care să faciliteze accesul către toate zonele oraşului;
•          protejarea și extinderea spaţiilor verzi şi a falezelor;
•          investirea în centre culturale: teatre, cinematografe, săli de operă;
•          infrastructura pentru vehicule fără motor (în special alei pietonale şi piste pentru biciclişti);
•          spaţiile publice de calitate şi să facilităm accesul către acestea;
•          interacţiunea dintre oameni prin găzduirea de evenimente /ateliere de lucru / întâlniri profesionale / festivaluri.
Primarul General a arătat că Bucureștiul este deschis și altor colaborări, cea inițiată astăzi fiind doar un început: “Am vrut să dăm acest semnal, că turismul este extrem de important pentru noi și că dorim să investim împreună. Iar cum transportul este unul dintre punctele importante în acest domeniu, am prevăzut colaborarea și pe acest palier.Multumesc reprezentantilor Bancii Mondiale, care au sustinut inca de la inceput aceasta idee ”.
Primarul Municipiului Constanța, Decebal Făgădău: “Reușim, într-un moment important, la o sută de ani de la Marea Unire și la 140 de ani de la revenirea Dobrogei la patria-mamă, să construim o axă care va ancora definitv Dobrogea dețară. Am plecat în acest demers de la punctele comune pe care deja le avem. Nu suntem pe un teren arid, avem o fundație solidă: avem planurile de mobilitate realizate de Banca Europeană de Reconstrucție și Dezvoltare și avem notorietatea zonelor pe care le reprezentăm. Ceea ce se întâmplă astăzi este un lucru firesc și sper ca, prin indicatorii pe care îi atingem, să mergem către Comisia Europeană, pentru că sunt convins că proiectele pe care le vom genera împreună vor fi apreciate.”
Primarul Municipiului Brașov, George Scripcaru: “Cred că este un pas important pe care l-am facut și Banca Mondială are posibilitatea să vadă că se poate lucra mai bine cu autoritățile locale direct. Am stabilit, împreună, principalul proiect de dezvoltare, care se referă nu numai la nivel local, ci isi propune sa lege orasele intre ele. Dincolo de faptul că ne referim doar la anumite domenii de activitate, cum ar fi turismul, trebuie să înțelegem că turismul fără infrastructură nu e posibil, și atunci ajungem la mobilitate, la accesibilitate, la ceea ce înseamnă planurile de mobilitate pe care le avem în momentul de față structurate, lucrate.”
