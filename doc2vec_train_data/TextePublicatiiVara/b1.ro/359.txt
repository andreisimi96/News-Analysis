Pensia aferentă Pilonului II este împovărată de impozitul pe venit de 10% din întreaga sumă, în momentul acordării pensiei propriu-zise, pe lângă comisioanele stabilite de legea pensiilor private obligatorii Pilon II, de 2,5% pe an din totalul contribuţiilor plătite şi 0,05% pe lună din activul net total al fondului.
Din fericire, contribuția de asigurări sociale de sănătate (CASS) este suportată de bugetul de stat și astfel nu se mai reține CASS în cazul plăților activului net aferent pensionării.
Autoritatea de Supraveghere Financiară ( ASF ) a transmis că în sistemul pensiilor administrate privat au fost efectuate până în martie 2018 plăţi în valoare de 103.893.266 lei pentru un număr de 20.646 persoane, iar numărul persoanelor care şi-au încasat pensia într-o singură tranşă au fost în număr de 7.730 şi au încasat în total aproape 69 de sute de mii de lei, informează economica.net.
Astfel, împărţind suma la numărul de persoane se obţine o pensie medie de 8.871 de lei, pensie încasată într-o singură tranşă de către beneficiarul Pilonului II, pentru 7-10 ani de cotizaţii.
Însă, pensionarii au constat că suma include mai multe taxe decât cele pe care le știau şi că, „potrivit prevederilor legale în vigoare, activul personal al participantului care beneficiază de pensie pentru limită de vârstă, de pensie de invaliditate de gradul I sau de gradul II pentru invaliditate, precum și beneficiarul participantului decedat este supus taxării potrivit prevederilor legale, fiind perceput impozitul pe venit în cota stabilită în Codul fiscal (10%)".
Astfel, ASF susține că acest impozit pe venit, de 10%, este valabil de la 1 ianuarie 2018, dată la care suma neimpozabilă s-a modificat de la 1.100 lei la 2.000 lei.
Citeşte mai multe despre:   ASF
