Guvernul PSD-ALDE vrea să facă opțional Pilonul II de pensii. Social-democrații susțin că românii trebuie să aibă dreptul să decidă dacă vor ca pensiile lor să fie administrate de stat sau privat. Ei au subliniat că se vor asigura de buna informare a cetățenilor, astfel încât aceștia să facă alegerea în cunoștință de cauză.
În schimb, Klaus Iohannis susține că existenţa unui sistem de pensii gestionat doar de stat nu este sustenabilă. Mai mult, președintele acuză Guvernul că, de fapt, nu este interesat de o dezbatere reală cu privire la soarta pensiilor administrate privat.
"Voi da ca exemplu dezbaterea pe marginea sistemului de pensii administrat privat, care acum este în curs, cu o dinamică foarte interesantă la nivel guvernamental. Iese cineva şi spune „nicio problemă, uitaţi”, iese altcineva şi spune „nu desfiinţăm”, iese altcineva şi zice „dar îl transformăm în opţional”. Eu ştiu ce să înţeleg de aici şi, în consecinţă, avertizez, dar cei care sunt direct vizaţi de multe ori aş zice că nu înţeleg, nici nu-i interesează dezbaterea, fiindcă sunt preocupaţi de alte chestiuni. Este clar că într-o ţară cu natalitate redusă şi cu migraţie negativă, un sistem de pensii gestionat preponderent de stat pur şi simplu nu este sustenabil. Orice promisiune că se poate continua aşa este doar o tentativă de amăgire a populaţiei, sacrificând bunăstarea viitorilor pensionari", a explicat președintele Klaus Iohannis.
