Liderul Partidului Naţional Liberal (PNL), Ludovic Orban , i-a dat, duminică, o replică usturătoare ministrului Afacerilor Europene, Victor Negrescu , care-i transmisese să nu politizeze preşedinţia României la Consiliul Uniunii Europene .
"Este o obrăznicie din partea domnului Negrescu, care tocmai îmi trimisese o scrisoare că voia o scrisoare comună a partidelor parlamentare pe tema unor obiective şi priorităţi care nu le-a întrebat, nu ne-a consultat. Realitatea este că suntem foarte departe de exigenţele necesare pentru a asigura o bună pregătire a semestrului în care România deţine Preşedinţia UE, atât din punct de vedere organizatoric, cât şi în ceea ce priveşte stabilirea priorităţilor şi a obiectivelor. Este vina exclusivă a Guvernului. (...) Guvernul este corijent. (...) Din cauza asta le-am tras un semnal de alarmă, că riscă să facă de râs România dacă nu se implică cu toată seriozitatea în buna pregătire a Preşedinţiei Uniunii Europene pe care o va deţine România în 1 ianuarie 2019. (...) Erau lucruri care trebuiau făcute de Guvern şi care nu au fost făcute de Guvern. Dacă eu le arăt cartonaşul galben că nu şi-au făcut treaba, înseamnă că am rupt consensul naţional? Adică ce ar vrea? Să-i aplaud că sunt proşti? Că nu îşi fac treaba şi în loc să facă paşi înainte, fac paşi înapoi?", a declarat Orban, într-o conferinţă de presă susţinută la Mediaş, potrivit Agerpres. 
Sâmbătă, la Deva, liderul PNL a susţinut că Guvernul nu a făcut "mai nimic" în ceea ce priveşte preluarea de către România a Preşedinţiei Consiliului Uniunii Europene de la 1 ianuarie 2019. 
În urma acestei declaraţii, ministrul delegat pentru Afaceri Europene, Victor Negrescu , a făcut apel la PNL şi la preşedintele Klaus Iohannis "să se asigure că Preşedinţia României la Consiliul Uniunii Europene nu este politizată" şi că, pe viitor, se vor evita luări de poziţie publică de genul celei a lui Ludovic Orban (Detalii AICI ).
