Foto: Captură Antena 3 Politică
Liviu Dragnea a declarat că lui Daniel Horodniceanu i-a fost prelungit mandatul de procuror şef al DIICOT la ordinul președintelui Klaus Iohannis , asta în contextul în care liderul PNL tocmai depusese o plângere penală împotriva sa și a premierului Viorica Dăncilă. Șeful PSD a afirmat că speră ca niciun procuror să nu rişte atât de mult să dea curs acestei ”demenţe“.
”Nu ştiu dacă vor merge mai departe cu demenţa. Ce vă pot spune cu siguranţă este că este o comandă foarte fermă. Adică nu întâmplător a fost pus imediat Horodniceanu să gestioneze interimar la DIICOT, pentru că nu era obligatoriu să-l pună tot pe el. Aia a fost făcută coordonat. ”Te mai ţinem, fă ceva cu aia”. Sper să nu fie niciun procuror care să rişte atât de mult încât să dea curs la această demenţă. Este o demenţă. Foarte mulţi procurori riscă să plătească greu. Frica pe care o au îi face să nu mai aibă nicun fel de raţiune. Sunt unii care încearcă să se depărteze de această zonă otrăvită, sunt alţii care nu vor să mai participe la aceste execuţii şi abuzuri, şi sunt alţii care ori de frică, ori că aşa simt ei, rămân acolo ca amazoanele până când moare şi ultimul din statul paralel. Da, au de plătit, pentru că există prevederi în Codul penal care nu au fost aplicate, dar o să fie aplicate. Şi vă spun, oamenii au început să vorbească din diverse parchete, sunt destui care abia aşteaptă să înceapă să vorbească, să spună”, a declarat Liviu Dragnea la Antena 3, citat de Adevărul.   
Dragnea a mai spus că sigur totul este opera lui Iohannis, care vrea să dea jos Guvernul: ”Este o acţiune clară, comandă de la Iohannis, fără niciun fel de dubiu. Vor Guvernul jos. Ca un efect secundar, să nu ducem la capăt ceea ce deja produce efecte. Miza principală e să spargă coaliţia pentru a sparge majoritatea din Parlament, pentru a nu finaliza Legile Justiţiei şi Codurile Penale. Şi pentru a nu finaliza Legile Securităţii Naţionale”.
