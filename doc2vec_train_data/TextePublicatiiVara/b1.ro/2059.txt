Foto: Adevărul Eveniment
Alin Rotaru, cel mai mic dintre cei șapte violatori din Vaslui care au revoltat România în 2014, a ieșit din Penitenciarul Vaslui . Asta deși a fost condamnat la 6 ani și 4 luni de detenție... Procurorii vasluieni nu au contestat decizia de eliberare condiționată. Tânărul a achitat victimei daunele morale, după ce judecătorii îi respinseseră eliberarea condiționată tocmai pentru că nu-și respectase obligațiile civile. 
Tânărul nu a făcut nicio declaraţie şi nu şi-a ridicat privirea din pământ, notează Adevărul.
Până la data la care se împlineşte termenul integral al pedepsei, Alin Rotaru trebuie să respecte următoarele măsuri de supraveghere: să se prezinte la Serviciul de Probaţiune Vaslui ; să primească vizitele persoanei desemnate cu supravegherea sa; să anunţe, în prealabil, orice schimbare a locuinţei şi orice deplasare care depăşeşte 5 zile; să comunice schimbarea locului de muncă; să comunice informaţii şi documente de natură a permite controlul mijloacelor sale de existenţă.  
După expirarea termenului, Alin Rotaru are interzis dreptul de a comunica cu victima, cu părinţii acesteia, de a se apropia de aceştia, de locuinţa victimei şi a părinţilor acesteia, pentru o perioadă de 2 ani. 
Cei şapte tineri au câştigat aproape 300 de zile de libertate, urmare a beneficiilor recursului compensatoriu, pentru condiţiile grele de detenţie, mai informează Adevărul.
