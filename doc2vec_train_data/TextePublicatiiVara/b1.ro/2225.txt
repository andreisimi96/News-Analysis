Doi turiști au murit în Portugalia în timp ce încercau să își facă un selfie.
Telefonul unuia dintre ei a fost descoperit pe un perete al stâncii, potrivit Digi24.
Astfel, autoritățile presupun că  tânăra britanică și iubitul ei australian ar fi decedat după ce au căzut de pe stâncă, în încercarea de a recupera telefonul.
„Toate dovezile indică faptul că cei doi au căzut în timp ce încercau să facă un selfie. Din moment ce am găsit telefonul mobil pe stâncă totul arată că victimele voiau să își facă o poză, telefonul le-a căzut din mână pe un perete al stâncii și proabil au căzut când s-au aplecat să îl ia”, a declarat șeful unui echipaj de căutare și salvare.
Trupurile neînsuflețite ale celor doi au fost descoperite de doi pescari pe o plajă înconjurată de stânci, în Praia dos Pescadores, pe coasta de vest a țării. Aceștia au crezut inițial că cuplul doarme pe plajă.
