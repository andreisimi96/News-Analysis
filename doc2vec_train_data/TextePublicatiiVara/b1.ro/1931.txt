Foto: Inquam Photos / Octav Ganea Sport
Simona Halep a ajuns luni după amiază în România cu trofeul de la Roland Garros . Halep s-a întors în țară cu o replică în miniatură a trofeului cucerit la Roland Garros , Cupa Suzanne Lenglen. În conferința de presă susținută la Salonul Oficial al Aeroportului Internaţional Henri Coandă, sportiva a declarat că titlul pe care l-a primit este și al ei, și al României și a precizat că acum dorința de a câștiga și alte trofee de acest fel este și mai mare. 
”Este un trofeu deosebit, nu este el prea mare, dar înseamnă foarte mult. Mulți oameni din tenis au fost alături de mine. Vreau să le mulțumesc tuturor celor care au pus câte o cărămidă la această performanță, familiei mele, tuturor fanilor, care sunt foarte importanți. Am avut o atmosferă deosebită în finală, cred că sunt jucătoarea cu cei mai mulți suporteri la toate meciurile. 
Sunt bucuroasă că am reușit acest rezultat și că m-am întors cu bine acasă. Acest trofeu este și al meu, și al Românei. Aici am crescut, aici m-am antrenat mereu și aici am ajuns campionă la Roland Garros ”, a declarat Halep. 
Întrebată ce sfaturi a primit înainte de finala de sâmbătă, Simona Halep a răspuns: ”Darren (Darren Cahill, antrenorul Simonei Halep - n.r.) mi-a spus înainte de meci că trebuie să câștig pentru că sunt capabilă de acest lucru. Celelalte finale au fost tratate altfel, cu o emoție diferită. Domnul Țiriac mi-a spus demult că sunt în stare să câștig un trofeu de mare slem”. 
”Nu prea am dormit după meciul de sâmbătă. Nu am simțit ceva extraodinar în acea zi, însă azi dimineață am început să simt din ce în ce mai mult bucuria pentru că am împlinit acest vis. 
Dorința este mai mare acum, că am realizat că se poate. Mă simt împlinită profesional din toate punctele de vedere, însă nu se oprește carierea mea aici, o să merg înainte și o să îndrăznesc să vizez la mai multe trofee de acest gen. (...) 
Trebuie să crezi în tine și niciodată să nu cedezi. Am avut trei finale, însă nu am cedat și am crezut cu disperare că se va întâmpla într-o zi. 
Cel mai emoționant moment a fost acela când s-a cântat imnul, spectatorii au cântat. După ce am ieșit de pe teren organiztaorii mi-au spus că nu s-a mai întâmplat ca imul unei țări să fie rostit în cuvinte”, a mai spus Simona Halep . 
Foto: Inquam Photos / Octav Ganea
