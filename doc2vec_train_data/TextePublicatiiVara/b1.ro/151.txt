Alexandru Jula , cântărețul preferat a lui Nicolae Ceaușescu, a ajuns de urgență la Spitalul Clinic de Urgenţă din Galaţi, după ce i s-a făcut rău când se întorcea de la Cluj.
Artistul, în vârstă de 83 de ani, a reuşit să ajungă în scara blocului unde locuieşte, după ce i s-a făcut rău pe strada, vecinii sunând la 112. Un echipaj SMURD l-a transportat de urgență pe acesta la spital, informează Adevărul.
Bărbatul suferă de aproape 30 de ani de probleme cardiace, iar drumul de 15 ore cu trenul, pe care l-a făcut după ce își vizitase nişte rude, l-a obosit foarte mult.
Cântărețul a avut nevoie de manevre medicale de stabilizare, fiind suspect de accident vascular cerebral, dar va fi supus unor teste clinice amănunţite pentru stabilirea exactă a diagnosticului.
De asemenea, Alexandru Jula a avut un alt episod medical complicat şi în anul 2017, însă din fericire a trecut cu bine peste criza cardiacă.
Piesa cea mai cunoscută a lui Alexandru Jula este „Soţia prietenului meu”, pe care dictatorul Nicolae Ceauşescu i-a cerut în mai multe rânduri să i-o cânte în cadrul unor petreceri private.
