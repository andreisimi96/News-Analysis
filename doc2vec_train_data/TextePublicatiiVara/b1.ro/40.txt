Un nou tip de fraudă care vizează plata alocaţiilor pentru copii și care cauzează pierderi de milioane de euro a îngrozit autoritățile din Germania. Fraudele sunt comise de grupuri organizate care falsifică contracte de muncă, acte de identitate şi certificate de naştere, pe care le depun apoi la casele germane pentru familie, responsabile cu plata alocaţiilor pentru copii.
Infractorii primesc astfel alocaţiile, deşi copiii pentru care le cer nu trăiesc în Germania, nu sunt înscrişi la şcoli sau grădiniţe germane, iar părinţii lor nici nu lucrează în Germania, ca atare nefiind îndeplinite practic condiţiile de acordare a acestor bani, scrie capital.ro .
 În spatele celor care depun cererile de alocaţii se află grupuri criminale organizate, cu legături în Germania. În plus, prin contractele false de muncă, pe care sunt trecute câştiguri nesemnificative, se solicită bani suplimentari de la agenţia germană a muncii, ajutoare financiare suplimentare care se acordă în Germania persoanelor care nu câştigă destul pentru a trăi din propriile venituri.
Șeful la nivel federal al caselor pentru familie, Karsten Bunk, a declarat că este greu de estimat nivelul real al fraudelor, dar că autorităţile verifică pe anumite segmente concrete. De exemplu, o verificare la casele pentru familie din Wuppertal şi Düsseldorf a arătat că, din 100 de dosare de alocaţii depuse de români şi bulgari, în fiecare caz pentru 3-4 copii pe familie, în 40 de cazuri au fost înaintate acte cu informaţii false. Doar pentru aceste cazuri, pagubele s-ar ridica la 400.000 de euro.
În total, casele germane pentru familie plătesc alocaţii pentru 127.000 de copii români, respectiv 78.000 de copii bulgari. Bunk spune însă că nu este de aşteptat ca gradul de înşelare să se ridice la 40% şi insistă că nu toate fraudele din sistemul social german sunt comise de români sau de bulgari, probleme fiind înregistrate şi cu turcii sau magrebienii.
Fraudarea reuşeşte atât de bine în prezent în Germania din cauza sistemului de protecţie a datelor, care nu permite practic schimb de informaţii între autorităţile sociale şi celelalte structuri din societatea germană: birouri civice, poliţie, şcoli, agenţia muncii.
Citeşte mai multe despre:   germania
