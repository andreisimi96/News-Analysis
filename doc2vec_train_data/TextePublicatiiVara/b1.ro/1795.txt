Preşedintele PNL, Ludovic Orban , a răspuns acuzaţiilor aduse de Liviu Dragnea în discursul de la mitingul PSD şi i-a amintit acestuia că acum vorbeşte de "statul paralel" după ce el era cel care se vedea mereu cu conducerea SRI şi DNA la diverse evenimente.
”Niște aberații inimaginabile – vorbesc de protocoale. Aduc aminte un simplu lucru, directorul SRI care a semnat protocoalele este PSD-ist, iar directorul SRI care a desecretizat protocoalele provine din PNL.
Întrebarea e, care e , unde e Securitatea? Să nu mai spun că foarte mulți PSD-iști de-a lungul timpului au întreținut relații nepotrivite cu zona serviciilor (...) Nu eu, ci Dragnea tăia porci cu reprezentanți de seamă ai serviciilor. Nu eu, ci Dragnea și alți lideri PSD obișnuiau să joace tenis cu reprezentanți de seamă ai serviciilor. Nu eu, ci Dragnea și clanul PSD cunosc locațiile celebrelor K 1, K 2 și așa mai departe”, a spus liderul PNL, potrivit Mediafax.
Orban a mai afirmat că Dragnea trebuie să îşi amintească cum PSD pe când Ponta era premier a numit-o pe Kovesi în fruntea DNA.
”Eu toate fantasmagoriile în contrast profund cu realitatea care au fost debitate de niște indivizi disperați, cu ochii scoși din orbite, care dețin puterea, nu pot să le înțeleg, arată că și-au pierdut uzul rațiunii, că trăiesc într-o realitate paralelă, că au uitat care e misiunea lor de bază, să guverneze România și să aducă prosperitate cetățenilor și, când colo, ei se luptă cu un inamic invizibil, care de fapt e inexistent și care se luptă cu ei înșiși”, a conchis Ludovic Orban .
