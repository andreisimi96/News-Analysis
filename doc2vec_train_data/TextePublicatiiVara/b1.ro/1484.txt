Liderii PSD suferă de lipsă de idei înainte de marele miting pe care l-au anunţat pentru sâmbătă în Piaţa Victoriei. Deşi anunţă că prin această manifestaţie vor să arate că au alături foarte multe persoane care sunt de partea puterii şi nu sunt de acord cu protestele celor din tabară pro-justiţie, aceştia le cer participanţilor să copieze modelul #Rezist.
Astfel, potrivit instrucţiunilor transmise de secretarul general Marian Neacşu către teritoriu şi care au ajuns imediat în mediul online, participanţilor li se cere să vină cu ”lanterne mici sau telefon mobil cu lanternă”. Acest model al aprinderii luminilor la o oră fixă a apărut pentru prima dată exact în protestele împotriva PSD şi a politicilor coaliţiei privind justiţia.
De asemenea, în circulara trimisă în teritoriu se cere ca aceştia să fie îmbrăcaţi în alb sau în costume populare, dar şi să aibă la ei tipărit imnul în variantă prescurtată.
Instrucțiunile transmise de PSD organizațiilor din teritoriu stipulează următoarele cerinţe:
- vor purta îmbrăcăminte albă (în partea de sus) sau costume populare
- vor avea un flyer și un steguleț tricolor România (înmânate la urcarea în mijlocul de transport)
- vor purta în piept un autocolant cu logo-ul în formă de cerc, cu diametrul de 7- 8 cm;
- vor avea un pachet de mâncare și apă – asigurat de către organizația județeană/locală;
- vor avea lanterne mici sau telefon mobil cu lanternă;
- să se asigure că au numărul de telefon al șoferului și al responsabilului mijlocului auto cu care s-a deplasat la București, precum și numărul de înmatriculare;
- vor avea tipărit imnul României – varianta prescurtată – strofele 1, 2, 4 și 11.
