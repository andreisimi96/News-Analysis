Foto: ampress.ro Politică
Deputatul PSD Florin Iordache , președintele Comisiei speciale pentru legile justiției, a calificat drept o pierdere de timp faptul că președintele Klaus Iohannis a retrimis în Parlament Legea de modificare a legislației privind organizarea judiciară. 
„E tragere de timp (cererea de reexaminare - n.r.). Încearcă să nu intre în vigoare, dar asta nu înseamnă că se poate. Mai întârzie o săptămână, i-o vom da săptămâna viitoare, după care este obligat în 10 zile să o promulge. Este o tergiversare fără rost, adică, dacă a fost la Curte, s-a declarat foarte clar că e constituţională, tragem de timp acum numai că a promis că va uza de toate mijloacele să nu intre în vigoare. Până la urmă magistraţii şi toată lumea aşteaptă aceste legi. Discutăm în comisie, dar procedura este că se respinge acea solicitare, se trimite în forma în care a fost adoptată”, a precizat Florin Iordache .
Preşedintele Klaus Iohannis a trimis vineri Parlamentului, spre reexaminare, Legea pentru modificarea şi completarea Legii nr. 304/2004 privind organizarea judiciară.
Act normativ care a fost declarat constituțional, după mai multe sesizări făcute de șeful statului și de opoziție. 
"Legea pentru modificarea și completarea Legii nr. 304/2004 privind organizarea judiciară vizează intervenții legislative de substanță ale unuia dintre cele mai importante acte normative ce reglementează activitatea autorității judecătorești. Prin conținutul lor normativ, unele dintre aceste dispoziții sunt neclare, lipsite de coerență și previzibilitate și pot afecta exigențele constituționale”, se arată in cererea șefului statului.
