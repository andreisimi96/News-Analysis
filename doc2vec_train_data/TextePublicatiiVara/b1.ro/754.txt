Smiley va avea concert sâmbătă, la ora 20:00, la Arenele Romane și va prezenta piesele de pe cel mai recent album al său, „Confesiune“, în faţa a 4000 de fani.
Albumul „Confesiune“, ce reprezintă confesiunile artistului, cuprinde hit-uri precum „Acasă“, „Oarecare“ sau „În lipsa mea“, informează Adevărul.
 „M-am gândit un an de zile la această confesiune de pe 2 iunie. De fiecare dată când lansam o piesă nouă, îmi imaginam cum va arăta momentul din concert în care o voi cânta live. Adevărul din muzica mea înseamnă experienţe şi trăiri personale, toate traduse în piesele de pe album, de la cum sunt eu văzut - „Domnu’ Smiley “, până la cea mai sinceră şi intimă trăire, cea dedicată părinţilor, din piesa care dă şi numele albumului, „Confesiune“. Sunt emoţionat în fiecare an pentru că de fiecare dată trăiesc parcă alte emoţii. Vă aştept ca şi când!“, se confesează artistul în febra pregătirilor pentru concert.
  Setlist-ul concertului va curge de la dans la vals în peste trei ore de emoţie sincron, promite Smiley , care susține și că ecranele uriaşe vor face din show o experienţă 360, cu emoţie, culoare şi dinamism.
„O poveste“ va fi şi munca tehnicienilor care vor avea nevoie de 2 zile pentru a putea instala scena şi ecranele-gigant.
Smiley a început deja repetiţiile pentru cea mai intensă confesiune alături de trupa lui şi de invitaţii- surpriză.  
  Smiley a lansat anul trecut proiectul # Smiley 10, un maraton de lansări lunare de piese cu videoclip, toate regăsindu-se acum pe albumul „Confesiune“. Penultima piesă lansată anul trecut, „Vals“, ocupă prima poziţie în topurile radio ca număr de difuzări în ultimele 14 săptămâni.
Citeşte mai multe despre:   Smiley
