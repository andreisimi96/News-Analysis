Simona Halep îşi uimeşte, pur şi simplu, adversarele, cu stilul său de joc.
Jucătoarea noastră a trecut, sâmbătă, de nemţoaica Andrea Petkovic , în două seturi, cu scorul de 7-5, 6-0, reuşind să se califice în optimile de finală ale turneului de la Roland Garros .
Deşi primul set a fost extrem de echilibrat, meciul a fost decis de accidentarea jucătoarei născute în Bosnia, care nu a mai putut ţine pasul cu liderul mondial.
La finalul partidei, Petkovic a avut doar cuvinte de laudă pentru româncă, descriind perfect, în doar două cuvinte, modul în care aceasta joacă: "Tenis clasic"
"Îmi place mult să joc împotriva ei pentru că e o jucătoare extraordinară și te împinge să dai tot ce ai mai bun. Dar, în același timp, îți și lasă loc să joci, nu e ca Serena, să te domine cu forța. Nu e așa de puternică fizic sau de înaltă, așa că trebuie să-și folosească tot talentul. Așa că te face să storci fiecare resursă și să lovești mereu și mereu o minge în plus. M-a făcut să joc o scurtă și să mă duc la fileu, așa că 'well done, Simona, nu'?
Dar trebuie să te cauți de toate loviturile ca să fii capabilă să o bați, pentru că este atât de inteligentă și de creativă pe teren. Își deschide foarte bine terenul. Iar când joci un pic scurt, te taxează; a fost lucrul cel mai interesant azi, pentru că am știut încă din momentul în care am pornit schimbul dacă o să-l câștig sau nu. Când am reușit să găsesc adâncime în minge, știam că o să am o șansă să câștig punctul. Dar cum lovești o idee mai scurt, începe să preia controlul și să își deschidă terenul, așa că alergi, alergi, alergi și speri și te rogi la Dumnezeu pentru viața ta, dar la final tot pierzi punctul. Ceea ce este de asemenea enervant. Dar e extraordinar în același timp pentru că ăsta-i, de fapt, tenis clasic. 'Tenis clasic', scot asta în evidență, pentru că asta e. Ea trebuie să-și construiască fiecare punct, în special pe zgură. Poate e un pic diferit pe alte suprafețe, dar pe zgură chiar trebuie să-și construiască punctul. Și te obligă, își deschide terenul, apoi joacă foarte geometric, ceea ce e minunat să vezi, dar nu tocmai grozav să joci împotriva așa ceva", a spus Petkovic, la conferinţa de presă de după meci, potrivit digisport.ro.
Simona Halep şi-a asigurat, în urma partidei cu Petkovic, un cec de 222.000 euro şi 240 de puncte WTA. 
Sportiva noastră se va înfrunta, luni, în optimi, cu belgianca Elise Mertens, cap de serie numărul 16, care a trecut de australianca Daria Gavrilova (cap de serie numărul 24), cu 6-3, 6-1.
Halep a câştigat singura partidă jucată împotriva lui Mertens, chiar la turneul de la Madrid, care a precedat French Open 2018, cu scorul de 6-0, 6-3.
