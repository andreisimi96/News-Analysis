Preşedintele ALDE şi al Senatului, Călin Popescu-Tăriceanu, a vorbit, duminică seară, despre reacţia ambasadelor occidentale după ce legile justiţiei au trecut de Curtea Constituţională ( CCR ), precum şi despre cine ar putea să vină în locul lui Kovesi la conducerea DNA în urma deciziei de miercuri.
"Am constatat o nuanţare a poziţiilor ambasadelor, mai ales după ce s-a văzut după tot tam-tamul cu cele trei legi ale justiţiei, care au trecut de filtrul CCR şi s-a văzut că tot ce se afirma în spaţiul public nu era real", a declarat duminică seară, la Antena 3, Tăriceanu, referindu-se la reacţiile ambasadelor occidentale după decizia CCR privind revocarea şefei DNA , Laura Codruţa Kovesi.
Potrivit şefului Senatului, în schimbarea opiniei faţă de ceea ce se întâmplă în România a cântărit foarte mult şi apariţia în spaţiul public a informaţiilor privind protocoalele dintre SRI şi instituţiile din sistemul judiciar.
Liderul ALDE mai consideră că, în aceste condiţii, la nivelul Comisiei Europene (CE) este "un disconfort" şi de aceea forul comunitar tace după decizia CCR privind revocarea lui Kovesi (Detalii AICI ).
Întrebat cine garantează, dacă preşedintele o revocă pe şefa DNA , că "nu vine cineva mai rău după Kovesi", preşedintele Senatului a replicat: "N-am atribuţii, se face un proces de selecţie. Probabil că între timp intră în vigoare şi legile despre care am vorbit şi CSM va avea un rol important. (...) Niciodată să nu spui că nu se poate mai rău, dar cred că anumite lecţii s-au învăţat şi văd o recăpătare a sentiment de independenţă autentică pe care trrebuie să-l aibă procurorii".
Ambasada SUA la Bucureşti spune că urmăreşte îndeaproape evenimentele, comentând astfel decizia CCR privind revocarea procurorului-şef al DNA .
"Urmărim îndeaproape evenimentele. Aceasta este o problemă internă a României", a transmis Ambasada SUA la Bucureşti, potrivit news.ro.
Şi ambasada Germaniei a transmis un mesaj asemănător după decizia CCR .
