Premierul Viorica Dăncilă a anunţat, luni, la începutul şedinţei de Guvern, că va efectua, începând de joi, vizite în Lituania şi Estonia . 
"Mâine (joi, n.r.) voi pleca într-o vizită în Lituania , urmată de o vizită în Estonia . Este foarte important să vorbim cu guvernele acestor ţări. Avem pe agenda europeană dosare de interes major pentru toate statele europene şi cred că trebuie să vedem lucrurile comune, să susţinem interesul României, să vedem provocările la care trebuie să răspundem şi modul în care înţeleg statele membre ale Uniunii Europene să răspundă acestor provocări", a afirmat premierul Dăncilă. 
"Dialogul politic cu oficialii din cele două state membre UE se va concentra pe reconfirmarea relațiilor bilaterale apropiate, fundamentate pe un parcurs similar și pe interese comune legate de  tematicile europene și pe asigurarea securității flancului estic. Un obiectiv major va fi reprezentat de agenda europeană și de pregătirea președinției rotative a României la Consiliul Uniunii Europene, precum și de armonizarea pozițiilor pe dosarele aflate în negociere în plan european", se arată într-un comunicat al Guvernului.
La Vilnius, Viorica Dăncilă va avea întrevederi cu omologul lituanian, Saulius Skvernelis și cu președintele Parlamentului, Viktoras Pranckietis.
Programul vizitei premierului român va mai include o vizită la Centrul NATO pentru Securitate Energetică de Vilnius, precum și participarea la un moment solemn organizat la monumentul “Colina Victimelor”,  în contextul în care, la 14 iunie, Lituania comemorează deportările masive din anul 1941.
Vizita la Tallinn, care se va desfășura între 15 și 16  iunie, este prima la nivel de prim-ministru român în Republica Estonia după restabilirea relațiilor diplomatice ale României cu statul baltic, în 1991, precizează Executivul.
Totodată, şefa Guvernului român va avea o serie de consultări la nivel înalt cu președintele Republicii Estonia , Kersti Kaljulaid, cu premierul Jüri Ratas și cu vice-președintele Parlamentului, Enn Eesmaa.
"De asemenea, prim-ministrul Viorica Dăncilă va efectua vizite la Centrul Cooperativ de Excelență NATO pentru Apărare Cibernetică (CCDCOE) și la Showroom e- Estonia , un important centru executiv de informare, prin intermediul căruia este realizată prezentarea modalității de funcționare a societății digitale estone", se mai arată în comunicat.
Un alt moment al vizitei va fi un omagiu adus de premierul român ostașilor estoni căzuți în Războiul de Independență, prin depunerea unei coroane de flori la Monumentul “ Estonia n Memorial”.
Pe 16 iunie, Viorica Dăncilă și șeful executivului eston, Jüri Ratas, vor zbura pe ruta Tallinn-Constanța a companiei estone Nordica, o cursă inaugurală.
Cei doi înalți oficiali vor participa, ulterior, la inaugurarea Consulatului Onorific al Republicii Estonia la Constanța.
