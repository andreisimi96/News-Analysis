Fostul preşedinte Traian Băsescu intervine în scandalul generat de declanşarea procedurii de infringement la adresa României pentru neimplementarea Directivei UE privind respectarea prezumţiei de nevinovăţie.
El a arătat că România mai are două luni de zile pentru implementarea acestei directive, după care ţara noastră riscă să fie drastic amendată.
Fostul şef de stat a lansat, în context, acuzaţii extrem de grave la adresa liderului PSD, Liviu Dragnea .
"E o poveste cu blocajul. Sunt jocurile pe care le face Dragnea: ' DNA , vă mai las dreptul să faceţi defilări cu cătuşe, nu vi-l las, aveţi şi voi grijă cum vă purtaţi cu mine'. Este un joc al majorităţii în raport cu autorităţile din justiţie. Au deplină majoritate, ce scandal?", a afirmat duminică seară, la RTV, Traian Băsescu.
Liderul PMP mai crede că toţi cei care au fost plimbaţi încătuşaţi prin faţa Direcţiei Naţionale Anticorupţie ( DNA ) şi au fost apoi achitaţi în instanţă vor da România în judecată.
"Eu când spuneam aceste lucruri nu o spuneam nici pentru Elena Udrea, nici pentru frate-miu. O spuneam pentru că vreau ca justiţia să progreseze", a precizat fostul şef de stat, potrivit stiripesurse.ro.
