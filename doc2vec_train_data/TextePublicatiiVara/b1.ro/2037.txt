Un grec a depus o plângere la Comisariatul Judeţean de Protecţie a Consumatorilor după ce, în drum spre Iași, cu un vehicul de transport persoane, ar fi rămas fără bagaj. Bărbatul îi acuză pe reprezentanții firmei de transport că nu au vrut să-l ajute.
Cristos Andrianopoulos este căsătorit cu o femeie din municipiul Iaşi şi a venit în acest oraş acum o săptămână. Pe drum, el a rămas fără bagajul pe care îl lăsase în cala autocarului.  
”Mi-au spus că trebuia să am eu grijă de bagaj, că ei nu-şi asumă, că ce, ”nu ştiţi că se fură?”. Adică trebuia să cobor şi eu la fiecare oprire, de câte ori cobora un pasager, şi să caut printre bagaje, să văd dacă mai e acolo? De la Roman am fost trimişi şase persoane cu altă maşină, deoarece autocarul pleca la Suceava. Atunci şoferul a spus că nu-l găseşte. A tot sunat soţia mea atât pe şofer, care a zis ca e posibil să se fi încurcat printre bagajele de Suceava, cât şi la firmă. Mereu ni s-a spus că persoana cu care trebuie să vorbim nu este”, a povestit grecul, pentru Ziarul de Iaşi.
Reprezentanţii firmei de transport au precizat că bărbatul ”şi-a pierdut bagajul în timpul călătoriei”, iar societatea de asigurări nu poate să îl despăgubească: ”Deţinem asigurare de bagaje şi călători, dar asiguratorul nu despăgubeşte, este menţionat şi în condiţiile generale de călătorie (sunt menţionate pe bilet) că dânsul trebuia să aibă grijă de bagaj. Regretăm acest incident şi ne pare rău că nu îl putem ajuta pe dl. Andrianopoulos Cristos în această situaţie”.
