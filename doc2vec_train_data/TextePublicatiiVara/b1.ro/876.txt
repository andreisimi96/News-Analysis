Preşedintele ALDE şi al Senatului, Călin Popescu-Tăriceanu, a vorbit, duminică seara, despre decizia Curţii Constituţionale ( CCR ) în cazul revocării şefei DNA , Laura Codruţa Kovesi, şi despre modul în care poate acţiona preşedintele Klaus Iohannis în această chestiune. 
Tăriceanu consdieră că revocarea lui Kovesi nu este o problemă politică, ci este o problemă juridică și de legalitate.
"Nu am cum să ghicesc intențiile președintelui. Ce remarc însă în această săptămână după decizia CCR , am văzut o serie de declarații fulminante sau furinbunde din partea unora și altora, a unor ziariști care cheamă la nesupunere civică. Dezbaterea s-a dus în zona politică, ceea ce e anormal, pentru că aici nu e o chestiune de alegere. Nu e o problemă politică, ci una juridică și de legalitate, de respectare a Constituției și a legilor în vigoare. Cred că aceasta e abordarea corectă", a declarat, la Antena 3, Călin Popescu Tăriceanu.
"În momentul în care o putere rămâne fără control, așa cum s-a întâmplat cu DNA ani de zile, încep să apară abuzurile.(...) Au apărut protocoalele, au fost câteva lucruri pe care eu dacă eram în locul președintelui le-aș fi privit cu mult mai multă responsabilitate", a precizat liderul ALDE.
Întrebat ce va face Iohannis în privinţa lui Kovesi după decizia CCR , şeful Senatului a afirmat că principala atribuție a președintelui este să fie garantul respectării Constituției.
"E o mică criză constituțională care trebuie depășită din multe motive. În primul rând, președintele e preocupat ca și noi că România trebuie să preia președinția Consiliului UE în 2019. Nu putem intra cu o criză în 2019. Trebuie să degajăm terenul și chestiunea aceasta s-o lăsăm pentru trecut.(...)
Președintele nu poate să nu respecte decizia CCR . Eu cred că poate a avut anumite considerente pentru care nu a vrut să facă gestul acesta mai devreme, dar acum nu are alternativă", a arătat Tăriceanu.
