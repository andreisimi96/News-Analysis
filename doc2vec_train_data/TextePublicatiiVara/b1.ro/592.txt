Alternativa pentru Germania (AfD), partidul de extremă dreaptă din Budestag, a cerut joi o anchetă parlamentară privind politica de migraţie a cancelarului Angela Merkel , anunţă Reuters.
Această anchetă vine în contextul unui scandal uriaş ce a prins Biroul Federal pentru Migraţie şi Refugiaţi (BAMF). O investigaţie internă a arătat că 4.568 de cereri de azil nu au respectat legile şi regulile interne.
Folosind motto-ul utilizat de Merkel în timpul crizei migranţilor, "putem face asta", parlamentarul AfD Beatrix von Storch a lansat un atac la adresa cancelarului.
"Exemplul BAMF ne arată că nu putem face asta. BAMF nu poate face asta (...) Nu a fost posibil şi nici nu va fi în viitor”, a afirmat Beatrix von Storch.
O iniţiativă de acest fel are nevoie să fie susţinută de 25% dintre parlamentari, dar în ciuda faptului că în general celelalte partide nu colaborează cu AfD, această anchetă ar putea fi susţinută de Partidul Liberal Democrat pentru că la rândul lor aceştia au un comitet de investigaţii pentru a cerceta scandalul.
