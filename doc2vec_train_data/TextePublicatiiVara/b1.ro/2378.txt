Foto: ctvnews.ca Externe
Parlamentarii canadieni îi cer premierului Justin Trudeau să reintroducă vizele pentru cetățenii români. Un membru al legislativului din Canada i-a solicitat prim-ministrului să spună dacă vrea să reintroducă obligativitatea vizelor pentru români, reproșându-i că, de la 1 decembrie 2017, când restricția a fost ridicată s-a înregistrat o creștere a activității grupurilor de crimă organizată, potrivit Serviciului de frontieră, informează Digi 24. 
”Domnule prim ministru, a fost ridicată obligativitatea vizelor pentru români în condiţiile în care se ştia că există un număr mare de false cereri de azil din partea grupurilor de crimă organizată. În cele cinci luni care au trecut de la luarea acestei decizii imprudente, peste o mie de cereri de azil au fost depuse, iar Serviciul de frontieră a spus şi citez: ridicarea vizelor a dus la creşterea activităţii grupurilor de crimă organizată care ţintesc Canada . Are de gând premierul să asigure securitatea Canadei şi să reintroducă obligativitatea vizelor pentru români?”, este întrebarea adresată de parlamentarul Michelle Rempel premierului canadian. 
„Domnule preşedinte, continuăm să lucrăm cu autorităţile române pentru a ne asigura că sistemul nostru funcţionează. Suntem în discuţii cu ei chair acum pentru a ne asigura că grupurile de crimă organizate şi alţii nu se folosesc şi nu abuzează de sistemul de imigrare canadian. Este un lucru pe care îl luăm foarte în serios”, a fost răspunsul dat de Justin Trudeau . 
Dezbaterile asupra reintroducerii vizelor pentru cetățenii români care călătoresc în Canada au luat amploare încă de luna trecută, în condițiile în care numărul solicitanților de azil a crescut foarte mult, în două luni fiind depuse de două ori mai multe cereri decât într-un an. 
