Ministrul Fondurilor Europene, Rovana Plumb , recunoaște că există întârzieri referitoare la absorbția fondurilor europene pentru infrastructura rutieră şi cea feroviară, însă susține că România va absorbi în acest an fondurile asupra cărora și-a luat angajamentul. 
“În ceea ce piveşte întârzierile pe Programul Operaţional Infrastructură Mare, care gestionează mediul şi infrastructura rutieră şi feroviară, sunt întârzieri. Am identificat problemele. Astăzi (marţi – n.r.), o să avem întâlniri cu reprezentanţii consultanţilor tehnici ai Comisiei Europene, respectiv ai Băncii Europene de Investiţii. Am solicitat o întâlnire de urgenţă la Bucureşti a reprezentantului acestui serviciu de consultanţă  tehnică al Comisiei Europene, pentru a avea o întrevedere”, a declarat Rovana Plumb .
Ministrul a mai susținut că țara noastră nu va pierde niciun ban din fondurile europene. 
“Nu riscăm să pierdem absolut nimic pentru anul acesta. Nu va fi niciun dezangajare la nivelul fondurilor europene. Cu cât ne-am angajat, atât vom absorbi. S-au luat toate măsurile la nivel guvernamental, astfel încât să nu înregistră niciun fel de decomitere”, a mai declarat Plumb. 
Declarațiile ministrului vin în contextul în care, luna trecută, președintele Klaus Iohannis a avertizat că România a folosit foarte puțini bani din fondurile europene puse la diospoziția țării noastre pentru dezvoltare. Șeful statului a atenționat astfel Guvernul să se preocupe mai mult de absorbția fondurilor europene. 
