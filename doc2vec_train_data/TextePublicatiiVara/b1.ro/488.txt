Veşti proaste de la meteorologi.
Vara începe să-şi intre în drepturi, mai devreme decât era de aşteptat. În zilele următoare, temperaturile vor urca chiar şi până la 34 de grade Celsius, potrivit Administraţiei Naţionale de Meteorologie ( ANM ). 
Meteorologii avertizează că în anumite zone vor apărea şi ploi torenţiale.
Joi, vremea va deveni călduroasă în majoritatea zonelor, astfel că temperaturile maxime, mult mai ridicate decât cele normale pentru sfârşitul lunii mai, se vor situa între 25 şi 34 de grade. Cerul va fi variabil, cu înnorări temporare în vestul şi nord-vestul ţării, mai accentuate după-amiaza când pe arii restrânse, în special în zona montană aferentă, vor fi ploi de scurtă durată şi descărcări electrice. Vântul va sufla slab şi moderat. Minimele termice vor fi cuprinse între 5 grade în depresiunile din estul Transilvaniei şi în jurul a 20 de grade în Dealurile de Vest şi pe litoral.
În Bucureşti, vremea va fi călduroasă joi, iar temperatura maximă, mai ridicată decât în ziua precedentă, se va situa în jurul valorii de 33 de grade. Cerul va fi variabil la senin, iar vântul va sufla slab. Minima termică va fi de 16...18 grade, mai scăzută în zona preorăşenească.
Vineri, vremea se va menţine călduroasă în majoritatea zonelor, cu temperaturi maxime între 27 şi 34 de grade, valori uşor mai scăzute urmând a se înregistra pe litoral şi deltă, unde vor fi 23...25 de grade. Cerul va fi variabil, cu înnorări temporare după-amiaza când pe arii restrânse, mai ales în zonele montane şi submontane şi în vestul ţării, vor fi ploi de scurtă durată, izolat torenţiale şi descărcări electrice. Vor fi condiţii de grindină. Vântul va avea unele intensificări la munte şi în sud-estul teritoriului, în special în zona costieră, dar de scurtă durată posibil şi în rest, asociat averselor. Minimele termice vor fi cuprinse în general între 9 şi 19 grade.
În Capitală, vremea va fi călduroasă vineri, iar temperatura maximă, mai ridicată decât în ziua precedentă, se va situa în jurul valorii de 33 de grade. Cerul va fi variabil la senin, iar vântul va sufla slab. Minima termică va fi de 16...18 grade, mai scăzută în zona preorăşenească.
Cum va fi vremea în weekend
Sâmbătă, valorile termice se vor menţine mai ridicate decât cele specifice pentru începutul lunii iunie în aproape toată ţara, cu maxime ce se vor situa în general între 23 şi 31 de grade. În vestul, nord-vestul şi centrul ţării şi în toată zona montană gradul de instabilitate atmosferică va fi în creştere; mai ales după orele amiezii, vor fi intervale de timp cu înnorări accentuate, averse, izolat torenţiale, însoţite de descărcări electrice, intensificări de scurtă durată ale vântului şi punctiform de grindină. În restul teritoriului astfel de fenomene se vor semnala pe spaţii mici, în special în zonele de deal. Temperaturile minime vor fi cuprinse între 8 şi 18 grade.
În Capitală, valorile de temperatură vor continua, sâmbătă, să caracterizeze o vreme călduroasă, maxima urmând a urca până în jurul a 31 de grade. Cerul va fi variabil, iar vântul va sufla slab şi moderat. Temperatura minimă va fi de 14...16 grade.
Duminică, în regiunile din vestul, centrul şi nordul teritoriului, dar şi în zona montană aferentă instabilitatea atmosferică va fi temporar accentuată, iar valorile termice diurne vor marca o scădere faţă de ziua anterioară. Izolat aversele vor avea caracter torenţial şi se menţin condiţiile de grindină. În restul teritoriului vremea va fi caldă, local călduroasă îndeosebi în sud, iar manifestări de instabilitate, dar la cote mai reduse, vor fi pe arii restrânse cu precădere în orele serii. Vântul va sufla slab şi moderat. Temperaturile maxime vor fi cuprinse între 21 de grade pe litoral şi 32 de grade în Lunca Dunării, iar cele minime între 10 şi 18 grade.
Săptămâna viitoare, de luni până miercuri, va ploua în majoritatea zonelor ţării, iar cantităţile de apă cumulate pe tot parcursul intervalului vor putea fi local mai însemnate.
Citeşte mai multe despre:   ANM
