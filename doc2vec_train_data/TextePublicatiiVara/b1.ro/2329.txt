Emil Rengle , câștigătorul ultimei ediții „Românii au talent”, s-a destăinuit despre orientarea sa sexuală de care și-a dar seama la 17 ani, recunoscând că a avut relații și cu femei și cu bărbați.
De asemenea, coregraful, în vârstă de 27 de ani care se consideră bisexual, a precizat că își dorește o relație stabilă, pe care momentan nu a reușit să o obțină din cauza muncii sale, informează Adevărul.
„Am avut relaţii şi cu bărbaţi, şi cu femei. Dar mi-ar plăcea să ajung la o relaţie stabilă. Din cauza muncii mele nu am reuşit să întreţin o relaţie serioasă. Am experimentat, nu-mi este ruşine că am făcut asta, căci am învăţat de la acei oameni lucruri extraordinare, tocmai de aceea rămân deschis către dragoste şi către ceea ce are viitorul să-mi ofere”, a transmis Rengle.
Tânărul a vorbit și despre faptul că după ce a câștigat, multe persoane i-au trimis mesaje în care l-au susținut sau au făcut și ei destăinuirile lor.
„A fost un moment care mi-a schimbat viaţa. Simt foarte multă recunoştinţă faţă de oamenii care m-au susţinut şi au fost alături de mine. Ei au fost cei care au decis şi au fost cei care şi-au dorit că eu să fiu câştigătorul concursului. Primesc şi foarte multe mesaje de încurajare, iar asta mă bucură enorm. Şi cred că ceea ce am făcut la „Românii au talent“ a fost doar începutul. Sunt foarte mulţi oameni care-mi scriu că sunt recunoscători pentru curajul pe care îl am, simt că prin mine pot fi şi ei curajoşi, într-o ţară în care le este teamă să trăiască liber şi încă purtăm foarte multe măşti din cauza unor lucruri cu care ne-am obişnuit: ceea ce crede societatea, vecinul şi alţii, măşti pe care le-am luat cu noi din trecut.  Totodată cred că am câştigat mai mult decât un trofeu, am câştigat un pas către deschidere, către acceptare, către iubire, şi asta este ceea ce resimt şi ei”, a susținut Emil Rengle .
Coregraful susține că în momentul în care se simte atras de cineva, se roagă la Dumnezeu „să nu îl lase s-o facă dacă e greşit”.
„Dumnezeu este entitatea divină în care credem cu toţii. Biserica este o entitate creată de oameni. Iar aceasta a creat reguli, la fel cum creează orice altă entitate care lucrează cu oameni. Pentru că România este o ţară ortodoxă şi oamenii merg frecvent la biserică, au început şi ei să creadă în toate aceste reguli, nu în regulile pe care mi-ar plăcea să le descopere ei alături de Dumnezeu. Eu cred în El şi în toţi aceşţi şapte ani, de când am descoperit că pot să iubesc şi o femeie, dar şi un bărbat foarte mult, căutările mele s-au îndreptat foarte mult către Dumnezeu decât către orice altceva.  Eu am fost la şamani, am fost în Peru, în China, în SUA, la preoţi. Eu am fost pe vârf de munte în România la un călugăr căruia i-am căzut în genunchi şi i-am cerut iertare. I-am spus: «Părinte, eu cred că păcătuiesc». Dar asta simt eu, iar în momentul în care iubesc, mă rog la Dumnezeu să nu mă lase s-o fac dacă e greşit. Dar eu simt că El este alături de mine, că iubeşte cu mine.  Şi acest om a pus mâna pe capul meu şi mi-a zis: «Şţii că între mine, care trăiesc aici, în pustietate şi între tine nu este nicio diferenţă? Eu sunt la fel de păcătos precum eşti tu, tu eşti la fel de sfânt precum sunt eu. Dumnezeu ne iubeşte la fel de mult şi pe tine, şi pe mine. Eu am ales asta, tu ai ales asta. Doar să crezi în continuare că Dumnezeu este cu tine».  În acel moment am izbucnit în plâns. Mi-ar plăcea ca vocea unor asfel de călugări să se audă mai mult. Vocea acestor oameni care nu o fac pentru bani, pentru maşini, pentru încă o biserică, o fac pentru sufletele oamenilor. Şi de aici încolo nu am mai căutat. Am ştiut atunci răspunsul. Şi anume că tot ceea ce contează este conexiunea mea cu Dumnezeu”, a explicat Emil. 
