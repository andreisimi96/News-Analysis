MM Stoica , actualul director sportiv al FCSB , a făcut dezvăluiri incredibile despre perioada petrecută în închisoarea Jilava .
El spune că perioada petrecută după gratii l-a schimbat complet şi faptul că s-a împăcat cu situaţia l-a ajutat să treacă mult mai uşor peste încercarea în faţa căruia l-a adus viaţa.
"Cu câteva săptămâni înainte de aflarea verdictului, toată lumea bătea cuba cu mine că presupusele mele fapte s-au prescris și că din cei 8 inculpați, cu certitudine, eu voi fi achitat, mai ales că Ministerul Public, adică Direcția Națională Anticorupție, solicitase instanței achitarea mea! Într-adevăr, a fost o surpriză! Am luat-o, însă, ca pe o întâmplare, dar după aceea am realizat că nimic nu este întâmplător.
Cred că această perioadă m-a ajutat foarte mult să-mi schimb scara de valori, să mă bucur de fiecare clipă pe care o trăiesc", a spus, pentru wowbiz.ro, MM Stoica .
Oficialul roş-albaştrilor a povestit și cum decurgea o zi din viața de după gratii. 
"La Jilava , dimineață era apelul, după care ieșeam la muncă. Eu și cu Gică Popescu eram monitori sportivi, adică ne ocupam cu selecțiile pentru echipa penitenciarului. Noi și jucam și antrenam. Am și câștigat Cupa Penitenciarelor. Iar seara, pe cameră, aveam program normal. Am citit mult în perioada aceea, plus că ne mai și uitam la televizor, în măsura în care puteam, pentru că era cu program.
Eu cu Gică Popescu am împărțit o cameră de 7 metri pătrați, iar lățimea era de 1,36 metri și erai trei rânduri de gratii la geam. Vara, ne doream puțin curent, dar nu aveai cum. Acum, se vorbește mult despre condițiile de dincolo, din lumea de după gratii. Dar, poți avea condiții normale dacă faci tu curățenie după ce mănânci, dacă speli. Dacă stai în depresie și aștepti să vină gunoiul peste tine, atunci ai o problemă. Eu nu am fost așa", a mai spus Stoica pentru aceeași sursă.
MM Stoica a explicat și cu ce a rămas după perioada petrecută în puşcărie.
"Pentru mine, cred că așa a trebuit să fie. Chiar dacă material am pierdut foarte mult, mă simt mult mai bine acum și nu cred că ar fi o perioadă pe care aș evita-o dacă ar fi să repet viața. Este pur și simplu o situație în care, dacă te afli și ești împăcat, ai mult de câștigat. Până la urmă, n-a fost nimic greu, am avut un tonus extraordinar. Eu mă descurc în general în viață", a mai spus directorul sportiv al FCSB .
