Parlamentul European vrea să dea o nouă directivă pentru stoparea fraudării kilometrajului. Potrivit noului proiect legislativ, kilometrajele trebuie înregistrate mai des, pentru a ajuta la detectarea fraudelor, datele privind kilometrajul maşinilor de ocazie trebuie să fie uşor accesibile transfrontalier iar statele UE trebuie să includă fraudarea kilometrajului în categoria infracţiunilor penale.
Între 5% şi12% din maşinile de ocazie vândute în statele UE şi între 30% şi 50% dintre cele exportate pe teritoriul UE au fost traficate.
“În cazul în care Comisia va propune o legislaţie în acest domeniu, se poate înregistra un profit anual între şase şi nouă milioane de euro şi vom reuşi să restabilim încrederea consumatorilor în piaţa maşinilor de ocazie. Aceasta este o oportunitate extraordinară de a demonstra adevărata valoare adăugată a Europei, asigurând protecţia consumatorilor”, a mai spus raportorul.
Deputaţii vor noi măsuri legislative, care să includă registre naţionale de kilometraj, care să fie accesibile transfrontalier. Cumpărătorii de maşini de ocazie trebuie să aibă posibilitatea să verifice exactitatea indicaţiilor odometrului, indiferent de ţara în care au fost înregistrate, spun deputaţii.
Înregistrarea kilometrajului ar trebui să fie obligatorie la fiecare control tehnic periodic, la fiecare inspecţie tehnică, verificări sau reparaţii în service, începând cu prima înregistrare a maşinii, spun deputaţii.
Deputaţii subliniază că în Belgia şi Olanda, unde înregistrarea kilometrajului se face mai des decât în orice altă ţară, fraudele la kilometraj au fost aproape eliminate.
