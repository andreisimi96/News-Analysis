După ce a acuzat Administraţia Prezidenţială că a făcut presiuni asupra sa, judecătorul Petre Lăzăroiu face o serie de afirmații care ar putea arunca în aer scena politică. Magistratul susține că dacă mandatul său de la CCR nu este constituțional, iar astfle decizia Curții cu privire la revocarea șefei DNA este ilegală, asta înseamnă că și validarea mandatului de președinte al lui Klaus Iohannis este în afara legii. 
Petre Lăzăroiu a declarat că a fost chemat de consiliera președintelui Klaus Iohannis , Simina Tănăsescu, pentru a i se aduce la cunoștință că există un plan pentru emiterea unui decret de revocare a sa. Asta după ce Asociaţia VedemJust, precum şi alte persoane din spaţiul public au atras atenția asupra faptului că, potrivit unei decizii a CCR , un judecător nu poate fi numit pe un mandat întreg de 9 ani dacă anterior a mai exercitat un rest de mandat, situație în care se află acum Petre Lăzăroiu. 
Astfel, judecătorul a amintit că în decembrie 2014, validarea mandatului de preşedinte a lui Klaus Iohannis s-a făcut cu participarea a doi judecători care erau în aceeaşi situaţie. Cu alte cuvinte, acest lucru ar însemna, mutatis mutandis, că şi mandatul șefului statului este ilegal.
”Ieri, 14 iunie, orele 14:30 - 15:00, am avut o întâlnire cu consilierul prezidențial pe probleme juridice, doamna Simina Tănăsescu, la cererea acesteia, nu la cererea mea. Printre altele, mi-a spus că are o sarcină ingrată și, când am ajuns în birou la dânsa, mi-a arătat pe o hârtie, care a circulat acum ceva vreme de la fundația VeDem Just care cerea, nici mai mult, nici mai puțin, președintelui CCR să pună în discuție mandatul meu.
I-am spus că este o aberație, dar dumneaei mi-a zis că președintelui i se cere un decret de revocare a mea din funcție. I-am spus că președintele nu are această prerogativă, pentru că revocarea se face doar de către plenul CCR . Mi-a răspuns: `Da, așa este, numai că dacă noi nu dăm curs și președintele nu emite decretul, asociația ne va da în judecată, iar dacă-l emitem, ne vei da tu în judecată`. Zic: `Evident că o să vă dau în judecată`. Nu știu dacă doamna profesor a vorbit în nume personal sau în numele președintelui, dar, după felul în care am fost anunțat, după felul în care s-a purtat discuția, cred că se intenționează emiterea unui decret, chiar dacă este fără valoare juridică, de revocare a mea. Repet, președintele nu are posibilitatea legală de a da acest decret.
Problema nu ar fi atât a mea, cât a CCR . Dacă se dă un astfel de decret și eu îl voi contesta, firește, până se pronunță justiția, președintele poate spune: „Nu o revoc pe doamna Kovesi, întâi trebuie să mă lămuresc cum e cu mandatul lui Lăzăroiu.
Textul care mi-a permis să fiu numit pentru un mandat întreg este în vigoare. Ideea de bază este că se vrea neapărat să fie creată o presiune”, a dezvăluit judecătorul CCR .
