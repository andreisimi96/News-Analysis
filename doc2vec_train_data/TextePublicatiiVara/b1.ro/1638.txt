Preşedintele american, Donald Trump, va părăsi summitul G7 din Quebec, cea mai mare provincie din Canada, înainte de încheierea reuniunii grupului ţărilor puternic industrializate, a informat vineri Casa Albă.
Anunţul vine pe fondul unui schimb aprins de replici între liderul american, preşedintele francez, Emmanuel Macron, şi premierul canadian, Justin Trudeau.
În Canada, G7 va continua fără Trump, cu sesiuni despre schimbarea climatică şi energii curate şi despre situaţia oceanelor. Summitul G7 se va încheia sâmbătă la ora locală 16:00 (20:00 GMT) cu o conferinţă de presă a premierului ţării gazdă, scrie Agerpres.
Anunţul despre plecarea prematură a lui Trump intervine după ce preşedintele american şi omologul său francez au avut o dispută pe Twitter pe tema rolului SUA în cadrul reuniunii. Macron l-a avertizat pe Trump că summitul G7 se poate încheia cu un acord semnat de doar şase ţări, din care SUA nu vor face parte. ''Poate că preşedintelui american nu-i pasă că este izolat, dar nici pe noi nu ne deranjează să semnăm un acord în şase, dacă va fi nevoie'', a spus Macron, referindu-se la cele şase ţări puternic industrializate din G7 - Canada, Franţa, Germania, Italia, Japonia şi Marea Britanie - grup din care face parte şi SUA.
La rândul său, Trudeau a declarat într-o conferinţă de presă că summitul G7 ''este o mare şansă pentru a purta discuţii sincere cu ţările care sunt aliate de atâta vreme''. ''Vor exista subiecte pe marginea cărora preşedintele (Trump) nu va fi de acord cu noi, precum schimbările climatice şi comerţul'', a apreciat premierul canadian, adăugând totuşi că cele şapte ţări puternic industrializate vor căuta să ajungă la un acord ''pentru a avansa''.
