Fostul ministru al Culturii, Theodor Paleologu , o critică extrem de dur pe actuala șefă a Guvernului.
Comentând, la RFI , retorica politică de la acest moment din România, Paleologu afirmă că Executivul Dăncilă sau “mai exact persoana doamnei Dăncilă este o ruşine naţională”.
”Eu nu cred în asemenea demersuri, plângeri penale împotriva unui prim-ministru (plângerea depusă de Ludovic Orban, n.r.), dar sigur că a asuma guvernarea când eşti evident incapabil până să şi vorbeşti limba română e o formă de iresponsabilitate aproape de trădare”, susține fostul ministru.
Theodor Paleologu mai arată că, în realitate, clasa politică este oglinda societăţii.
”Probabil că Viorica Dăncilă e reprezentativă pentru un anumit nivel de incultură în societatea românească şi la urma urmei, cred că mulţi îşi spun: dacă o asemenea persoană a putut ajunge prim-ministru, pot fi şi eu. Pe unii poate-i face să se simtă bine o asemenea persoană (...). Dar nu e vorba numai de doamna Dăncilă, e vorba şi de Carmen Dan şi de ministrul Educaţiei”, spune fostul ministru.
El mai consideră că „în halul ăsta n-a mai fost nici un prim-ministru din 1990 încoace. Au fost prim-miniştri proşti sau mă rog, nocivi prin acţiunea lor, dar aici e vorba de o inepţie dusă la paroxism. De fiecare dată când deschide gura, îţi crapă obrazul de ruşine că eşti cetăţean al acestei ţări şi că în ultimă instanţă a fost desemnată democratic, este expresia democraţiei (...). Dacă prin alegeri se ajunge la aşa ceva, înseamnă că ceva e defect cu regimul nostru democratic”.
În altă ordine de idei, el a explicat la ce asistăm de fapt, din punct de vedere al retoricii politice.
”Violenţa verbală nu-i o noutate în politica românească. Aşa funcţionează sau mai exact nu funcţionează viaţa politică românească, e lupta permanentă şi exagerarea aberantă uneori. Ce spune Liviu Dragnea e de-a dreptul caraghios, că e tentativă de lovitură de stat şi antisemitism instituţional, sunt pure aberaţii. Omul ăsta nu cunoaşte sensul cuvintelor şi se discreditează aruncând asemenea formule iresponsabile”, a punctat Theodor Paleologu .
