Primăria Capitalei anunţă că în luna mai au fost acordate stimulente în valoare de 28,5 milioane de lei pentru nou-născuţi, familii monoparentale, copii şi persoane adulte cu dizabilităţi. Suma totală, acordată din 2017 până în prezent de primărie, se ridică la 180,65 de milioane.
"Aproape 70.000 de bucureşteni care nu înregistrează datorii la bugetele locale au beneficiat, în total, de stimulente acordate de Primăria Capitalei pentru familiile nou constituite, monoparentale, nou-născuţi, şi copii sau adulţi cu handicap. Valoarea totală a acestora, începând de anul trecut şi până în prezent, se ridică la 180.657.100 lei", se arată într-un comunicat al Primăriei Municipiului Bucureşti ( PMB ).
Acordarea acestor stimulente a fost instituită în anul 2017, când, la propunerea primarului general Gabriela Firea, Consiliul General al Municipiului Bucureşti a aprobat mai multe hotărâri în acest sens. Stimulentele se acordă prin Direcţia Generală de Asistenţă Socială a Municipiului Bucureşti (DGASMB) şi prin Centrul pentru Tineret al Municipiului Bucureşti (CTMB).
Pentru nou-născuţi, au fost acordate stimulente financiare în valoare totală de 45.242.500 de lei, aferente unui număr de 19.501 de beneficiari care au depus dosare.
Pentru copiii cu dizabilităţi, au fost realizate plăţi totale în sumă de 35.821.000 de lei, pentru 4.247 de beneficiari.Numărul de cereri depuse pentru stimulentele destinate integrării sociale a persoanelor adulte cu dizabilităţi se ridică la 42.840. Plăţile până în prezent pentru aceasta categorie de beneficiari însumează 99.529.000 de lei.
Pentru familii monoparentale au fost depuse 55 de dosare, primele plăţi, în valoare de 64.600 lei, fiind efectuate din luna aprilie.
Privind stimulentul financiar pentru constituirea familiilor, de la începutul acestui proiect, au fost realizate plăţi în valoare de 12.750.000 lei, pentru 8.500 de cereri dintre cele 8.911 depuse. 
CTMB a alocat pentru anul în curs suma de 14.000.00 lei, ce acoperă un număr de 9.333 de dosare.
"Menţionăm că există diferenţe între datele statistice furnizate de I.N.S. şi numărul persoanelor care au depus până în prezent cereri pentru acordarea stimulentelor financiare. Ţinând cont de aceste aspecte, instituţia noastră a prevăzut, pentru anul 2018, un buget care să acopere în totalitate sumele aferente pentru persoanele eligibile", se mai arată în comunicat.
Astfel, au fost prevăzute: 50.000.000 lei pentru acordarea stimulentelor financiare pentru nou-născuţi (20.000 naşteri x 2.500 lei); 55.992.000 lei de lei pentru acordarea stimulentelor financiare pentru copii cu dizabilităţi (4.666 copii x 1000 lei x 12 luni); 343.644.000 lei pentru acordarea stimulentelor pentru integrarea socială a persoanelor adulte cu dizabilităţi (57.274 adulţi x 500 lei x 12 luni); 5.846.400 lei pentru acordarea unui ajutoare sociale comunitare pentru familia monoparentală (406 familii x 1.200 lei x 12 luni). 
