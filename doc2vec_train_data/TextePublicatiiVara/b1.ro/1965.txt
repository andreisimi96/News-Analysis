Foto: Inquam Photos / Alexandru Busca Eveniment
Procurorul general Augustin Lazăr s-a întâlnit luni cu delegaţia Comisiei de la Veneţia, discuţiile având ca temă modificările aduse legilor justiţiei, independenţa procurorilor şi răspunderea magistraţilor.
"În cursul zilei de astăzi, procurorul general al Parchetului de pe lângă Înalta Curte de Casaţie şi Justiţie, domnul Augustin Lazăr, a avut o întâlnire, la sediul instituţiei, cu o delegaţie a Comisiei de la Veneţia, din care au făcut parte doamna Hanna Suchocka (Polonia), preşedinte de onoare al Comisiei de la Veneţia, domnul director Thomas Markert, secretar al Comisiei de la Veneţia, doamna Artemiza-Tatiana Chisca, şefa Diviziei Instituţii Democratice şi Drepturi Fundamentale a Comisiei de la Veneţia, domnul Kaarlo Tuori, membru al Comisiei de la Veneţia (Finlanda), domnul Nicolae Esanu, membru supleant al Comisiei de la Veneţia (Republica Moldova), domnul Jean-Claude Scholsem, membru supleant al Comisiei de la Veneţia (Belgia)", se arată într-un comunicat al PICCJ .
Din partea Ministerului Public, la întâlnire au mai participat prim-adjunctul procurorului general, Laura Oprean, consilierii procurorului general, Ovidiu Predescu, Ionel Senteş şi Cornelia-Adriana Şandru, precum şi Irina Kuglay, din cadrul Secţiei judiciare a Parchetului de pe lângă Înalta Curte de Casaţie şi Justiţie.
"În cadrul întâlnirii au fost abordate aspecte referitoare la modificările şi completările recente aduse legilor Justiţiei, discuţiile vizând independenţa procurorilor, statutul acestora şi răspunderea magistraţilor", precizează Parchetul General. 
Delegaţia Comisiei de la Veneţia s-a întâlnit luni dimineaţă cu ministrul Justiţiei, Tudorel Toader (Detalii AICI ).
Administraţia Prezidenţială a anunţat că preşedintele Klaus Iohannis îi va primi pe membrii delegaţiei marţi, la ora 12.00.
