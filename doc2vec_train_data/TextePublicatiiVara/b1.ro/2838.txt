Foto: Inquam Photos / Octav Ganea Eveniment
Procurorii DIICOT au decis luni în Adunarea Generală să îi trimită un memoriu preşedintelui Klaus Iohannis în care să îi ceară să nu accepte numirea lui Felix Bănilă în fruntea instituţiei. Această decizie a fost votată cu 154 de voturi pentru şi 47 împotriva.
În document se arată că avizul favorabil dat de Secţia pentru Procurori "a transformat serioasele carenţe în cunoaşterea activităţii, organizării şi funcţionării DIICOT , demonstrate de candidat prin răspunsurile oferite la numeroasele întrebări având acest subiect, în adevărate calităţi precum :'profesionalism, bună cunoaştere a sistemului judiciar şi a problemelor reale cu care se confruntă acesta, prezentând o viziune de ansamblu asupra activităţii DIICOT şi identificând soluţii pentru îmbunătăţirea activităţii structurii'."
Procurorii spun că obiectează asupra concluziilor, menţionând că răspunsurile candidatului la întrebările puse în timpul interviului arată "o nescuzabilă şi superficială cunoaştere şi documentare a acestuia cu privire la activitatea DIICOT , instituţie pentru a cărei funcţie de conducere a candidat".
Magistraţii spun că Bănilă nu s-a documentat corespunzător şi "nu cunoaşte şi nu înţelege structura, competenţa şi aspiraţiile direcţiei".
"Aspiraţiile candidatului sunt cu mult peste măsura cunoştinţelor sale despre DIICOT ", se mai arată în document.
Pentru şefia DIICOT s-au înscris doar doi candidaţi – Daniel Horodniceanu, actualul procuror-şef al instituţiei, şi Felix Bănilă, procuror la Parchetul de pe lângă Tribunalul Bacău. În cele din urmă, Tudorel Toader l-a ales pe cel din urmă.
