Foto: Universul argesean Politică
Marian Neacşu, secretarul general al PSD și unul dintre apropiații lui Liviu Dragnea, a declarat, la școala de vară a Tineretului Social-Democrat, că în partid nu se discută despre suspendarea președintelui Klaus Iohannis . 
Întrebat dacă punerea preşedintelui sub acuzare pentru înaltă trădare ar fi o variantă de lucru în PSD , Neacșu a răspuns: ”Eu cred că domnul Iohannis se poate face vinovat de înaltă trădare în egală măsură în care se poate face vinovată şi doamna Viorica Dăncilă. Deci este exclus”.
”Nu am ştiinţă despre aşa ceva şi nu cred că se va întâmpla (suspendarea preşedintelui - n.r.). Nu, nu am discutat acest subiect în partid, nici la nivelul conducerii superioare, nici la nivelul CExN al PSD . Sunt pur şi simplu nişte opinii individuale. Ele nu au fost discutate şi în cadrul oficial în partid o asemenea variantă”, a mai spus Neacșu, citat de Agerpres.
El a mai afirmat că, după părerea sa, decizia CCR de revocare a lui Kovesi ar trebui pusă în aplicare de îndată.
”Eu cred că totuşi preşedintele în scurtă vreme va lua o decizie şi cred că decizia nu este decât aceea care să fie conformă cu decizia CCR”, a mai punctat Marian Neacşu.
