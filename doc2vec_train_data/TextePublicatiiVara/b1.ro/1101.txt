Au apărut primele imagini cu viitorul SUV Audi Q8, fotografiile fiind publicate înainte de lansarea oficială programată de constructorul german în după-amiaza de marți.
Zona frontală a noului Q8 este dominată de grila Singleframe cu elemente cromate poziționate vertical, de prizele de aer mari și de blocurile optice cu LED. În partea din spate, Audi Q8 integrează un eleron amplasat pe hayon, un spoiler agresiv, două terminații pentru sistemul de evacuare și o bandă LED care unește stopurile.
La interior, consola centrală este dominată de două ecrane: un ecran de 10.1 inch prin intermediul căruia șoferul poate controla funcțiile sistemului multimedia, în timp ce controlul climatizării se realizează cu ajutorul unui ecran de 8.6 inch.
Panoul de instrumente digital își face și el apariția și, cel mai probabil, ecranul măsoară 12.3 inch, scrie Digi24.ro.
