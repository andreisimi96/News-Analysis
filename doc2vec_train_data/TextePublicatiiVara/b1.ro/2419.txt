Inspecţia Muncii, aflată în subordinea Ministerului condus de Olguța Vasilescu a aplicat în intervalul 29 mai-8 iunie 2018 amenzi de peste 1,17 milioane de euro pentru nerespectarea legislaţiei în domeniu.
În perioada menţionată, au fost depistate 520 de persoane care lucrau fără forme legale, dintre acestea 65 erau din Prahova, 46 din judeţul Arad şi 40 din Ialomiţa.
De asemenea, în domeniul relaţiilor de muncă, au fost efectuate 2.574 de controale în urma cărora s-au aplicat amenzi în valoare de 4,84 milioane de lei, din care 4,51 milioane de lei pentru muncă nedeclarată, şi au fost sancţionaţi 573 de angajatori.
În aceeaşi perioadă, în domeniul securităţii şi sănătăţii în muncă au fost efectuate 1.871 de controale, în urma cărora s-au aplicat amenzi în valoare de 627.000 de lei, scrie Agerpres.
Conform sursei citate, angajatorii au comunicat către inspectoratele teritoriale de muncă 203 evenimente care, în urma cercetărilor efectuate de inspectorii de muncă, vor fi sau nu încadrate drept accidente de muncă. Dintre acestea, 77 au avut loc în Bucureşti şi 19 în judeţul Timiş.
