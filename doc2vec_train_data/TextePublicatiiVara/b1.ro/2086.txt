Foto: Inquam Photos / Octav Ganea Politică
Președintele Klaus Iohannis a participat, marţi, la recepția oferită cu prilejul Zilei de naștere a Majestății sale Regina Elisabeta a II-a (Queen's Birthday Party), organizată de Ambasada Marii Britanii in Romania.
Cu acest prilej, şeful statului a subliniat că investiţiile britanice în România ar putea fi mai substanţiale, punctând că trebuie găsite modalităţi de diversificare a legăturilor bilaterale în domeniul afacerilor. 
La recepţia de la Ambasada Marii Britanii au participat, printre alţii, şefa DNA, Laura Codruţa Kovesi, procurorul general al României, Augustin Lazăr, şi fostul premier Victor Ponta.
Redăm integral, mai jos, alocuţiunea preşedintelui Iohannis la evenimentul Ziua Reginei 2018:
Relațiile româno-britanice sunt foarte bune. Aniversăm, în 2018, 15 ani de la crearea Parteneriatului Strategic stabilit în 2003, care s-a dezvoltat puternic în special în domeniul apărării și securității, dar și în cel comercial.
Apărarea și securitatea se evidențiază ca domeniu esențial al relațiilor româno-britanice. Trupele noastre au luptat alături în Afganistan și in Irak și împărtășim aceleași preocupări cu privire la securitatea și stabilitatea pe Flancul Estic al NATO, inclusiv în regiunea Mării Negre.
Anul acesta se dovedește a fi unul dintre cei mai dinamici în ceea ce privește cooperarea româno-britanică în domeniul apărării.
Vase ale Marinei Regale servesc drept nave-amiral pentru două dintre Grupările maritime permanente ale NATO prezente în Marea Neagră.
Personalul Aviației Regale a fost desfășurat în România ca parte a Misiunii de patrulare aeriană a NATO, contribuind eficient la asigurarea siguranței spațiului nostru aerian.
Mă bucur că aceşti bravi piloţi participă şi ei la evenimentul de astăzi cu avioanele lor performante, pe care tocmai le-am admirat.   
Cooperarea comercială româno-britanică este şi ea foarte bună, anul trecut schimburile înregistrând cel mai ridicat nivel din istorie, în valoare de peste 4 miliarde de euro.
Cu toate acestea, investițiile britanice în România ar putea fi mai substanțiale și trebuie să găsim modalități de a diversifica în continuare legăturile bilaterale în domeniul afacerilor.
Doamnelor și domnilor,
Anul 2018 este, după cum știți, un punct de referință în istoria modernă a României, prin sărbătorirea a 100 de ani de la Marea Unire, la care şi Regatul Unit și-a adus contribuția.
Timp de 80 de ani din acest interval, începând din 1938, o instituţie de prestigiu a contribuit, în domeniul educației, al promovării limbii engleze, al societății civile și al artei, la consolidarea relațiilor româno-britanice. Mă refer, desigur, la Centrul Cultural al Marii Britanii sau British Council, cum este foarte binecunoscut, care și-a deschis sediul din România printre primele patru în lume.
În cei 80 de ani de activitate în țara noastră, British Council a colaborat cu mii de români – studenți, profesori, cercetători, artiști, oameni de afaceri și chiar factori de decizie – promovând înțelegerea și prețuirea diversității culturale și facilitând conectarea lor cu realitățile spațiului occidental.
Salut călduros această contribuție și îi urez realizări cel puţin la fel de remarcabile și în anii ce vor urma!
Doresc, de asemenea, să menționez un alt atu important în relațiile noastre bilaterale: comunitatea românească din Regatul Unit, care este foarte bine integrată în societate și contribuie net şi valoros la economia britanică.
Pentru noi, este foarte important să se asigure un tratament echitabil și nediscriminatoriu pentru cetățenii români din Regatul Unit în perioada de după Brexit – o decizie pe care o regretăm, dar o respectăm.
Sperăm, totodată, să avem un parteneriat bine calibrat şi puternic în ceea ce privește relațiile viitoare dintre Uniunea Europeană și Regatul Unit, având în vedere multiplele interese comune ale celor două părți.
În acest context, devine o prioritate îmbunătățirea parteneriatului nostru strategic bilateral, în conformitate cu dezvoltarea relațiilor dintre Bucureşti şi Londra din ultimii ani și, mai ales, cu potențialul și așteptările noastre comune.
Nu în ultimul rând, folosesc acest prilej pentru a-mi exprima aprecierea pentru activitatea pe care a desfășurat-o Excelența Sa domnul ambasador în cei 4 ani de mandat în România.
Dedicația cu care și-a îndeplinit sarcinile și a promovat cooperarea țării sale cu România constituie, cu siguranță, un model demn de urmat.
Privind cu încredere spre viitorul relaţiilor noastre, închei exprimându-mi convingerea că Parteneriatul Strategic dintre România și Marea Britanie va deveni şi mai puternic, şi mai profund, spre beneficiul cetăţenilor noştri.     
La mulți ani!
