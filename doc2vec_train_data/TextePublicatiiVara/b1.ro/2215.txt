Foto: Inquam Photos / Octav Ganea Eveniment
Forumul Judecătorilor din România (FJR) reacţionează extrem de dur după declaraţiile liderului PSD, Liviu Dragnea , şi ale preşedintelui ALDE, Călin Popescu-Tăriceanu, de la mitingul de sâmbătă din Piaţa Victoriei.
FJR a transmis Consiliului Superior al Magistraturii ( CSM ) o cerere de apărare a independenţei sistemului judiciar "faţă de atacurile recente ale reprezentanţilor de seamă ai puterii legislative şi ai puterii executive, materializate în discursurile unor lideri politici din data de 9 iunie, respectiv data de 10 iunie".
Membrii asociaţiei consideră că este necesară intervenţia "neîntârziată" a CSM , în calitate de garant al independenţei justiţiei, pentru "a stopa atacurile fără precedent la adresa judecătorilor şi procurorilor".
"În condiţiile în care organizatorii mitingului desfăşurat la 9 iunie sunt persoane aflate în diverse proceduri judiciare penale, iar mesajele au vizat în mod expres justiţia, cu motivarea devoalată ca puterea politică să primeze asupra independenţei instituţiilor 'nereformate', apelul la încetarea aşa-ziselor 'abuzuri' reprezintă o formă de presiune asupra magistraţilor care au în lucru dosare penale, chiar în etapa deliberării, ceea ce constituie un precedent extrem de periculos, ce nu poate rămâne nesancţionat în condiţiile legii", se arată într-un comunicat al FJR, potrivit Agerpres.
Asociaţia precizează că "duritatea discursului politic, pornind de la catalogarea magistraţilor, în cadrul unor afirmaţii generalizatoare, drept 'corupţi', 'stalinişti', 'securişti', 'torţionari', culminând cu denumirea absolut inacceptabilă de 'şobolani', reprezintă un derapaj extrem de grav de la principiile democraţiei, iar întregul 'scenariu' al mitingului politic, 'recuzita' utilizată şi aşa-zisă 'voinţă a poporului' de a fi ocoliţi 'cei aleşi' de mijloacele legale de atragere a răspunderii penale, asociate cu declaraţia de 'luptă în stradă', 'până la capăt' conturează imaginea unei ameninţări grave la independenţa justiţiei".
"De asemenea, într-o emisiune de televiziune subsecventă acestui eveniment, preşedintele Camerei Deputaţilor a ameninţat nepermis procurorii DIICOT care anchetează o plângere aflată pe rol, în exercitarea atribuţiilor de serviciu, acuzându-i că 'riscă să plătească la greu' pentru soluţia luată", se mai arată în comunicat.
FJR precizează că afirmaţiile din cadrul mitingului "Stop abuzurilor din Justiţie", prin raportare la calitatea persoanelor care le-au făcut, la faptul că mitingul a fost difuzat pe majoritatea posturilor de televiziune şi la legislaţia incidentă, au avut ca urmare discreditarea modului de funcţionare a sistemului judiciar în ansamblul său şi compromiterea, din punct de vedere profesional şi moral, a corpului magistraţilor. 
Membrii asociaţiei mai solicită CSM să sesizeze Consiliul Naţional al Audiovizualului, Consiliul Naţional pentru Combaterea Discriminării şi alte autorităţi publice competente. 
Liderul PSD, Liviu Dragnea , a afirmat, în discursul susţinut sâmbătă în Piaţa Victoriei, în care i-a salutat pe "inflitraţii satatului paralel", că oamenii din stradă sunt "voinţa populară exprimată de lege şi Constituţie". 
"Vă salut cu respect, membri de partid, dar şi cei care nu sunt membri, dar au credinţă că vocea poporului trebuie auzită în afară propagandei securiste, care vrea să ne facă să credem că suntem puţini. V-aţi asumat cu demnitate dreptul la libertăţi şi democraţie, iar pentru asta meritaţi aplauzele tuturor. Îi salut, de asmenea, dar de data asta cu milă, pe toţi trimişii în Piaţă ai statului paralel. Civili sau nu, la ordin sau din curiozitate, va rog să îi salutaţi, suntem mulţi astăzi, mai mulţi decât se aşteptau cei care credeau, care ne insultau, dar ce să nu uite niciodata statul paralel este că noi suntem foarte mulţi, suntem voinţa populară exprimată de lege şi Constituţie", le-a spus Dragnea participanţilor la mitingul PSD.
Şi preşedintele ALDE şi al Senatului, Călin Popescu-Tăriceanu, a vorbit la mitingul de sâmbătă seară despre "forţe oculte care au pus mâna pe această ţară", el spunându-le oamenilor adunaţi în Piaţa Victoriei că nu pot coexista un stat paralel cu unul democratic. 
