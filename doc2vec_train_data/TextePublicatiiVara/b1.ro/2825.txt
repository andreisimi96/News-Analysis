Inquam Photos / Octav Ganea Politică
Deputatul PSD Gabriel Vlase a oferit, luni, prima reacţie după ce preşedintele Klaus Iohannis l-a propus la şefia Serviciului de Informaţii Externe ( SIE ).
Vlase a declarat că înainte de a merge la Palatul Cotroceni l-a informat pe liderul PSD, Liviu Dragnea , în legătură cu această propunere. 
"Am vorbit şi cu preşedintele partidului, l-am anunţat înainte de a merge la preşedintele Iohannis, hârtia este la Parlament, sunt proceduri parlamentare. Când vor hotărî cei doi preşedinţi ai Camerelor, va intra în dezbatere", a afirmat Vlase. 
Şi secretarul general al PSD, Marian Neacşu, a avut luni o reacţie pe această temă, precizând că liderii celor două partide ale coaliţiei de guvernare nu s-au pus de acord cu privire la acceptarea nominalizării lui Vlase şi că săptămâna aceasta este "puţin probabil" să avem un şef la SIE .
"În momentul ăsta nu există un calendar privind audierea. Nu a existat o ședință a Coaliției și președinții nu s-au pus de acord. După cum evoluează lucrurile este puțin probabil să avem săptămâna asta un șef la SIE . Săptămâna viitoare ar putea fi posibil", a spus Neacşu.
Președintele României, Klaus Iohannis , a făcut o mişcare controversată joi, când l-a nominalizat pe Gabriel Vlase pentru șefia SIE .
Potrivit unor surse politice, Gabriel Vlase ar fi mai degrabă apropiat de gruparea Tudose-Ciolacu din PSD, iar liderul partidului, Liviu Dragnea , a fost luat prin surprindere de nominalizarea lui Iohannis şi nu ar fi de acoord cu ea.
