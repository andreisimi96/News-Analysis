Virusul Nipah a făcut două noi victime în statul indian Kerala (sud), ridicând numărul total al deceselor cauzate de acesta la 15.
Un bărbat în vârstă de 28 de ani şi unul de 55 de ani, aflaţi sub tratament la spitalele din districtul Kozhikode, au murit miercuri, scrie Agerpres.
Potrivit responsabililor de la Ministerului Sănătăţii, focarul este "localizat" în cele două districte ale statului, Kozhikode şi Malappuram, fără a fi descoperite cazuri confirmate în afara Keralei.
Mai multe state indiene au fost în alertă temându-se de răspândirea bolii. Un soldat a murit luni în oraşul Kolkata (est), fiind suspectat de contractarea virusului, după ce s-a întors dintr-o vacanţă în Kerala.
Sursa virusului nu a fost încă determinată. Binecunoscut în sudul şi în sud-estul Asiei, virusul Nipah este transportat de liliacul frugivor şi este fatal în 70% dintre cazuri. Virusul - ale cărui simptome includ febra mare, durerile de cap, convulsiile şi problemele respiratorii - a fost identificat pentru prima dată în Malaezia în 1998, într-o regiune al cărui nume îl poartă.
