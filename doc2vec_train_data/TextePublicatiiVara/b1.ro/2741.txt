Tenisul feminin românesc pare să fi atins cel mai bun moment al său. Clasamentul mondial al jucatoarelor profesioniste de tenis dat publicităţii luni consemnează supremaţia Simonei Halep, în contextul în care în Top 100 se află 6 românce.
Simona Halep , 26 de ani, continuă să conducă detaşat în clasamentul WTA - 7.970 de puncte, cu un avans de 1.225 de puncte față de principala urmăritoare, daneza Caroline Wozniacki. 
Pe locul 3 al clasamentului se află o altă adversară incomodă pentru sportiva din Constanţa, Garbine Muguruza (Spania), aflată la peste 1.400 de puncte de Simona (mai exact, iberica are 6.550 de puncte).
Halep se află pentru a 33-a săptămână pe locul I (din care 17 săptămâni consecutive) și lunea viitoare o va egala pe germanca Angelique Kerber, care a fost lider WTA timp de 34 de săptămâni, urmând să urce pe locul 12 într-un clasament all-time, notează prosport.ro.
Mihaela Buzărnescu se menține pe 30, Irina Begu a urcat două poziții și se află pe 33, Sorana Cîrstea a urcat și ea un loc și e pe 49, în timp ce Monica Niculescu a coborât o treaptă, pe 59, iar Ana Bogdan a pierdut trei locuri și se află pe locul 62. 
Simona continuă să conducă și cursa pentru Turneul Campioanelor (Race to Singapore), cu 5.285 de puncte. Câştigătoarea de la Roland Garros are un avans de aproape 2.000 de puncte faţă de daneza Wozniacki si de peste 2.200 faţă de Petra Kvitova (Cehia).
