Curtea de Justiţiei a Uniunii Europene a decis marţi că România este obligată să recunoască căsătoria homosexuală dintre un cetăţean român şi unul american.
„Deși statele membre au libertatea de a decide dacă autorizează sau nu căsătoriile între persoane de același sex, nu pot obstrucționa libertatea unor cetățeni rezidenți ai Uniunii Europene refuzându-le căsătoria cu soțul de același sex, dintr-o țară care nu este membră a UE”, se arată în comunicatul curții. 
Decizia are implicații interne în condițiile în care cazul se află de mai mulți ani și pe rolul Curții Constituționale a României. Judecătorii CCR au amânat de mai multe ori un verdict, în contextul în care, pe de altă parte, au avizat favorabil propunerea de revizuire a Constituției în sensul redefinirii familiei ca uniune între un bărbat și o femeie.
Adrian Coman și americanul Robert Claibourn Hamilton au cerut recunoaşterea căsătoriei lor in România, căsătorie oficializata la Bruxelles în 2010. Impactul va fi considerabil pentru România, dar și pentru țările din spațiul UE care nu au recunoscut căsătoria între persoanele de același sex. 
Constituția României nu interzice în prezent căsătoriile între persoane de același sex. Astfel, articolul 48, alin 1 din Legea fundamentală spune că ”Familia se întemeiază pe căsătoria liber consimţită între soţi, pe egalitatea acestora şi pe dreptul şi îndatorirea părinţilor de a asigura creşterea, educaţia şi instruirea copiilor”. Prevederile sunt însă completate de Codul Civil care stabiliește explicit că este vorba despre uniunea între bărbat și femeie: ”Căsătoria se încheie între bărbat şi femeie prin consimţământul personal şi liber al acestora”.
Cu toate acestea, Parlamentul a avizat iniţierea unui referendum privind modificarea articolul din Constituţie privind femeia pentru a specifica exact că aceasta se întocmeşte între un bărbat şi o femeie.
