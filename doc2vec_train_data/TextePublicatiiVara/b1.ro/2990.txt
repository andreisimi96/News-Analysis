Prim-vicepreşedintele PNL Raluca Turcan critică extrem de dur modificările la codurile penale adoptate luni de Comisia Iordache . 
Potrivit acesteia, Comisia Iordache că s-a transformat în "turnesolul pentru albirea dosarului lui Dragnea", iar parlamentarii puterii au dat "liber la furat din banii publici".
"Ordonanța 13 este resuscitată de comisia Iordache zi și noapte!
Cu cât trece timpul, cu atât mai mult ne putem convinge că OUG 13 a fost un obiectiv asumat de majoritatea PSD - ALDE . Pentru a-l salva pe Dragnea de pușcărie, parlamentarii puterii dau liber la furat din banii publici. Se dă liber la furat pentru partid și pentru terți dacă modificările făcute de comisia Iordache vor trece și CCR nu va interveni. De astăzi este dezincriminat abuzul în serviciu dacă este săvârșit pentru alții!!
Funcționarii publici sau conducătorii de instituții nu vor mai răspunde pentru abuz și furt dacă faptele au fost făcute în beneficiul altor persoane.
În plus, faptele se prescriu mult mai repede. Este clar că cei care au făcut abuzuri în serviciu vor să șteargă urmele și să îmblânzească sancțiunile pentru complici și pentru cei care încă au scăpat nepedepsiți.
Confiscarea extinsă nu va mai exista în cazul infracțiunilor spălării de bani și constituirii de grup infracțional organizat.
Încă nu a fost dat votul final pe Codul Penal dar 2 iulie rămâne ziua în care Comisia Iordache s-a transformat în turnesolul pentru albirea dosarului lui Dragnea, precum și pentru dosarele altor potențați ai PSD și ALDE .
Din păcate, de data aceasta, parlamentarii PSD - ALDE nu vor sta în bănci fără să voteze, nici cei de la UDMR cred că nu vor părăsi sala. Vor vota pentru a arunca România pe mâna infractorilor!
#PNL va contesta această lege la Curtea Constituțională și va face toate demersurile pentru a stopa legiferarea în interesul fărădelegii!", a scris, luni, Raluca Turcan , pe pagina sa de Facebook.
Comisia specială pentru legile Justiţiei a întocmit, luni, un raport de admitere a modificărilor aduse Codului penal, cu 15 voturi "pentru" şi şapte "împotrivă", urmând ca marţi să intre la votul din plenul Senatului.
