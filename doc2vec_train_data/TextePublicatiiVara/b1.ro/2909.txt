Concluzii îngrijorătoare ale unui studiu recent referitor la securitatea energetică a ţării noastre.
În cazul în care gazele ruseşti nu ar mai trece prin Ucraina, România va trebuie să-şi reducă, în zilele de iarnă, consumul de gaze cu până la 30%. Cu alte cuvinte, suntem încă dependenţi de gazele ruseşti.
"Vulnerabilitatea aparte a României față de tranzitul de gaze naturale prin Ucraina și perspectiva întreruperii acestor fluxuri de către Federația Rusă începând cu 2020 – deși probabil că nu dintr-o dată, date fiind obligațiile contractuale ale Gazprom față de state terțe până după 2020 – evidențiază importanța planificării strategice și a dezvoltării neîntârziate a proiectelor de infrastructură și unor soluții alternative de apro-vizionare cu gaz natural", este una dintre concluziile studiului "Perspectivele gazelor naturale în România și modalități de valorificare superioară a acestora", potrivit economica.net.
Studiul este bazat pe rezultatele unor teste de stress derulate în 2017 de ENTSO-G, Rețeaua Europeană a Operatorilor de Sisteme de Transport de Gaze Naturale, care a simulat 19 scenarii de disfuncţionalitate a infrastructurii gaziere sau de întrerupere non-tehnică a livrărilor de gaze ruseşti prin Ucraina, situaţie care a mai avut de altfel loc.
"Scenariul #1, intitulat „Întrerupere a tuturor livrărilor de gaze naturale către UE prin Ucraina" în intervalul 1 ianuarie – 28 februarie, indică o vulnerabilitate severă pentru Bulgaria, unde consumul de gaze naturale ar trebui redus cu 71% pe întreaga durata a crizei, respectiv o vulnerabilitate moderată pentru România (consum redus cu 9% în februarie) și una scăzută pentru Grecia (consum redus cu 2% în februarie), din cauza limitărilor de infrastructură: extracția din înmagazinările subterane este la maximum, capacitățile de transport gaze naturale către Bulgaria sunt complet folosite în lunile ianuarie și februarie, iar capacitatea de transport dintre Ungaria spre România este complet folosită în februarie. Pentru zilele de vârf de consum, vulnerabilitatea României ajunge la 30%, cea a Bulgariei la 79%, iar cea a Greciei la 17%", avertizează autorii studiului.
Astfel, România este cea mai expusă pe termen lung la o întrerupere masivă a aprovizionării cu gaze naturale prin Ucraina.
"Securitatea aprovizionării cu gaze naturale a țării noastre depinde, pe termen lung, de dezvoltarea resurselor interne de gaze naturale, onshore și offshore. În orizontul anului 2030, cel mai mare aport de securitate a aprovizionării îl pot aduce zăcămintele din Marea Neagră", mai atrag atenţia autorii studiului. 
