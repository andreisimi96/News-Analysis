Mitingul PSD din Piața Victoriei poate fi considerat un ”semieșec”pentru că liderii partidului au ales ca temă de protest o noțiune abstractă, este de părere jurnalistul Ion Cristoiu.
”Denunțare abuzurilor care pun în primejdie statul de drept nu poate fi obiectivul unui miting de protest. Sînt o mie și una de motive pentru care obiectivul mitingului de sîmbătă seara a intrat în conflict cu legile elementare ale psihologiei colective:
1. Pentru a trezi emoție, abuzurile trebuie să fie întruchipate de un personaj. Pentru adversarii PSD , Dușmanul e Liviu Dragnea. Un miting anti- PSD poate avea oricînd drept țintă pe Liviu Dragnea. În cazul abuzurilor față de care se protestează, cine e Dușmanul? Interlopul Portocală? Codruța Kovesi? Florian Coldea? Să fim serioși! Cum să faci peste o sută de mii de oameni să creadă că niște pițifelnici sînt dușmanii de temut ai PSD ? Singurul care ar putea fi arătat cu degetul ca Dușman al PSD prin întruchiparea abuzurilor e Klaus Iohannis. Discursurile liderilor, dar mai ales al lui Liviu Dragnea, semnalează o mare grijă de a nu-l desemna pe Klaus Iohannis drept Dușman. Asta deși mulțimea a vibrat de ostilitate ori de cîte ori a venit vorba de Klaus Iohannis.
2. Abuzurile au fost comise în numele luptei împotriva corupției. Ele au fost și sînt justificate de o parte a electoratului sub semnul urii stîrnite de cei îmbogățiți peste noapte, automat considerați ca jefuitori ai averii naționale. Dintre toți rom'nii, membrii și simpatizanții PSD sînt cei mai convinși că proprietatea e un furt, că nu există avere dobîndită postdecembrist în chip cinstit. Să crezi că acești oameni sînt sinceri în denunțarea prin miting a scoaterii în cătușe a corupților, în condamnarea cu cîntec a Elenei Udrea presupune fie o naivitate, fie o demagogie.
3. Abuzurile sînt pedepsite și curmate prin acte ale justiției și ale administrației. PSD și ALDE sînt partide de Guvernămînt, beneficiind de o majoritate unică în postdecembrism. Ce a împiedicat și împiedică cele două partide să pună capăt abuzurilor pe cale juridică și administrativă? SRI? Majoritatea parlamentară poate vota demiterea directorului SRI. SIE? Majoritatea parlamentară poate ridica problema directorului civil de la SIE? Președintele? Majoritatea parlamentară poate proceda la suspendarea Președintelui.
În locul acestor acte posibile și necesare în cazul unui Partid care deține Puterea liderii PSD pus la cale un miting de protest.
Fără a se gîndi o clipă că formulări abstracte precum Statul Paralel, Sistemul nu stîrnesc emoții nici la sesiunile Academiei, d-apoi într-o Piață cu sute de mii de simpli cetățeni.
Ce o fi fost în mintea Liderilor PSD cînd au înlocuit un miting împotriva unei întruchipări a Statului Paralel, care Klaus Iohannis, cu un miting împotriva unei abstracțiuni?”, arată Ion Cristoiu, pe blogul personal.
