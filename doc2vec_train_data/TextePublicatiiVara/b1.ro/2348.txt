Președintele Klaus Iohannis l-a nominalizat pe Gabriel Vlase pentru conducerea SIE . Propunerea este una extrem de controversată, dat fiind că Vlase este un social-democrat și încă unul foarte apropiat de Liviu Dragnea.
Gabriel Vlase este un politician modest. Asta dacă e să ne luăm, bineînțeles, doar după declarația de avere . Nu are nici case, nici mașini, nici bani în conturi, bijuterii sau obiecte de artă. La capitolul venituri, el și-a trecut doar ce a încasat de la Camera Deputaților, 162.801 lei, și salariul soției, șef serviciu la Complexul Muzeal de Științe ale Naturii ”Ion Borcea” din Bacău, de 22.182 lei.
El a avut un apartament și două case, dar le-a vândut pentru a achita un credit de 150.000 de euro. Restul sumei a dat-o cu împrumut societății Garbio Business SRL, pe care tot el o deține în proporție de 100%.
Potrivit declarației de avere, el are acțiuni la două societăți comerciale: la Garbio Business SRL (76.291 lei) și la Investica General SA (49.678 lei).
Gabriel Vlase are două credite în valoare de 85.491 lei luate de la BRD, precum și 55.000 de euro și 50.000 de lei luați de la entități neidentificate.
