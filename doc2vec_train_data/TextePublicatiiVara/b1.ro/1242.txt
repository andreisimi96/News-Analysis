Furnizorul german de componente auto și anvelope Continental a interzis angajaților să folosească WhatsApp și Snapchat , pe motiv că aplicațiile ar prezenta deficiențe privind protecția datelor cu caracter personal. Decizia a fost luată în contextul intrării în vigoare a noilor reguli UE privind protecția datelor cu caracter personal (GDPR). 
Continental are șapte unități de producție în România și patru centre de cercetare-dezvoltare, cu aproape 20.000 de angajați, informează profit.ro.
“Accesul la lista de contacte nu poate fi restricționat în cazul acestor aplicații. Prin urmare, responsabilitatea pentru a se conforma legilor privind protecția datelor personale se mută în sarcina utilizatorilor aplicațiilor”, apreciază grupul german. 
În opinia Continental , pentru a se conforma regulilor GDPR, fiecare utilizator WhatsApp ar trebui să ceară permisiunea fiecărei persoane din lista de contacte ca să partajeze datele acestora în cadrul serviciului de mesagerie. Soluția, însă, nu pare a fi fezabilă, prin urmare compania a decis interzicerea folosirii celor două aplicații în versiunile lor curente.
Continental a mai anunțat că ar putea reveni asupra deciziei dacă aplicațiile se vor conforma normelelor GDPR. 
