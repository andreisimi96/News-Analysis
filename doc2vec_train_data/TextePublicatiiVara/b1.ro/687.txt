În plin scandal iscat de decizia de miercuri a Curţii Constituţionale ( CCR ) privind revocarea şefei DNA , Laura Codruţa Kovesi, preşedintele Klaus Iohannis a transmis, vineri, un mesaj cu ocazia deschiderii conferinței „Emerging Importance of Wider Black Sea Area Security”, la Universitatea Lucian Blaga din Sibiu.
Şeful statului a subliniat că "regiunea Mării Negre are o relevanţă deosebită pentru construcţia securităţii europene şi euroatlantice". 
Klaus Iohannis arată că parteneriatul strategic cu SUA și relația cu UE, dar și consolidarea ca factor de stabilitate în regiune reprezintă pilonii politicii externe a României.
Mesajul a fost citit de Mihai Şomordolea, Consilier de Stat, Departamentul Securităţii Naţionale - Secretarul Consiliului Suprem de Apărare a Ţării.
Redăm integral, mai jos, mesajul transmis de preşedintele Klaus Iohannis :
„Salut iniţiativa Universității «Lucian Blaga» din Sibiu de a organiza, cu implicarea Diviziei de Diplomație Publică a NATO, o conferință pe un subiect actual important, de interes geopolitic și geostrategic. Regiunea Mării Negre are o relevanță deosebită pentru construcţia securităţii europene şi euroatlantice.
Este de apreciat atenția sporită acordată, în ultimul timp, de comunitatea academică și de cercetare științifică, de organizațiile neguvernamentale, societatea civilă, mass media și de opinia publică problematicii securității globale, europene și naționale.
În actualul context, conceptul de securitate a dezvoltat noi trăsături, precum complexitatea și interdependența. În același timp, caracterul transnațional al amenințărilor reclamă o abordare bazată pe cooperarea între state, în baza normelor dreptului internațional.
Prin prisma faptului că reprezintă o frontieră a Organizației Tratatului Nord-Atlantic și a Uniunii Europene și, în același timp, un spațiu de intersectare a intereselor unor state din Europa, Asia Centrală și Orientul Mijlociu, regiunea Mării Negre ocupă un loc aparte în contextul securității internaționale.
Situația de securitate din zona pontică este volatilă și caracterizată de existența potențialului de destabilizare, care se va menține, probabil, pe termen scurt și mediu, în timp ce provocările cu care se confruntă arealul sunt complexe și dinamice.
România, în calitate de furnizor regional de securitate, își reafirmă obiectivele strategice privind stabilitatea regiunii prin dialog politic și soluționare pe cale pașnică a divergențelor. În acest sens, intensificarea colaborării regionale, bazată pe respectarea normelor dreptului internațional, reprezintă una dintre cele mai eficiente soluții.
Consolidarea parteneriatului strategic cu SUA, a profilului țării noastre în NATO și Uniunea Europeană, precum și asumarea unui rol activ și constructiv în problemele actuale ale regiunii Mării Negre constituie pilonii de bază ai politicii externe și de securitate ale țării noastre.
Transparența și predictibilitatea, toleranța și cooperarea trebuie să devină nu numai valori ale democrațiilor participative, așa cum este țara noastră, dar și imperative ale politicii internaționale actuale.
Evenimentul de astăzi reprezintă o reală oportunitate pentru stimularea dialogului și a gândirii strategice, în scopul conturării unei viziuni comune, care să contribuie la o mai bună înțelegere  a specificului regiunii Mării Negre, precum și la identificarea unor instrumente și platforme de conlucrare utile ameliorării situației de securitate din  acest spațiu strategic.
Vă doresc succes!”
