Mașinile diesel pun pe jar autoritățile din majoritatea statelor europene. Mai multe țări, printre care și România, riscă să fie sancționate de Comisia Europeană pentru că nu au luat măsuri concrete care să ducă la scăderea nivelului de poluare din marile orașe. 
Potrivit presei internaționale, printre statele care ar putea fi reclamate la Curtea Europeană de Justiție sunt pentru că depășesc limita de noxe se numără Germania, Italia, Franța, Marea Britanie și România. Iar dacă acest lucru se va întâmpla, țările vizate ar putea fi nevoite să  limiteze accesul vehiculelelor diesel în orașele foarte mari, acolo unde gradul de poluare depășește cu mult pragul impus. 
Peste 500.000 de oameni mor în țările ce fac parte din Uniunea Europeană din cauza gradului ridicat de poluare produs de noxe şi particulele ultrafine. Cele mai multe decese au fost înregistrate în Germania (81.160 de decese în anul 2014), Italia (79.820), Marea Britanie (52.240), Polonia (48.690) și Franta (45.840). În Romania , numărul persoanelor care au murit din cauza poluării a fost de 19.947.
Deja, autoritățile din Roma au anunțat că vor interzice circulația mașinilor diesel începând din 2024, iar măsuri similare sunt pe cale să fie luate și în Germania. În România, Primăria București intenționează să interzică accesul în centrul orașului a peste 74% din mașini. Este vorba despre automobilele care nu respectă normele de poluare Euro 5 și Euro 6. 
