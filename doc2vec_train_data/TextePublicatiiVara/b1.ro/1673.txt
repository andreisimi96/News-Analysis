Tribunalul Galaţi l-a condamnat la 12 ani şi 6 luni de închisoare pe un bărbat care şi-a omorât mama cu o sălbăticie greu de închipuit pentru simplul fapt că aceasta l-a trimis să muncească. Decizia instanței nu este definitivă, precizează Adevărul.
Costel Lungeanu, un bărbat de 42 de ani din localitatea gălăţeană Pechea, obişnuia să îşi bată constant mama, o bătrână de 70 de ani, doar pentru că femeia îi spunea să nu mai bea şi să îşi caute de muncă. Vecinii erau îngroziţi de ţipetele femeii, dar niciunul nu a chemat Poliţia. 
Pe 29 decembrie 2017, bătrâna a fost lovită de mai multe ori și a căzut la pământ, în stare de inconştienţă. În loc să cheme salvarea, el a luat-o în braţe şi a dus-o într-o cameră neîncălzită a casei unde cei doi locuiau. 
”Costel Lungeanu a mers apoi într-o altă cameră şi s-a culcat, lăsându-şi mama într-o încăpere neîncălzită. A doua zi, a constatat că mama sa nu mai mişca şi a dus-o în camera unde dormise, iar apoi a anunţat Ambulanţa. Femeia murise de circa 10 ore din cauza traumatismelor craniene suferite”, a explicat procurorul Liliana Istrate, purtătorul de cuvânt al Parchetului de pe lângă Tribunalul Galaţi. 
