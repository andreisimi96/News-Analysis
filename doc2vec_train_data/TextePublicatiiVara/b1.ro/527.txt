Foto: presidency.ro Eveniment
Toată lumea așteaptă reacția președintelui Klaus Iohannis după ce Curtea Constituțională a decis miercuri că există un conflict între Guvern și președinte după refuzul șefului statului de a o revoca pe Laura Codruța Kovesi de la conducerea DNA. 
În prima ieșire publică de după anunțul CCR , Klaus Iohannis nu a spus însă niciun cuvânt despre acest subiect, ci a vorbit despre politicile de sănătate și mediu din România. 
Asta pentru că șeful statului a fost prezent joi, la Palatul Cotroceni, la seminarul „Abordarea celui de-al treilea obiectiv de dezvoltare durabilă: asigurarea unei vieți sănătoase și promovarea bunăstării pentru toți la toate vârstele - dialog asupra politicilor“.
„Poluarea aerului, serviciile necorespunzătoare de apă și canalizare, schimbările climatice sunt exemple de factori de mediu care pot provoca îmbolnăvire.
Este, așadar, nevoie de o abordare integrată și multidisciplinară, de armonizare a eforturilor, de angajamentul comun al regiunilor, al tinerilor și al publicului larg, în vederea prevenirii și reducerii bolilor sau a deceselor cauzate de factori de mediu.
Cred cu tărie în continuitate și perseverență, ca atribute ale succesului unui demers de o asemenea anvergură.
Iată-ne astăzi, așadar, reuniți în jurul aceluiași obiectiv, acela de a promova dialogul privind mediul, sănătatea și sustenabilitatea, alături de Organizația Mondială a Sănătății și de toți actorii relevanți.
Nu întâmplător, obiectivul dedicat Sănătății este obiectivul cu numărul 3 de dezvoltare durabilă, fiind poziționat după cele care vizează eradicarea sărăciei și a foametei. Mai mult, și celelalte obiective din Agenda 2030 au legătură, direct sau indirect, cu domeniul sănătății.
Așa cum am afirmat de fiecare dată, sănătatea este generatoare de bunăstare și prosperitate, iar sănătatea și dezvoltarea durabilă nu pot fi disociate.
Trăim într-o lume globalizată, dominată de schimburi comerciale internaționale, de turism accentuat, de circulație a bunurilor și a persoanelor, de migrație, ceea ce favorizează atât răspândirea unor epidemii, cât și o intensificare a preocupării și a cooperării interstatale pentru combaterea ori prevenirea focarelor. (...) 
Țara noastră se confruntă în continuare cu provocări precum tuberculoza, hepatitele, rata de acoperire vaccinală, accesul inegal la serviciile de sănătate, domenii în care trebuie să avem politici clare, implementare și monitorizare.
Să nu uităm că amenințările la adresa sănătății publice sunt tot mai multe și, dincolo de a rezolva problemele cu care ne confruntăm deja, trebuie să avem capacitatea de a anticipa și de a fi pregătiți pentru a face față noilor provocări, în vederea asigurării unei vieți sănătoase și, implicit, a bunăstării pentru toți cetățenii, indiferent de vârstă.
Tocmai de aceea, este atât de important ca sănătatea să fie o prioritate pentru orice guvernare”, a spus Klaus Iohannis în discursul susținut joi. 
