Magistrații Curții de Apel Galați l-au condamnat definitiv pe Cătălin Emanoil Bocăneanu, fost prefect al județului, la opt ani de închisoare pentru trafic de influență în formă continuată, instigare la abuz în serviciu, instigare la folosirea de informații nedestinate publicului și pentru delapidare. El a fost achitat pentru acuzațiile de șantaj și fals în declarații.
Fostul prefect al județului Galați în perioada 2012-2013 a fost denunțat la DNA de o angajată a Serviciului Județean de Evidență a Persoanei. Anul trecut, Emanoil Bocăneanu a fost condamnat la trei ani de închisoare deoarece a încercat să tocmească un asasin pentru a o ucide pe femeia care l-a denunțat. Bocăneanu a mai făcut închisoare și în urma unei condamnări privind finanțarea ilegală a clubului de fotbal FCM Dunărea, notează Mediafax.
Pe 1 august 2013, Emanoil Cătălin Bocăneanu l-a ameninţat şi a făcut presiuni asupra directorului executiv de la acea vreme al Direcţiei Judeţene pentru Evidenţa Persoanei Galaţi, pentru a-l determina să accepte angajarea în instituţie a lui Carmen Cotan, o prietenă a soţiei lui Bocăneanu.
În perioada decembrie 2012-2013, cu ocazia derulării concursului pentru ocuparea funcţiei de inspector şef al Inspectoratului Judeţean pentru Situaţii de Urgenţă Galaţi, fiind membru al comisiei, "s-a implicat activ în sprijinirea inculpatului Balaban Vasile, pentru ca acesta să fie declarat câştigător la concursul desfăşurat în luna august 2013". 
În perioada 2012 - 2013, în calitate de prefect, a determinat angajaţi din Direcţia Judeţeană pentru Evidenţa Persoanei Galaţi să-i prelungească suspendarea din activitate unei angajate a unităţii, primind în schimb sume de bani, în mod repetat, prin intermediul fiicei acesteia.
În cursul anului 2013, la solicitarea lui Bogdan Topală, a intervenit la ofiţeri ai Poliţiei Rutiere Galaţi, astfel încât subordonatul său să fie sancţionat doar cu avertisment pentru depăşirea limitei de viteză, pentru neacordarea de prioritate la trecerea de pietoni, respectiv să i se înlăture sancţiunea de suspendare a permisului de conducere.
