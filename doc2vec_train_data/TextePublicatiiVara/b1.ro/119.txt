Foto: Inquam Photos / George Calin Sport
Cupa României la fotbal are o nouă deţinătoare.
CSU Craiova a câştigat trofeul, după o pauză de 25 de ani, duminică seara, după ce a învins în finala de pe Arena Naţională din Bucureşti echipa din liga a doua AFC Hermannstadt , cu scorul de 2-0 (1-0 la pauză).
Formaţia din Sibiu a fost mai periculoasă în primul sfert de oră al meciului. Omogenă pe faza defensivă, trupa lui Pelici a ripostat de fiecare dată prin mingi lungi, la bătaie, pentru viteza lui Blănaru și Rusu. Strategia a funcționat în două rânduri, când doar precizia a lipsit pentru ca tabela să fie modificată, relatează gsp.ro.
CSU Craiova a echilibrat treptat partida, Gustavo reuşind să înscrie, în minutul 29. După o combinație rapidă, brazilianul Craiovei a trimis mingea în poartă cu un șut în cross, de la marginea careului.
Hermannstadt a ripostat, dar iureşul nou-promovatei a fost stopat în minutul 58, când Mitriță a înscris din fața porții goale, după ce Băluţă i-a pus mingea pe tavă.
Finalul partidei a mai consemnat doar acțiuni previzibile ale sibienilor.
(Foto: Inquam Photos / George Calin)
Mitriţă a fost desemnat jucătorul finalei.
La meciul de pe Arena Naţională au asistat 30.640 de spectatori.
(Foto: Inquam Photos / George Calin)
Formaţia din Bănie a reuşit astfel să obţină al şaptelea său trofeu în Cupa României, după cele din 1977, 1978, 1981, 1983, 1991 şi 1993.
CSU umează să întâlnească, în iulie, la Craiova campiona CFR Cluj în Supercupa României.
(Foto: Inquam Photos / George Calin)
