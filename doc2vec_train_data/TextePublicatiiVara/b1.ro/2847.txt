După zilele cu ploi torențiale, urmează temperaturi caniculare în România.
Astfel, ziua de marți devine călduroasă în zonele de câmpie și podiș cu temperaturi maxime ce se vor încadra între 26 de grade în estul Transilvaniei și 34 de grade în sudul Munteniei, iar cele minime vor fi cuprinse, în general, între 12 și 22 de grade. Însă, cerul va fi variabil, cu înnorări temporar accentuate după-amiaza la munte, unde pe arii restrânse vor fi averse, descărcări electrice și intensificări de scurtă durată ale vântului. La Bucureşti, marţi vremea va deveni călduroasă. Temperatura maximă se va situa în jurul valorii de 33 de grade, iar cea minimă va fi de 16...18 grade. Cerul va fi variabil, iar vântul va sufla slab și moderat, potrivit a1.ro.
De asemenea, și ziua de miercuri va aduce căldură în cea mai mare parte a țării, dar mai ales în regiunile sud-estice. Temperaturile maxime se vor încadra între 27 și 34 de grade, iar cele minime între 12 și 24 de grade. În schimb, la munte, cerul va fi variabil, cu înnorări temporar accentuate după-amiaza, unde pe arii restrânse vor fi averse, descărcări electrice și intensificări de scurtă durată ale vântului. În restul teritoriului astfel de fenomene se vor semnala doar izolat. Şi la Bucureşti, miercuri, vremea se va menține călduroasă. Cerul va fi variabil, iar condițiile pentru ploi de scurtă durată și descărcări electrice vor fi reduse. Vântul va sufla slab și moderat. Temperatura maximă va fi de 33...34 de grade, iar cea minimă de 18...20 de grade.
