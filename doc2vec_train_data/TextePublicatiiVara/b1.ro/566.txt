Comisia Europeană a transmis joi, prin vocea unui purtător de cuvânt, că nu comentează deciziile curților naționale, dar monitorizează lupta anticorupție prin intermediul Mecanismului de Cooperare și Verificare, informează HotNews.ro
Referindu-se la decizia CCR care a constatat existența unui conflict între guvern și președinte în urma refuzului lui Klaus Iohannis de a o revoca din funcție pe Laura Codruța Kovesi, purtătorul de cuvânt al Comisiei Europene, a declarat: „Nu comentăm deciziile curților naționale. Așa cum știți, lupta anticorupție este un domeniu pe care Comisia Europeană îl evaluează ca parte a raporturilor sale din Mecanismul de Cooperare și Verificare”. 
Într-un comunicat de presă, Curtea Constituțională a precizat miercuri că, pentru soluţionarea conflictului, preşedintele urmează să emită decretul de revocare din funcţie a procurorului-şef al DNA.
