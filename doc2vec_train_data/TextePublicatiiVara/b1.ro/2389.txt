Ministrul Muncii, Lia Olguţa Vasilescu, a recunoscut că guvernele României, inclusiv cele PSD , au majorat pensiile din pix, deoarece nu ajung suficienți bani la bugetul de pensii administrat de stat. Practic, social-democrata recunoaște că Pilonul I de pensii nu are randament. Asta în plin scandal în care Guvernul PSD încearcă să-i convingă pe români că ar trebui să aleagă pensiile administrate de stat, în detrimentul celor private. 
”O persoană care cotizează doar la Pilonul I va ieşi cu o pensie care de multe ori e crescută artificial din pixul guvernanţilor aşa cum s-a întâmplat şi de când suntem noi la guvernare. Am preluat punctul de pensie de la 870 de lei”, a declarat Lia Olguţa Vasilescu, la TVR1.
Întrebată dacă PSD a crescut artificial punctul de pensie, Vasilescu a răspuns: ”Da, pentru că nu au intrat foarte mulţi bani în plus ca şi contribuţii, pur şi simplu am majorat noi prin hotărâri de guvern, prin ordonanţă de urgenţă”.
