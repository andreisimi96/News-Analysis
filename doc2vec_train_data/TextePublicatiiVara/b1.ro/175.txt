Preşedintele Republicii Moldova, Igor Dodon , a fost protagonistul unui moment jenant la Sankt-Petersburg , unde a participat la Forumul Economic Internaţional.
În cadrul unui interviu pentru Rossia 1 , Dodon a fost ignorat de jurnalista rusă timp de 8 minute, ea preferând să discute mai întâi cu şeful Dumei de Stat de la Moscova, Veaceslav Volodin, scrie adevarul.md. 
Mai mult, jurnalista a stat cu spatele la preşedintele moldovean în tot acest timp, astfel încât liderul de la Chişinău a fost nevoit să asculte dialogul celor doi.
Sursa citată notează că jurnalista nici măcar nu a numit funcţia pe care o deţine Igor Dodon , atunci când l-a prezentat publicului. 
La un moment dat, moderatorul emisiunii, în care era difuzat interviul cu Igor Dodon , i-a pus o întrebare preşedintelui moldovean, dar ziarista nu i-a dat voie acestuia să răspundă, motivând că mai are o întrebare pentru oficialul rus, care se grăbea la avion. 
După ce a aşteptat aceste 8 minute, preşedintele Republicii Moldova a fost intervievat timp de 4 minute. De această dată, jurnalista a menţionat funcţia lui Dodon.
