Spre deosebire de alte ţări europene, unde copiii sunt învăţaţi să gândească pe termen lung, în România lecţiile de educaţie financiară lipsesc cu desăvârşire.
Spre exemplu, în Marea Britanie , cetăţenii cunosc Regula lui 20 care înseamnă că în momentul în care ne pensionăm, trebuie să avem o sumă de 20 de ori mai mare decât ceea ce ne dorim în plus faţă de pensia pe care o oferă statul.
Lucian Anghel , preşedintele Bursei de Valori Bucureşti ( BVB ) şi preşedinte al BCR - Banca pentru locuinţe, a dat detalii despre Regula lui 20 şi cum funcţionează ea.
"În Marea Britanie , şi cred că acest lucru se poate extrapola, se poate utiliza şi în alte ţări din UE, inclusiv în România, se învaţă un lucru. Acolo elevii învaţă Regula lui 20. Fiecare ar trebui să-şi pună în minte care este nivelul de pensie, sau ce sumă îşi doreşte să încaseze în plus faţă de pensia de la stat într-un an de zile după ce se pensionează. Dacă ajungem la concluzia că ne dorim 100 euro în plus în fiecare lună, după momentul în care ne pensionăm, asta înseamnă că într-un an s-ar strânge 1.200 euro în plus pe care noi ni-i dorim", a explicat oficialul BVB , potrivit capital.ro.
Lucian Anghel a mai explicat că în momentul în care ne pensionăm trebuie să avem o sumă de 20 de ori mai mare decât suma anuală, adică de 20 de ori mai mare decât cei 1.200 de euro pe care ni i-am dori noi, în plus, în fiecare an cât vom trăi după ce ne vom pensiona.
"Dacă ne dorim 100 de euro în plus, asta înseamnă că în momentul în care ne pensionăm trebuie să avem 24.000 de euro strânşi, lichizi, în contul de investiţii sau depozite sau acţiuni de bursă. Valoarea lor la acel moment, momentul pensionării, trebuie să fie de 24.000 euro pentru fiecare 100 euro în plus. Aceasta este regula lui 20, de 20 de ori suma pe care ne-o dorim", a precizat Anghel.
"Regula asta, dacă ar învăţa-o toţi copiii din România, din şcoala generală sunt convins că ar privi cu alţi ochi economisirea şi nevoia de a economisi. Ne-am da seama de dimensiunea sumelor pe care ar trebui să le economisim pe toată perioada vieţii noastre active", a mai spus preşedintele BVB .
