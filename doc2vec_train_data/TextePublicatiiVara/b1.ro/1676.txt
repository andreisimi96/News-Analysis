Două sacoşe cu 36.000 de euro au fost găsite în micul confesional al bisericii catolice Santa Maria delle Grazie alle Fornaci din Roma . Descoperirea a fost făcută de preotul local în momentul când făcea curat, informează Il Messaggero.
“Am desfăcut nodul, am văzut primele bancnote şi m-am speriat gândindu-mă că era un dispozitiv exploziv sau altceva”, a povestit părintele Giovanni Martire Savina.
”Încercăm să înţelegem dacă este vorba de un binefăcător care dorea să doneze bani pentru biserică sau de cineva care voia să scape de bani. În momentul de faţă nu excludem nimic”, a declarat unul dintre anchetatori, Salvatore Friano.
Preotul a mai spus că donațiile semnificative pentru biserică sunt un lucru obișnuit, dar nu s-a mai întâmplat să fie atât de mari.
Poliția a transmis că dacă se dovedește că banii nu au fost furaţi sau obţinuţi ilegal,  aceştia vor fi donaţi bisericii.
