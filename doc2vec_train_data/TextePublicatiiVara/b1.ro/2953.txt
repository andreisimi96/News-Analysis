Simona Halep a anunțat, miercuri, că nu va participa la turneul de săptămâna viitoare de la Eastbourne (24-30 iunie 2018).
Jucătoarea noastră a precizat că se retrage din cauza unei accidentări suferite la tendonul lui Ahile.
"Îmi pare rău să anunț că trebuie să mă retrag de la turneul de săptămâna viitoare de la Eastbourne . Simt dureri la tendonul lui Ahile, la care m-am accidentat în timpul Roland Garros-ului și încă nu m-am refăcut complet. Am fost avertizată de către medici că am nevoie de o perioada mai îndelungată de odihnă. Mi-a plăcut mult anul trecut la Eastbourne și sper să ne vedem anul viitor. Vă mulțumesc pentru înțelegere și suport. Cu dragoste, Simo", a scris campioana de la Roland Garros, pe contul său de Facebook.
Astfel, Simona Halep va debuta în sezonul pe iarbă direct la Wimbledon , al treilea turneu de Grand Slam al anului. 
