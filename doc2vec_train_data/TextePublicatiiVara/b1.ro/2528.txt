Statele care nu au luat măsuri clare pentru reducerea poluării în marile orașe vor fi sancționate de Comisia Europeană. Printre aceste țări se numără și România. Situația e cu atât mai dramatică cu cât proprietarii germani de mașini diesel încep să scape de autoturisme cât mai repede înainte de a fi interzise, iar multe dintre ele ajung în țara noastră.
Reprezentanții CE ar putea reclama la Curtea Europeană de Justiție statele care depășesc permanent limita de noxe și particule ultrafine. Iar la final țările găsite vinovate s-ar putea alege cu amenzi usturătoare.
Există riscul ca unele dintre țări să fie obligate să limiteze accesul vehiculelelor diesel în orașele foarte mari. Asta pentru că acolo gradul de poluare depășește cu mult limitele admise.
Peste 500.000 de oameni mor în țările ce fac parte din Uniunea Europeană din cauza gradului ridicat de poluare produs de noxe şi particulele ultrafine. 
