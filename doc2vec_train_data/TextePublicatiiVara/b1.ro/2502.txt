Liderul PSD , Liviu Dragnea , pare hotărât în încercarea de punere sub control a justiţiei.
El a declarat, vineri, că se va merge până la capăt cu ceea ce social-democraţii şi-au asumat în campania electorală: îndeplinirea programului de guvernare şi ''aducerea normalităţii'' în ceea ce priveşte legile justiţiei şi Codurile penale. 
"Câţi oameni stau acum în puşcării (...) nevinovaţi? Nimeni nu ştie în care dintre procese au fost folosite probe false? (...) Au luat şi oameni fără funcţii. (...) Nu o să ne fie frică. Vreţi să lăsăm în continuare justiţia la bunul plac al unor indivizi fără scrupule? (...) Statul de drept este cu totul şi cu totul altfel decât (...) poliţia politică. Ceea ce ne-a interesat pe noi - mergem până la capăt cu programul de guvernare şi cu ceea ce ne-am asumat pentru a aduce normalitate în legile Justiţiei şi în Codurile penale", a afirmat Dragnea, la Şcoala Politică a TSD, potrivit Agerpres. 
Preşedintele social-democrat a negat că partidul pe care îl conduce ar afecta independenţa Justiţiei. 
"Ne tot acuză că afectăm independenţa Justiţiei. Nu, noi afectăm dependenţa Justiţiei. Eu vreau, noi vrem ca judecătorii în România să poată să judece liber şi după propria conştiinţă, să nu mai vedem cum se întâmplă în aceste zile - judecători ameninţaţi în direct la tv cu nume şi prenume de către nişte aşa zişi moderatori cu grade sau atât de proşti încât nu au nici grade, dar agăţaţi. Asta vrem. Şi vrem ca într-adevăr procurorii să fie independenţi, să nu mai facă dosare la comandă (...), să nu mai fie obligaţi să falsifice probe, să nu mai târască ani de zile în procese oameni care la final să fie achitaţi. Este ceva anormal ceea ce ne dorim noi? Nu cumva e în orice ţară democratică asta?", a susţinut Dragnea. 
