Fostul deputat Cristian Boureanu a fost condamnat la doi ani și două luni de închisoare cu suspendare în dosarul în care a fost acuzat de ultraj după o altercație cu polițiștii în trafic, informează B1 TV. Fostul parlamentar trebuie să plătească și 7 000 de euro daune morale. Decizia instanței nu este definitivă.
Cristian Boureanu  a fost trimis în judecată în luna iulie a anului trecut, fiind acuzat că a agresat un polițist rutier. Totul după ce, într-o noapte, mașina în care se aflau fostul deputat și iubita sa a fost oprită în trafic de un echipaj de poliţie rutieră.
În rechizitoriul procurorilor se arată că Boureanu "s-a manifestat violent, la momentul solicitării documentelor de identitate de către un agent de poliţie din cadrul DGPMB – Brigada Rutieră, în sensul că l-a ameninţat pe acesta, i-a prins degetele mâinii drepte prin închiderea portierei autoturismului, i-a răsucit mâna stânga, i-a rupt cămaşa uniformei de serviciu şi l-a lovit cu genunchiul în zona inghinală, provocându-i leziuni traumatice care pot necesita un număr de 15-20 zile de îngrijiri medicale".
