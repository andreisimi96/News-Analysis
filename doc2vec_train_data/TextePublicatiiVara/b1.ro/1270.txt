Senatorul PSD , Șerban Nicolae, a declarat că sesizarea CCR a organismelor europene nu are precedent, la fel ca atacurile unor politicieni români asupra deciziei Curții care a constatat că președintele Iohannis a declanșat conflictul juridic de natură constituțională.
"Este o situație fără precedent, fără îndoială. Din păcate, fără precedent este și atacul concertat al unor persoane cu funcții publice care pun sub semnul îndoielii și decizia CCR și funcționarea CCR . Din păcate, lucrurile nu arată foarte bine, pentru că o țară care are asemenea probleme, începând de la președintele României și terminând cu parlamentarii și cu liderii de partid, nu poate să pretindă pretenții de țară europeană membră a UE și a NATO. Sper însă că toate aceste lucruri vor rămâne în stadiu de anecdote și că vor fi depășite suficient de repede. (...) Președintele României a fost parte în acest conflict juridic de natură constituțională, ba mai mult de cât atât, Curtea a constatat că președintele României l-a declanșat", a afirmat marți seară, pentru Mediafax, senatorul PSD , Șerban Nicolae.
Acesta a catalogat drept halucinantă reacție președintelui Klaus Iohannis care a spus că va analiza decizia Curții Constituționale cu privire la conflictul juridic între Ministerul Justiției și Președinție, în sensul obligației revocării șefei DNA, Laura Codruța Kovesi.
"Este absolut halucinant, una dintre părțile dintr-un proces spune că va citi și va analiza să vadă dacă și cum respectă decizia CCR . Aceasta este o instigare la nerespectarea hotărârilor judecătorești. În general, dacă orice parte nemulțumită dintr-un proces spune vreau să văd întâi decizia Curții, o voi citi până o voi înțelege, ce ar fi de exemplu ca astăzi Rudel Obreja, în loc să se prezinte la Arestul Capitalei pentru a își executa pedeapsa privativă de libertate ar fi spus «aștept întâi să motiveze ÎCCJ hotărârea. O voi citi până o voi înțelege și după aceea voi decide și voi anunța ce am de făcut»? Din fericire, deși nu cred că e vreo bucurie, nu cred că cineva îl mai ia în serios pe domnul Iohannis", a completat social-democratul.
