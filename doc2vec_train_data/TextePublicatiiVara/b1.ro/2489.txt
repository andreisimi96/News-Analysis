Președintele american Donald Trump l-a comparat pe șeful Comisiei Europene Jean-Claude Juncker cu un ”ucigaș brutal” la întâlnirea pe care au avut-o în cursul summit-ului Grupului țărilor puternic industrializate (G7), care a avut loc, săptămâna trecută, în Canada. Dezvăluirea a fost făcută chiar de liderul Executivului comunitar, informează Reuters. 
„Trump mi-a zis săptămâna trecută: «Jean-Claude, eşti un ucigaş brutal». Este pentru prima oară când Luxemburgul devine un astfel de pericol pentru Statele Unite. Cred că a vrut să facă un compliment, dar nu sunt sigur“, a declarat şeful Comisiei Europene, referindu-se la atmosfera tensionată din timpul summit-ului G7. 
În declarația făcută în fața Adunării Regionale a Bavariei, la Munchen, Juncker a spus și că hotărârea lui Donald Trump de a impune taxe suplimentare la importurile de aluminiu și oțel nu poate fi lăsată fără răspuns. 
„Nu sunt dispus pentru un război (comercial - n. r.), dar nu accept ca alţii să dicteze ce să facem noi în Europa“, a spus Jean-Claude Juncker . 
Statele UE au decis joi, în unanimitate, să impună taxe vamale de 2,8 de miliarde pentru produsele importate din SUA, potrivit unor surse europene. 
