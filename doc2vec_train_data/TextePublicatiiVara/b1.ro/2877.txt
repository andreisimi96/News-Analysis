Codul de procedură penală, cu dedicațuie pentru parlamentarii penali, a trecut, luni noapte, de Parlament, urmând să ajungă pe masa președintelui Klaus Iohannis.
În timpul dezbaterilor mai mulți politicieni au luat cuvântul, dar declarația zilei vine de la Varujan Vosganian , purtătorulde  cuvânt al ALDE, partid condus de Tăriceanu.
"Nu ne putem salva pe rând, trebuie să ne salvăm toți odată!", a declarat Vosganian.
Și nu s-a oprit aici. El a mai spus și că trebuie ”să vânăm lupi și mistreți, nu cerbi, pentru că lupii nu poți să-i agăți pe pereți ca pe trofeu, ci numai cerbii”.
Amintim că Varujan Vosganian a avut probleme mari cu legea. El este politicianul care spunea rugăciuni și se miruia în Parlament pentru a nu fi votată ridicarea imunității în două cazuri penale.  DIICOT a cerut să fie cercetat pentru că, în perioada în care era ministru al Economiei în Guvernul Tăriceanu, a subminat economia națională favorizând firma Interagro a omului de afaceri Ioan Niculae.
De asemenea, Vosganian a fost acuzat de constituirea unui grup infracţional organizat şi complicitate la delapidare, pentru că ar fi vândut gaze la preţuri preferenţiale către omul de afaceri.
