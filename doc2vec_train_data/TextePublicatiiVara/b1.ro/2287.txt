Viceprimarul Timișoarei, Dan Diaconu, a fost pus sub acuzare de DNA Timișoara într-un dosar ce vizează anveloparea unor blocuri. Liberalul a fost audiat la DNA în jurul orei 10:30.
Potrivit jurnaliștilor de la pressalert.ro , firma Proiect C&A SRL a liberalului Cristian Palade, rudă prin alianță cu primarul Timișoarei, Nicolae Robu, a lucrat pentru Primăria Timişoara încă din noiembrie – decembrie 2012 în condiţiile în care contractul a fost semnat de abia în ianuarie 2013.
În decembrie 2012, Consiliul Local Timişoara ar fi aprobat mai multe proiecte de hotărâri prin care se stabileau indicatorii tehnico – economici pentru reabilitarea mai multor blocuri, la proiectant aparând firma care de abia anul următor a semnat contractul cu municipalitatea.
Ulterior, Cristian Palade, a acuzat că a fost păcălit de colegii săi de partid şi a fost ameninţat chiar de primarul Nicolae Robu. Arhitectul a susţinut că după ce a văzut că este nevoit să execute lucrări ce treceau de 250.000 de euro în baza unui contract generic pentru 15.000 de euro în care nu erau trecute date precum numărul de lucrări sau de blocuri la care se vor face proiecte, a refuzat să mai semneze nişte devize, fiindu-i reziliat contractul.
Palade a confirmat că a început să lucreze cu mult timp înainte să semneze contractul cu Primăria Timişoara.
