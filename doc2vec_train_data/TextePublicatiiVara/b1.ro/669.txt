Foto: Inquam Photos / Virgil Simonescu Eveniment
Un tânăr de 18 ani este principalul suspect în cazul sticlelor incendiare care au fost aruncate joi în fața clădirii PSD Timiș. 
În urma analizelor probelor, dar și a imaginilor de pe camerele de supraveghere, polițiștii l-au identificat pe tânăr, care este cercetat în stare de libertate. 
„Urmare a evenimentului din data de 31.05.2018, privind amenințarea de la sediul PSD din Timișoara, vă informăm faptul că în urma cercetărilor efectuate a fost identificat un tânăr de 18 ani, bănuit de comiterea faptei, acesta fiind cercetat în stare de libertate”, anunță reprezentanții IPJ Timiș, potrivit Libertatea. 
Un trecător a aruncat, joi, mai multe sticle incendiare în fața sediului PSD Timș, unele dintre ele explodând chiar pe trotuarul de lângă clădire. În momentul incidentului, în sediu nu se afla nimeni.
Reprezentanții PSD au depus o plângere la poliție. 
