Un taximetrist din Galați a fugit cu băieţelul de doi ani al unui client, informează B1 TV. Tatăl micuţului a alergat şi a ţipat din stradă cât l-au ţinut puterile, ca să-l oprească pe șofer. Părintele a trăit coşmarul vieţii sale timp de 20 de minute, până când bărbatul a decis să îi aducă băiatul.
Taximetristul a demarat în trombă cu băieţelul de doi ani, imediat ce tatăl micuţului s-a dat jos din maşină. Omul a coborât primul şi urma să îşi ia şi copilul de pe bancheta din spate. Nu a mai apucat, pentru că şoferul a apăsat puternic pedala de acceleraţie. 
Şocat că băiatul îi este luat din faţa ochilor, bărbatul a început să strige după ajutor în mijlocul străzii. Nimeni şi nimic nu l-a oprit, însă, pe taximetrist din fuga sa cu minorul. Au urmat ţipete sfâşietoare de durere din partea tatălui lăsat în urmă. 
Un martor ocular a declarat că a sunat la 112 şi a cerut ajutorul poliţiei, pentru că nimeni nu mişca un deget ca să-l ajute pe bărbatul răpus de durere. 
După 20 de minute, timp în care tatăl mai avea un pic până la leşin, taximestristul a decis să revină la locul dramei şi să aducă băieţelul teafăr. 
A fost momentul în care poliţiştii l-au săltat pe agresor şi l-au dus la audieri.
Copilul se află în siguranţă acum, alături de familie. 
În urma declaraţiilor date de taximetrist, dar şi în baza relatărilor martorilor, poliţiştii vor stabili dacă a fost sau nu vorba despre răpirea unui copil. 
