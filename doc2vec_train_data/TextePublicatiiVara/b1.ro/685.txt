Preşedintele PSD şi al Camerei Deputaţilor, Liviu Dragnea , a transmis un mesaj de 1 iunie, ocazie cu care afirmă că, în această zi, ar trebui să ne inspirăm din sinceritatea şi afecţiunea copiilor.
Potrivit liderului PSD, "copiii sunt viitorul nostru, adevărata moştenire a unei naţiuni". 
"'Toţi oamenii mari au fost cândva copii. (Dar puţini dintre ei îşi mai aduc aminte)' Antoine de Saint-Exupéry - Micul Prinţ. Astăzi, mai mult ca oricând, să ne lăsăm ghidaţi de copii, să ne inspirăm în tot ceea ce facem din sinceritatea, veselia şi afecţiunea lor. Copiii sunt viitorul nostru, adevărata moştenire a unei naţiuni. Uniţi, darnici şi cu inima deschisă, întocmai ca în copilărie, să ne asigurăm că vor avea un viitor mai bun. La mulţi ani tuturor copiilor!", a scris, vineri, Liviu Dragnea , pe pagina sa de Facebook. 
Pe 1 iunie se sărbătoreşte Ziua Internaţională a Copilului, în România şi în alte aproximativ 50 de ţări.
