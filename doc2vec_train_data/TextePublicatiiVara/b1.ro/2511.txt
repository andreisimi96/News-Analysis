Lucrătorii străini au primit undă verde să muncească în Japonia după ce Guvernul de la Tokyo a aprobat vineri un plan care prevede extinderea condițiilor de primire a acestora pentru a face față deficitului de forță de muncă apărut din cauza îmbătrânirii populației, informează AFP.
Potrivit planului, se va introduce un nou statut de viză pe baza căruia, teoretic, imigranții cu calificări inferioare celor cerute în mod normal în Japonia , pot merge să muncească în această țară. 
Aceștia vor putea să se angajeze în agricultură, comerțul cu amănuntul, construcții, îngrijirea persoanelor vârstnice sau copiilor, adică domenii ocolite de obicei de japonezi din cauza condițiilor grele de muncă și a salariilor neatractive. 
