Premierul Viorica Dăncilă şi ministrul de Finanţe, Eugen Teodorovici , au anunţat, recent, că nu vor fi niciun fel de probleme cu plata salariilor şi a pensiilor până la finalul anului, după ce preşedintele Klaus Iohannis a luat Guvernul la întrebări pe acest subiect.
Cu toate acestea, Consiliul Fiscal vine cu un avertisment sumbru, după datele publicate de Ministerul de Finanţe (MFP) privind deficitul bugetar din primele patru luni ale anului. Potrivit MFP,  Guvernul a cheltuit mai mult decât a încasat în aceste patru luni, ceea ce s-a văzut în deficitul bugetar de 0,65%, comparativ cu un excedent de 0,16% în perioada similară din 2017.
Cheltuielile cu salariile au crescut cu peste 20%, pe fondul majorărilor din sectorul bugetar şi au ajuns să reprezinte peste 27% din suma destinată cheltuielilor totale ale statului, mai arată datele MFP. În perioada menţionată, s-au încasat cu 1,4 miliarde mai puţini bani din impozitele pe profit, salarii şi venit.
Ionuţ Dumitru, preşedintele Consiliului Fiscal, avertizează că soluţia pe care o are la dispoziţie Executivul condus de Viorica Dăncilă este una de sacrificiu.
"Dacă ne referim la anvelopa bugetară aprobată, nu, răspunsul este nu avem bani alocaţi în momentul de faţă, suficienţi pentru a acoperi salariile şi pensiile la finalul anului, dată fiind dinamica pe primele 4 luni faţă de aceleaşi 4 luni (de anul trecut, n.r.), comparată cu ceea ce s-a bugetat pe tot anul. Dacă mergem cu ritmul acesta de creştere a cheltuielilor de asistenţă socială şi salarii, până la finalul anului banii nu ajung. Asta e o primă perspectivă.
Dacă ne referim la a doua perspectivă, care e mai largă, să zicem, răspunsul este întotdeauna vor fi bani de salarii şi pensii, ele sunt cheltuielile obligatorii în buget, ceea ce înseamnă că ele vor fi plătite, şi salariile şi pensiile vor fi plătite, dar se vor lua bani din altă parte, aşa cum s-a întâmplat şi anul trecut. La ambele rectificări bugetare s-au luat bani de la investiţii pentru a se pune la salarii şi pensii.
Oricum, ca opţiune, să iei bani de la investiţii când investiţiile sunt oricum extrem de mici, în standarde istorice, şi să pui la cheltuielile curente, cheltuielile sociale, nu e deloc sănătos. Sacrifici creşterea economică pe termen lung pentru a supravieţui pe termen scurt", afirmă Ionuţ Dumitru, potrivit digi24.ro
