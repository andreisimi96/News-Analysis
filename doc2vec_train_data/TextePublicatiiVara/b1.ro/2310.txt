Magistrații de la Curtea Supremă au decis ca procurorii Jean Uncheșelu, Marius Bulancea și Paul Dumitru să fie anchetațu pentru OUG 13, informează Știripesurse.ro. 
Înalta Curte de Casație și Justiție a admis recursul Inspecției Judiciare împotriva hotărâririi Secției pentru procurori din 2017, prin care cei trei procurori de la DNA au scăpat de acțiunea disciplinară deschisă pentru că şi-ar fi exercitat funcţia cu gravă neglijenţă în ancheta OUG 13.
„Admite în principiu recursul declarat de recurenta INSPECŢIA JUDICIARĂ împotriva Hotărârii nr. 14P din 18 decembrie 2017, pronunţate de Consiliul Superior al Magistraturii – Secţia pentru procurori în materie disciplinară în dosarul nr. 11/P/2017, precum şi a încheierilor pronunţate în acelaşi dosar la datele de 25 octombrie 2017 (una dată în şedinţa camerei de consiliu şi alta în şedinţă publică), 15 noiembrie 2017 şi 13 decembrie 2017. Fixează termen de judecată a recursului la data de 10 septembrie 2018, cu citarea părţilor”, se arată în decizia ÎCCJ. 
Acțiunea disciplinară împotriva procurorilor Uncheșelu, Bulancea și Dumitru a fost declanșată de Inspecția Judiciară în septembrie 2017. Ulterior, în luna decembrie a anului trecut, Secția pentru procurori a CSM a declarat nulă acțiunea, însă Inspecția Judiciară a atacat-o. 
