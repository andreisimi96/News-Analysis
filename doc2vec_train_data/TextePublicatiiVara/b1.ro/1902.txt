Fosta șefă DIICOT, Alina Bica , va depune o plângere penală pe numele procurorului-șef al DNA, Laura Codruța Kovesi la Parchetul General, în dosarul ANRP, a anunțat, luni, avocatul acesteia, potrivit stiripesurse.ro.
Plângerea îl vizează și pe Gheorghe Popovici.
Bica, trimisă în judecată în mai multe dosare, a plecat în Costa Rica în luna ianuarie a acestui an.
Ea a fost deja condamnată în două dosare penale, însă deciziile nu sunt definitive.
Astfel, în noiembrie 2016, ea a fost condamnată de Instanţa supremă la patru ani de închisoare cu executare pentru săvârşirea infracţiunii de favorizarea făptuitorului. În acelaşi dosar, fostul ministru Adriean Videanu a fost achitat pentru complicitate la abuz în serviciu.
De asemenea, în ianuarie 2017, Alina Bica a primit 3 ani şi 6 luni de închisoare cu executare, pentru săvârşirea infracţiunii de favorizarea făptuitorului, în legătură cu intervenţii pentru clasarea unui dosar în care era implicat omul de afaceri Horia Simu.
