Cristina Neagu a transmis un mesaj emoționant despre liderul unu mondial în tenisul feminin, în care laudă performanțele Simonei Halep după victoria de la Roland Garros.
"Vreau să o felicit pe Simona pe această cale. Mă bucur foarte mult pentru ea, cred că a depăşit şi o barieră pe care şi-o pusese singură, cred că şi din cauza oamenilor. Ştim cu toţii care au fost comentariile, că nu poate să câştige un turneu de Grand Slam şi aşa mai departe. Sunt convinsă că va fi mult mai relaxată pe viitor, vor mai veni titluri de Grand Slam. E o sportivă completă, joacă din ce în ce mai bine. Am urmărit toată finala şi mă bucur enorm pentru ea", a declarat handbalista, pentru DigiSport.
De asemenea, Neagu şi-a continuat discursul pe un ton mai dur: "Trebuie să înţelegem că această fată nu are ce să datoreze României. Ţara asta trebuie să înveţe să-şi respecte valorile. Totul a făcut doar pe munca ei. Familia şi prietenii ei merită respect pentru că au fost alături de ea în momentele grele. Nu trebuie să demonstreze nimic nimănui. Acum toată ţara a fost mândră că a cântat imnul României la Paris, dar ştim cu toţii că au fost comentarii răutăcioase la anumite înfrângeri. Sunt oameni care stau în faţa televizorului şi comentează", a adăugat Neagu pentru sursa citată.
