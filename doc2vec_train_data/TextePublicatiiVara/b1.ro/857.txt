Scandalul privind amploarea interceptărilor realizate de Serviciul Român de Informaţii ( SRI ) în ultimii ani ia amploare.
Deputatul Marian Cucşa, vicepreşedinte ALDE, spune că SRI are obligaţia să prezinte românilor date privind sumele cheltuite pentru interceptări.
"Datele care apar în spaţiul public cu privire la interceptările efectuate de către Serviciul Român de Informaţii de-a lungul ultimilor 14 ani arată că ţara noastră a devenit un adevărat tărâm al făgăduinţei pentru serviciile de informaţii", afirmă Marian Cucşa, într-un comunicat de presă.
Potrivit acestuia, numărul impresionant de mandate de interceptare, precum şi costul aparaturii pentru interceptare, de care beneficiază SRI , confirmă amploarea luată de fenomenul ascultărilor telefoanelor.
"Din nou, presa contribuie la dezvăluirea amplitudinii interceptărilor care au avut loc în ultimii ani. Documentul emis de DNA Oradea în 2014 şi prezentat de mass-media indică o cifră enormă pe care statul român a cheltuit-o pentru interceptări. Ponderea cea mai mare a cheltuielilor judiciare o reprezintă cele efectuate cu supravegherile operative care, potrivit Serviciului Român de Informaţii, sunt de până la 3.000 de euro/zi. De asemenea, confirmarea cifrei de către Daniel Dragomir, fost ofiţer în cadrul SRI , vine să dea legitimitate acestui document apărut în spaţiul public. Mai mult, aşa cum arătau cei de la România Curată, în luna martie, într-o analiză comparativă între Serviciul Român de Informaţii şi instituţiile similare din cele mai puternice 10 state din NATO, SRI are cel mai mare număr de angajaţi raportat la numărul de locuitori şi cel mai mare buget ca pondere din bugetul naţional, reuşind să cheltuiască mai mult decât serviciile omoloage din Germania, Franţa, Italia sau Polonia", susţine deputatul ALDE. 
El consideră că există date care indică faptul că românii au plătit din banii lor "sute de milioane, dacă nu miliarde de euro pentru a fi ascultaţi". 
"Cu siguranţă, românii au dreptul să ştie cu exactitate la cât s-au ridicat cheltuielile pentru interceptări. Orice român se întreabă în aceste condiţii dacă aceşti bani nu ar fi fost mai bine folosiţi pentru obiective economice sau sociale care sunt mai importante, precum autostrăzi, şcoli sau spitale. E normal ca în această situaţie să apară o serie de întrebări cu privire la modul în care SRI a acţionat şi sumele care au fost alocate de la bugetul de stat pentru ca românii să fie ascultaţi. Sunt întrebări fireşti, pentru că vedem că în România prioritatea cheltuielilor bugetare a fost dată de interceptarea telefoanelor, adică de încălcarea drepturilor şi libertăţilor românilor. De aceea, în calitate de vicepreşedinte al Comisiei de control asupra activităţii SRI , solicit lămuriri de la conducerea Serviciului. Consider că românii au dreptul să ştie cum au fost folosiţi banii lor şi dacă le-au fost încălcate drepturile pe banii lor.
Justiţia trebuie înfăptuită fără echivoc, dar totul trebuie făcut într-o logică democratică, de respect pentru drepturile şi libertăţile cetăţenilor. Nu există justiţie cu adevărat, dacă drepturile cetăţeanului sunt încălcate şi se permite instituirea abuzului ca practică obişnuită a instituţiilor de forţă. Suntem în situaţia de-a dreptul ridicolă în care românii plătesc pentru a fi ascultaţi, pentru ca drepturile să le fie încălcate. Având în vedere numărul mare de interceptări, oamenii nu trebuie să trăiască cu impresia că statul de drept, instituţiile de forţă oprimă cetăţenii, îi terorizează", conchide Cucşa. 
Claudiu Manda , preşedintele Comisiei parlamentare pentru controlul activităţii SRI , a anunţat că peste şase milioane de persoane au fost interceptate în perioada 2005 - 2016. 
În replică, SRI a emis un comunicat de presă în care precizează că "în perioada 11.12.2004 (dată la care a intrat în viguare Legea 535/2004 ) și 16.02.2016 (până la decizia CCR) numărul total de mandate de securitate națională (inițiale, prelungiri și completări) solicitate de Serviciul Român de Informații a fost de 28.784, din care 9.292 inițiale" (Detalii AICI ).
