Gimnastul Marian Drăgulescu a fost operat pe inimă. Sportivul a fost oprit să mai participe la competiții în urmă cu o lună după ce i-au fost descoperite problemele de sănătate.
Atunci, medicii de la Institutul de Medicină Sportivă din Bucureşti au descoperit că Drăgulescu are extrasistole și i-au recomandat un consult amănunțit, informează telekomsport.ro.
”După ce am făcut EKG-ul, medicii şi-au dat seama că am unele probleme. În clipa în care am ajuns la  cardiologie, mi s-a spus de la bun început că s-ar putea să fie nevoie de ablaţie.
Am tot sperat că voi putea corecta aceste probleme ca urmare a medicaţiei dar, în cele din urmă, s-a demonstrat că este nevoie de această intervenţie, pe care, în cele din urmă, am făcut-o şi care s-a dovedit a fi un succes. Abia m-am externat iar în câteva zile voi reintra în sală pentru a-mi reula pregătirea”, a declarat Marian Drăgulescu pentru sursa citată. 
Ablaţia cardiacă este o intervenţie minim invazivă, care constă în cicatrizarea sau înlăturarea completă a ţesutului inimii care provoacă tulburările de ritm cardiac. 
Această intervenție este recomandată persoanelor în vârstă, dar şi celor care suferă de sindromul Wolff-Parkinson-White.
