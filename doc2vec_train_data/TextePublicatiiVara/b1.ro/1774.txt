Simona Halep a subliniat în conferinţa de presă de după câştigarea turneului de la Roland Garros rolul extrem de important pe care antrenorul său, australianul Darren Cahill , l-a jucat în obţinerea acestei performanţe.
Sportiva a subliniat că fără sfaturile lui Cahill poate nu ar fi reuşit să ridice la finalul turneului trofeul deasupra capului.
”În toți anii ăștia, ca și la finala la Melbourne, mi-a spus că e mare lucru ce am reușit, că joc în finală și că ar trebui să mă bucur de meci. Dar de data asta, mi-a spus că o să câștig. Că o să intri pe teren și o să știi că vei câștiga, nu vei aștepta nimic de la adversară, îți vei câștiga meciul singură. Darren mi-a dat încredere și a pus puțină presiune pe mine. Poate că de-aia am câștigat; a funcționat”, a spus Halep, zâmbind cu ochii spre trofeu.
Simona Halep a început să lucreze cu Darren Cahill din 2016, dar relaţia lor nu a fost tot timpul una perfectă, australianul fiind aproape de câteva ori să rupă contractul din cauza reacţiilor nervoase pe care le-a avut Halep în momente tensionate ale unor meciuri când Halep răspundea vulcanic la sfaturile pe care le primea.
