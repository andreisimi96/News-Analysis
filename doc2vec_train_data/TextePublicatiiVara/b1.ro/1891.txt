Scandalul testelor trucate de emisii loveşte în plin producătorul auto Audi , divizia de lux a Volkswagen .
Şeful companiei, Rupert Stadler este suspectat de fraudă şi reclamă falsă în acest caz, iar casa din Munchen i-a fost percheziţionată luni.
Procuratura din Munchen a confirmat că anchetează 20 de suspecţi, făcând o percheziţie şi la locuinţa altui membru al Consiliului de Administraţie al Audi .
Anchetatorii susţin că, din 2009, producătorul german a vândut în SUA şi Europa cel puţin 210.000 de maşini echipate cu motoare diesel care aveau un dispozitiv ilegal.
"Din 30 mai 2018, preşedintele Consiliului de Administraţie al Audi AG, Rupert Stadler , precum şi un alt membru al conducerii sunt numiţi suspecţi. Aceştia sunt anchetaţi sub acuzaţia de fraudă şi reclamă falsă şi pentru rolul lor în aducerea maşinilor echipate cu dispozitive ilegale pe piaţă", au precizat procurorii, potrivit Agerpres.
Audi , cel mai mare contributor la profitul Volkswagen , a recunoscut în noiembrie 2015 că motoarele diesel V6 de trei litri erau echipate cu un dispozitiv declarat ilegal în SUA care permitea maşinilor să reducă nivelul emisiilor în cadrul testelor de laborator.
Luna trecută, Audi a anunţat că a descoperit noi probleme legate de emisii la alte 60.000 de maşini.
Stadler, care a fost director financiar al Audi înainte de a deveni director general în 2007, a fost confidentul şi fostul asistent al preşedintelui Volkswagen din acea perioadă, Ferdinand Piech, care a demisionat în 2015.
După ce Volkswagen a recunoscut că, în perioada 2005 - 2015, a echipat 11 milioane de vehicule vândute la nivel mondial cu un soft care falsifică rezultatele testelor antipoluare ale motoarelor diesel, Guvernul de la Berlin a ordonat efectuarea de teste de emisii la toatele modelele de autovehicule aflate în prezent în circulaţie în Germania .
