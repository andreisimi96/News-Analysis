Fostul președinte Traian Băsescu a rememorat momentul în care a ales-o pe Laura Codruța Kovesi să conducă DNA.
Liderul PMP a povestit, la TVR, că în acel moment a cerut procurorului general o listă cu CV-urile procurorilor-şefi DIICOT şi DNA din teritoriu. 
”Am cerut procurorului general să îmi dea lista şi CV-urile de la toţi procurorii-şefi de DIICOT-uri şi de DNA-uri din ţară, de la secţiile teritoriale. De ce? Pentru că era în imaginea mea – nu vreau să iau din Parchetul General, deşi aveam foarte multe recomandări – am zis că ăştia sunt din Bucureşti, se ştiu, or fi îmbârligaţi în tot soiul de chestiuni, ia să aduc un procuror general din teritoriu. (...) Am zis să nu fie din anturajul instituţiilor. La Kovesi vă spun şi criteriile: mi-au venit CV-urile şi în lista cu dosarele am văzut şi că a jucat în echipa naţională de baschet şi era şi femeie. Îmi imaginam, pe cuvânt, zic a jucat baschet, deci, e înaltă. Avea vreo trei dosare soluţionate bine (...) obţinuse condamnări. Referinţe bune altfel din mediul juridic. Referinţe bune, în primul rând nu o cunoştea nimeni”, a explicat Băsescu.
Fostul președinte a povestit că actuala șefă a DNA i-a făcut o impresie bună în momentul în care a cunoscut-o și spune despre ea că în acea perioadă era o persoană sfioasă. 
”Era sfioasă, dar şi când am plecat era încă sfioasă. Era politicoasă. Am avut tot vraful ălă de CV-uri şi era cea mai tânără din tot ce era din şefii de parchete din teritoriu şi era femeie, zic. Nu era o tută, era totuşi sportivă şi am spus asta e. Când a venit şi am văzut-o mi-a plăcut”, a mai spus fostul șef al statului. 
Băsescu a mai spus că în ceea ce o privește pe Kovesi, dezamăgirea lui se leagă de ”spectacolul din 2015 şi 2016 cu oameni purtaţi cu cătuşe prin faţa DNA”, pe care îl califică drept „dizgrațios”. 
