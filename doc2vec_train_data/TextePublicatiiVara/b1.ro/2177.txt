Președintele Comisiei Juridice din Camera Deputaților, Eugen Nicolicea, vine cu o nouă ipoteză în ceea ce privește revocarea șefei DNA.
El sugerează că în ipoteza în care președintele nu ar dori să respecte decizia CCR privind revocarea Laurei Codruța Kovesi, atunci s-ar putea adopta de către Parlament o Hotărâre privind începerea procedurii de demitere a președintelui.
În perioada cât este în vigoare Hotărârea, președintele este suspendat, iar atribuțiile acestuia vor fi execitate de numărul doi în stat, președintele Senatului, Călin Popescu Tăriceanu. Nicolicea arată că în termenul de 30 de zile, până la referendumul de suspendare efectiv, Parlamentul poate retrage Hotărârea de demitere, referendumul nu mai are loc, iar președintele revine în funcție.
”După ce se constată o încălcare gravă a Constituției, orice măsură constituțională se poate aplica. Acum, la nivel teoretic, mă întrebați cum se face o suspendare, evident că Parlamentul inițiază o demitere, toată lumea confundă demiterea cu suspendarea. În cadrul demiterii, după ce se aprobă hotărârea respectivă, președintele este suspendat, se cere avizul Curții Constituționale, care este opțional, după care se ajunge, evident la referendum, care se organizează în maxim 30 de zile de la data emiterii hotărârii (...) Atâta vreme cât există această Hotărâre a Parlamentului, care a pornit această etapă de demitere, este evident că referendumul se face în maxim 30 de zile, dar orice act poate să fie și anulat de către cel care l-a inițiat. Adică, dacă este o Hotărâre a Parlamentului prin care s-a ajuns la această procedură de demitere, această Hotărâre poate să fie anulată de către cel care a emis-o, adică nu se mai face niciun referendum”, a declarat Eugen Nicolicea.
