Atenţionări Cod portocaliu de inundaţii au fost emise dumidnică pentru râuri mici din judeţele Constanţa, Tulcea, Arad, Hunedoara şi Timiş, valabile până la ora 24:00.
Potrivit hidrologilor, ca urmare a precipitaţiilor înregistrate în ultimele ore, a celor prognozate şi propagării, se pot produce scurgeri importante pe versanţi, torenţi, pâraie, viituri rapide pe râurile mici, cu posibile efecte severe de inundaţii locale şi creşteri importante de debite şi niveluri, cu posibile depăşiri ale Cotelor de inundaţie, pe râurile mici din Dobrogea, judeţele Tulcea şi Constanţa,scrie Agerpres.
Fenomenele hidrologice periculoase se pot produce cu probabilitate mai mare pe unele râuri mici din bazinele hidrografice Casimcea, Cogealac şi Nuntaşi, precizează INHGA.
De asemenea, posibile depăşire ale Cotelor de inundaţii sunt prognozate şi pentru râurile mici din bazinele hidrografice Cigher - bazin superior şi afluenţi bazin mijlociu şi inferior (judeţul Arad), Mureş - afluenţii mici aferenţi sectorului aval confluenţă Dobra (judeţele Hunedoara şi Arad), Bega - bazin superior amonte S.H. Balint (judeţul Timiş).
Fenomenele hidrologice periculoase se pot produce cu probabilitate mai mare pe unele râuri mici din bazinele hidrografice Stejar, Vineşti, Troaş (afluenţi ai Mureşului în zona S.H. Săvârşin).
