Tehnicianul Julen Lopetegui a izbucnit în lacrimi în fața jurnaliștilor. Modul în care a fost tratat de Federația Spaniolă de Fotbal, care l-a demis chiar înaintea începerii Campionatului Mondial de Fotbal 2018 din Rusia , i-a lăsat un gust amar.
Lopetegui a fost prezentat, joi, ca antrenor la Real Madrid şi a afirmat că ziua de miercuri, când a fost demis de federaţia spaniolă, a fost cea mai tristă din viaţa lui, după cea în care i-a murit mama.
"Mulţumesc mult preşedintelui Florentino Perez, mulţumesc Real Madrid pentru încrederea oferită. Vom da totul pentru a fi la înălţime şi mă simt capabil pentru această aventură. Ieri (miercuri, n.r.) a fost ziua cea mai tristă din viaţa mea, după cea în care mi-a murit mama. Însă astăzi (joi, n.r.) este cea mai fericită zi. Mă simt parte a acestei familii a Realului", a declarat fostul selecţioner al ibericilor, potrivit news.ro.
Lopetegui l-a elogiat, la conferinţa de presă, pe Cristiano Ronaldo , pe care nu concepe să-l piardă în această vară.
"Cristiano este jucătorul pe care îl vrei mereu în echipa ta. Cel mai bun jucător din lume este la Real Madrid ", a spus noul tehnician al "galacticilor".
Julen Lopetegui a fost demis, miercuri, cu o zi înainte de începerea Cupei Mondiale din Rusia şi la două de primul meci al ibericilor la turneul final, după ce acesta a semnat cu Real Madrid .
Preşedintele federaţiei spaniole, Luis Rubiales, a anunţat demiterea lui Lopetegui, afirmând că forul de la Madrid ar fi trebuit inclus în negocierile lui Lopetegui cu Real Madrid . "Federaţia spaniolă nu poate fi anunţată cu 5 minute înainte de difuzarea unui comunicat (n.r. - al celor de la Real Madrid )", a spus Rubiales.
În vârstă de 51 de ani, Lopetegui avea contract cu naţionala Spaniei până în 2020.
Fostul internaţional Fernando Hierro a fost numit selecţioner al Spaniei, în locul celui care a fost demis.
