Directorul general al poducătorului auto Audi Rupert Stadler a fost arestat luni, a confirmat un purtător de cuvânt al Volkswagen , potrivit agenţiei Reuters.
"Confirmăm că domnul Stadler a fost arestat în această dimineață (luni, n.r.)", a declarat purtătorul de cuvânt, adăugând că prezumția de nevinovăție a fost aplicată în cazul şefului Audi .
Audi nu a făcut momentan niciun comentariu legat de acest subiect.
Procurorii din Munchen și Ruperet Stadler nu au putut fi contactaţi pentru comentarii, precizează Reuters.
Procurorii germani au anunţat săptămâna trecută că au extins verificările în scandalul emisiilor de la Audi , divizia de lux a Volkswagen , pentru a-l include pe directorul general Rupert Stadler în rândul suspecţilor acuzaţi de fraudă şi reclamă falsă. 
Procuratura din Munchen a făcut, lunea trecută, a făcut o percheziţie la apartamentul lui Stadler şi la cel al altui membru al Consiliului de Administraţie al Audi . 
Procurorii susţin că, din 2009, Audi a vândut în SUA şi Europa cel puţin 210.000 de maşini echipate cu motoare diesel care aveau un dispozitiv ilegal. 
"Din 30 mai 2018, preşedintele Consiliului de Administraţie al Audi AG, Rupert Stadler , precum şi un alt membru al conducerii sunt numiţi suspecţi. Aceştia sunt anchetaţi sub acuzaţia de fraudă şi reclamă falsă şi pentru rolul lor în aducerea maşinilor echipate cu dispozitive ilegale pe piaţă", au precizat, la acel moment, procurorii, potrivit Agerpres. 
