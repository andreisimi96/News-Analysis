Parchetul General extinde ancheta în dosarul Colectiv şi investighează modul în care autorităţile au intervenit şi au îngrijit victimele imediat după tragedie, luni dimineaţa fiind audiate patru persoane, informează B1 TV. 
Ancheta este extinsă în urma plângerilor penale depuse de părinţi şi victime. 
Într-o intervenție telefonică în cadrul Știrilor B1 TV, Eugen Iancu , preşedinte asociaţia victimelor de la Colectiv , a declarat că, după doi ani și jumătate de la tragedie, e momentul ca cei vinovați să fie trași la răspundere. 
”Cred că era și timpul pentru că, trebuie să ne amintim, în acea noapte, în incendiu, au murit 27 de tineri, restul de 37 au murit în spitale, din cauza proastei gestionări a tot ce a însemnat intervenție. Aveam un ministru care spunea că în România suntem mai bine tratați ca în Germania, că avem de toate, în condițiile în care în România nu a existat și nu există nici la ora asta un pat de mari arși, iar noi aveam atunci 180 de mari arși. Vrem să aflăm de ce s-au luat acele decizii politice prin care s-a interzis plecarea copiilor noștri pentru a fi tratați în condiții bune și pentru a li se da o șansă la viață, vrem să știm cine sunt cei care au semnat în acele perioade că în România nu există bacterii, (...) iar copiii noștri au fost considerați bombe bacteriologice în toate spitalele din Europa. Copilul meu a murit cu 28% arsuri pe suprafața corpului, în orice țară civilizată scăpa. În România nu s-a putut pentru că am avut în acel moment mari specialiști. Deci vrem ca vinovații pentru moartea copiilor noștri să fie depistați, judecați și să-și primească pedeapsa”, a declarat Eugen Iancu . 
