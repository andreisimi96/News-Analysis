Elena Udrea lansează acuzaţii extrem de dure la adresa europarlamentarilor Cristian Preda şi Siegfried Mureşan.
Cu o săptămână înaintea verdictului din dosarul Gala Bute, aşteptat pe 5 iunie, Elena Udrea a acordat un interviu jurnaliştilor de la Gazeta Sporturilor, în care a vorbit şi despre cei doi eurodeputaţi, care au trecut prin PDL (Cristi Preda) şi PMP (Siegfried Mureşan).
Fostul ministru spune că i-a susţinut pe aceştia în cariera lor politcă şi le "bate obrazul": "Nu ţi-e rușine?! Să o faci pe moralul, pe moralistul, când banii tăi din campanie au fost de la Pinalti (Gheorghe Ştefan, n.r.) din Microsoft ?!
"Primii care erau executaţi erau cei apropiaţi mie. Toată lumea îmi reproșează. 'Uite cum ai făcut politică! Niciodată nu ţi-ai susţinut oamenii'. Nu. Uitaţi-vă pe cine am susţinut eu. Am susţinut pe Cristi Preda, pe Siegfried Mureșan, care a plecat din partid. Nu ţi-e rușine?! Să o faci pe moralul, pe moralistul, când banii tăi din campanie au fost de la Pinalti din Microsoft ?!
Te duci și faci pe hashtag rezist în Piaţă ( Elena Udrea vorbeşte despre Siegfried Mureşan, n.r.) când tu știi că ai fost pus pe listă de Elena Băsescu și susţinut de Elena Udrea ! 'Principiile mele nu-mi permit să încasez 20.000 de euro pe lună de la Parlamentul European pentru că uite cum am ajuns parlamentar! Nu aș merita niciodată. Dar pentru că aceste personaje corupte și blamate m-au susţinut, eu îmi dau demisia!'. Ia dă-ţi demisia din Parlamentul European!", a afirmat Elena Udrea , potrivit premium.gsp.ro .
Europarlamentarul Siegfried Mureşan este cunoscut pentru participarea sa la flashmob-urile derulate de protestatarii "Vă vedem din Sibiu" în faţa sediului PSD din oraş.
