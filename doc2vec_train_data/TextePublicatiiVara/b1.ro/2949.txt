Foto: Inquam Photos / Octav Ganea Eveniment
Fostul senator Dan Șova a fost condamnat miercuri la trei ani de închisoare cu executare pentru trafic de influență, în dosarul CET Govora. Decizia magistraților de la Înalte Curte de Casație și Justiție este definitivă, informează B1 TV. 
În acest dosar, Dan Şova a fost trimis în judecată în ianuarie 2017, fiind acuzat că a luat mită 100.000 de euro pentru a asigura încheierea unui contract între CET Govora şi o firmă de avocatură. 
Potrivit procurorilor DNA, în perioada octombrie 2011 - iulie 2014, Dan Şova a pretins sume de bani şi a primit în total 100.000 de euro de la un denunţător, în schimbul traficării influenţei sale reale pe care o avea pe lângă Mihai Bălan, director general al CET Govora SA la acea vreme, astfel încât acesta din urmă să asigure încheierea unor contracte de asistenţă juridică cu o anumită societate de avocatură, contracte de tip abonament lunar, la o valoare de 10.000 euro/lună.
Astfel, Mihai Bălan a produs un prejudiciu în dauna CET Govora SA de peste 1,3 milioane lei, concomitent cu obţinerea unor foloase necuvenite, în acelaşi cuantum, de către firma de avocatură.
