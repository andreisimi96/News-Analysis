Noi acuzații pe numele lui Eugen Stan, fostul polițist de la Brigada Rutieră care a fost arestat după ce a agresat sexual doi minori într-un bloc din Drumul Taberei. Acesta a fost pus sub acuzare în încă 7 cazuri de pedofilie, ajungând să aibă acum 15 dosare penale.
Procurorii au extins ancheta în cazul lui după ce au analizat mai multe dosare cu autor necunoscut, au prelevat probe biologice şi au analizat imagini de pe camere de supraveghere, conform Digi24.
Pentru moment nu este cunoscut dacă în cele 7 noi dosare este vorba de agresiuni tot asupra a 7 copii sau e vorba de mai mulți.
Anchetatorii au descoperit și un tipar după care acționa polițistul Eugen Stan: își lua câte o zi liberă de la serviciu și atunci își ataca victimele, de obicei în scările bloculurilor în care locuiau aceștia.
Polițistul și-a schimbat atitudinea în fața procurorilor. Dacă în ianuarie, când a fost prins, recunoștea că a comis trei agresiuni, ulterior le-a spus anchetatorilor că nu este vinovat, că nu este el cel din imaginile surprinse de camerele de supraveghere și că, de fapt, acele imagini ar fi trucate.
