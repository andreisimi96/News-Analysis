Puţini ştiu că pe lângă modele clasice Dacia pe care le ştim atât de bine de pe străzi, inginerii şi designerii producătorului auto au mai realizat câteva modele care nu au ajuns niciodată să fie produse.
Ele figurează ca prototipuri, iar despre unele din ele am putea chiar spune că arată în aşa fel încât e bine că nu au ajuns pe străzi.
Printre ele se numără   Dacia Duster Pick-up cu 6 roţi, un prototip prezentat recent de uzina Dacia . Chiar dacă pare un vehicul de teren, maşina are doar tracţiune faţă şi este un simplu exercitiu de design, conform 4tuning.ro.
Dacia D33 a fost realizată în 1997 de carosierul Idea Torino, comandată de românii de la uzina Dacia . Acest model trebuia să fie viitoarea Dacie, mai moderna şi mai elegantă. Unicul exemplar zace acum într-un hambar de la Mioveni.
Dacia Nova Van a fost un prototip realizat într-un singur exemplar. Maşina era o Nova mai înaltă şi mai lungă, ce putea adăposti până la 6 persoane. Din păcate, sau din fericire, maşina nu a fost produsă în serie.
Dacia MD87 a fost o maşină sport, realizată special pentru a concura în competiţiile de raliuri. Iniţial, maşina era inspirata de Toyota MR2 şi a fost produsă în cel puţin două exemplare, unul cu faruri de Dacie 1310 şi altul cu faruri escamotabile. Maşina avea motor central şi tracţiune spate. Din păcate, nu se ştie ce s-a întâmplat cu aceste exemplare valoroase.
