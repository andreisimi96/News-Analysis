Modificările adoptate la Codul de Procedură Penală sunt criticate vehement de judecători și procurori care susțin că prin aplicarea unora dintre articole li se vor restrânge atribuțiile. 
Reacții au venit din partea mai multor oameni ai legii, dar și din partea societății civile și a opoziției. 
"Cum te afectează pe tine modificările adoptate la Codul de procedură penală din această seară?
Pe scurt, voi avea de clasat vreo 1500 de dosare de conducere fără permis, sub influența alcoolului sau drogurilor, ucideri din culpă, părăsirea locului accidentului și altele.
O să fie simplu pentru mine. Voi pleca și eu la 16:00 de la muncă, nu mă voi mai duce în weekend. Dar o să fie dureros să văd atâta nedreptate pentru victime. 
Ce să zic, atenție în trafic!
Violuri, tâlhării, omoruri, corupție...
Aproape totul se va clasa pentru că multe probe nu vor mai putea fi administrate, altele necesită timp (expertize)", a scris un procuror pe Facebook.
Și judecătorul Cristi Danileț a criticat dur modificările adoptate în Pralament, precizând că „o astfel de prostie juridică numai unor români le putea trece prin cap”.
"În prezent, dacă hotărârea se ia de un judecător care ulterior nu are posibilitatea de a semna, în locul lui va semna pe hotărârea luată deja președintele instanței.
Prin modificările care se vor votate noaptea asta, se va interzice acest lucru: dacă judecătorul nu mai poate semna hotărârea, se va relua procesul. Interesant, pentru procesele încheiate deja, cică se vor redeschide, inventându-se un caz de revizuire nemaiîntâlnit până acum.
Asta e cel puțin ciudat: numai legea penală mai favorabilă poate retroactiva, pe când restul legilor - cum e și cea de procedură penală în cauză - se pot aplica numai pentru viitor. O astfel de prostie juridică numai unor români le putea trece prin cap și sper ca ÎCCJ să conteste acest lucru la CCR.
PS. evident, totul s-ar rezolva dacă în România s-ar pronunța hotărârea chiar în momentul în care este redactată. Dar tâmpenia moștenită este că întâi adoptăm soluția, apoi o motivăm. Nu mai spun de cazurile când descoperim la motivare că soluția e greșită. Total ilogic e procesul nostru, dar toate reformele făcute nu au rezolvat asta", a scris, pe Facebook, judecătorul Cristi Danileț.
La rândul său, procuroarea Alexandra Carmen Lăncrănjan, cea care îl anchetează pe Liviu Dragnea avertizează că prin schimbările făcute la Codul de procedură penală s-a reușit scăderea standardului de probă pentru a face pe cineva inculpat. 
Art 68/1 : (1) Sunt indicii temeinice atunci când din datele existente în cauză rezultă presupunerea rezonabilă că persoana faţă de care se efectuează acte premergătoare sau acte de urmărire penală a săvârşit fapta.
So...pe lângă inepția juridică «probe din care să reiasă indicii» s-a reușit, din greșeală presupun, să și scadă standardul de probă pentru a face pe cineva inculpat (legiuitorul cu mânuța lui a scris că pe noua lege ne trebuie probe din care să reiasă indicii temeinice pentru a pune în mișcare acțiunea penală, până acum era nevoie chiar de probe pe bune din care să reiasă că omul a săvârșit infracțiunea)”, a scris, pe Facebook, Alexandra Carmen Lăncrănjan. 
