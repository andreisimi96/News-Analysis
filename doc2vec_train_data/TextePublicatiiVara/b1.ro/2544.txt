Foto: ABC News Externe
Summitul celor şapte state puternic industrializate ale lumii, G7 , s-a încheiat într-o stare de confuzie, după ce președintele american Donald Trump a respins brusc declarația de consens. Tot mai multe informații apar acum în presă despre săgețile pe care acesta le-a trimis, în timpul negocierilor, pe tot felul de teme. 
La un moment dat, Trump a descris migraţia ca fiind o mare problemă pentru Europa, apoi i s-a adresat premierului japonez Shinzo Abe : ″Shinzo, tu nu ai această problemă, dar pot să-ţi trimit 25 de milioane de mexicani şi o să fii afară din funcţie foarte curând″. Declaraţia a stârnit iritare în încăpere, a susținut un oficial UE, citat de AFP.
Când s-a discutat despre Iran şi terorism, Trump l-a atacat pe preşedintele francez Emmanuel Macron: ″Trebuie să ştii despre acestea, Emmanuel, deoarece toţi teroriştii sunt la Paris″.
Nici preşedintele Comisiei Europene, Jean-Claude Juncker, n-a scăpat de gura liderului de la Casa Albă. Trump i-a spus acestuia că este ”un ucigaș brutal”, referindu-se la politica antitrust a blocului comunitar şi la amenzile fiscale împotriva unor companii tehnologice americane care au ajuns la miliarde de dolari.
La finalul summitului, Trump și consilierii săi l-au atacat pe premierul canadian Justin Trudeau, pe care l-au acuzat de trădare.
