Foto: Adevarul/ Mihail Cratofil Eveniment
Institutul Cultural Român se remarcă la ediția din acest an a Târgului de Carte Bookfest printr-un stand inedit, ce pune în valoare titluri recent publicate, dar și opera celebrului artist român Mihai Ţopescu, operă de artă contemporană integrată firesc în peisajul târgului de carte.
„La standul ICR de la Bookfest 2018, cititorii pot găsi lucrări recente publicate de Editura Institutului Cultural Român, extraordinare apariţii dintre care amintesc doar câteva: «Gigi Căciuleanu – Omul dans» de Ludmila Patlanjoglu, «Geta Caragiu.Sculptura» de Elena Dumitrescu, «Desenul din atelier», volumele I si II, de Iolanda Malamen, «Hurezi Monastery»/ «Mânăstirea Hurezi», lucrare realizată de Corina Popa şi Ioana Iancovescu, «Mănăstirile Olteniei. Artă şi spiritualitate», ediţia a doua, de Elisabeta Negrău şi Vlad Bedros. Sperăm că standul ICR să surprindă publicul şi la această ediţie – după un binemeritat loc întai la Livre Paris – nu numai prin cărţile extraordinare pe care le expune şi prin programul dens de dezbateri şi lansări, ci şi prin piesa de referinţă a expoziţiei «Manifest», semnată de artistul plastic Mihai Ţopescu, o piesă cu un mesaj puternic ce a generat întreg conceptul standului, a spus Liliana Ţuroiu, preşedintele ICR.
„Într-o descompunere a culorilor spectrului solar, în interiorul pavilionului ICR, atârnă din tavan un cuib-simbol al perenităţii cărţii. Cuibul pe care l-am folosit ca element principal este ca un semn de carte, natură şi viaţă. Cuibul expus în pavilionul Institutului Cultural Român este un preambul al viitoarei mele expoziţii care va fi realizată în Munţii Parâng, unde alte cuiburi colorate vor trona în sute de copaci, un manifest-strigăt al zborului şi al vieţii îndreptat către cer”, a subliniat artistul Mihai Ţopescu.
Lansările Editurii ICR la Bookfest, eveniment desfășurat în perioada 30 mai – 3 iunie la Romexpo:
-Vineri, 1 iunie, de la ora 16.30, Institutul Cultural Român organizaeză, în prezenţa autoarei, o lansare extraordinara a albumului „Costumul de teatru. De la schiţă la miracol“ de Doina Levintza. Vor vorbi despre album doamna Liliana Ţuroiu, preşedintele ICR, şi regizorul Andrei Şerban.
- Sâmbata, 2 iunie, de la ora 12.00, va avea loc la standul ICR dezbaterea „Text şi imagine“ organizată cu prilejul lansării albumului „Desenul din atelier“ (volumele I şi II) de Iolanda Malamen, în prezenţa şi cu participarea autoarei, a doamnei Ruxandra Garofeanu şi a publicistului Adrian Mihalache. De asemenea, domnul Ion Bogdan Lefter, eseist şi critic literar, va fi prezent la dezbaterea in jurul lansarii albumului doamnei Iolanda Malamen.
- Duminică, 3 iunie, de la ora 14. 00 va avea loc la standul ICR lansarea versiunii în limba română albumului „Les Roumains de Paris“ de Basarab Nicolescu şi Louis Monier - apărut la editura Editions Michel de Maule cu sprijinul Institutului Cultural Român prin programul Publishing România -, publicată de editura Vremea. Vor participa domnul Mirel Taloş, vicepreşedintele ICR, doamna Silvia Colfescu, directoarea editurii Vremea, şi traducătorul Lucian Dindirică.
Standul ICR se află poziţionat central, chiar la intrarea Pavilonului B2 de la Romexpo, întinzându-se pe o suparafaţă de 40 metri pătraţi. Titlurile editate de ICR sunt disponibile la standului Institutului (nr. A16, pavilionul B2) cu o reducere de 30%.
