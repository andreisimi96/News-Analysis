Consiliul General al Municipiului București a adoptat joi trei hotărâri bazate pe propuneri ale bucureștenilor. Aceastea prevăd eliminarea infecțiilor nosocomiale din spitale, proceduri de prezervare a fertilității pentru tinerii afectați de cancer și consultații stomatologice și aparate ortodontice pentru elevi.
Proiectele au fost depuse în cadrul campaniei “Propune pentru București”, inițiată anul trecut de Primarul General, Gabriela Firea.
Eliminarea infecțiilor nosocomiale din spitale
Măsura de eliminare a infecţiilor nosocomiale din spitale cu ajutorul unei tehnologii moderne are ca scop să rezolve o problemă în domeniu: actualele proceduri de curățare manuală nu asigură o eficiență ridicată, iar riscul de infecție a pacienților rămâne destul de ridicat, după curățarea prin metodele clasică.
Noua soluție constă în utilizarea unui robot cu lumină pulsată ultraviolet (care respectă standardele elaborate la nivel ministerial în domeniu). Studiile consultate în fundamentarea proiectului arată că în spitalele în care a fost folosită această metodă, rata infecțiilor a scăzut cu 39 până la 100%, în funcție de tipul de unitate și de tipul de infecție.
Soluția va fi utilizată în Spitalul Clinic de Boli Infecţioase şi Tropicale „Victor Babeş”, urmând ca o evaluare să aibă loc după prima perioadă de aplicare a acesteia.
Bugetul propus este de 159.000 de euro, pentru o perioadă de 9 luni, din iulie 2018 până în martie 2019.
Consultații stomatologice și aparate ortodontice pentru elevi
Proiectul presupune acordarea de sprijin financiar, de la Primăria Capitalei, în valoare de 750 de lei pentru aplicarea unui aparat ortodontic. Suma se ridică la 1.500 de lei în cazul în care medicul specialist recomandă 2 aparate, pentru ambele arcade.
Primăria Capitalei se adresează, cu acest proiect, copiiilor din București cu vârste cuprinse între 7 şi 16 ani. Afecțiunile stomatologice pot afecta întregul organism, de aceea situația este considerată o problemă serioasă de sănătate în București, care poate fi ameliorată prin abordarea ei cât mai de timpuriu, în rândul elevilor..
Cu un buget de 925.000 de lei (~200.000 euro) și o perioadă de implementare de 1 an, din 17 septembrie 2018 - 17 septembrie 2019, proiectul se va derula în cabinetele stomatologice şcolare de pe raza Capitalei prin Spitalul Clinic de Chirurgie Oro-Maxilo-Facială "Prof. dr. Dan Theodorescu".
Proiectul Newborn – Oncofertilitate
O altă problemă semnalată de bucureșteni este cea legată de situația tinerilor diagnosticaţi cu cancer, tineri în cazul cărora tratamentele pot avea efecte negative asupra fertilităţii.
În cazul celor pentru care există indicaţia de a-şi prezerva fertilitatea, Primăria Capitalei srijină realizarea unor proceduri, cu un cuantum în valoare de 750 de lei.
Soluţia de prezervare a potenţialului fertil al pacienților este de prelevare şi crioconservare pentru o perioadă de 5 ani a materialului seminal – în cazul bărbaților -  respectiv  a ovocitelor – în cazul femeilor. Proiectul se va derula pe o perioadă de 24 de luni, în perioada 1 noiembrie 2018 – 31 octombrie 2020, în Spitalul Clinic de Obstetrică – Ginecologie Prof Panait Sîrbu”.
Criteriile de acordare a ajutorului: se incadreaza in acest proiect femeile pana in 35 de ani şi bărbaţii pana in 45 de ani. Solicitantul trebuie să aibă domiciliul sau reşedinţa în Bucureşti cu cel puţin 6 luni înainte de începerea proiectului.
Bugetul acestui proiect este de aproximativ 880.000 de lei.
