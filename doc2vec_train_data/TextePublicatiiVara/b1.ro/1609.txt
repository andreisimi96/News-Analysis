Ilie Năstase a declarat, înaintea marii finale dintre Simona Halep și Sloane Stephens, că nu vede cine o poate bate pe Halep, dacă ea joacă la fel ca în meciul cu Muguruza.
"După meciurile cu Kerber și Muguruza, cred că Simona are șansele mai mari. Dar meciul e jucat pe teren, să fim atenți, că am mai avut situația asta cu Ostapenko. Dar la cum joacă acum și la cum lovește mingea, nu cred că i se mai poate întâmpla ce i s-a întâmplat anul trecut (...) Dar dacă joacă la fel ca ieri, nu văd cine o poate bate. Stă bine în teren, lovește bine și puternic, a avut și serviciul bun”, a declarat acesta.
Ilie Năstase a mai dezvăluit că a vorbit la telefon cu tenismena și a sfătuit-o să își lase adversara să se enerveze, scrie sport.ro.
”Eu am vorbit cu Simona și i-am spus că mă enervam când pierdeam. Ea se enervează când câștigă. I-am spus să își lase adversara să se enerveze. Acum pare că a înțeles că uneori mai greșești și mingi ușoare și trebuie să treci peste", a mai afirmat Năstase.
