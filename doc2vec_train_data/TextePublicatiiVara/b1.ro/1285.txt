Veşti bune de pe piaţa auto germană pentru producătorul Dacia ! Deşi vânzările de autoturisme în Germania au scăzut cu 5,8% în luna mai, 305.057 de unităţi, Dacia a raportat un avans de 10,8%, la 7.515, arată datele Autorităţii Federale din domeniul Transporturilor (KBA).
Scăderi au suferit şi brandurile Renault şi Ford, de 1,1% şi 6,5%, în timp ce producătorul Volkswagen a înregistrat un avans de 5,8%.
Din totalul automobilelor vândute pe piaţa germană în luna mai, doar 95.000 erau echipate cu motoare diesel, cu 27% mai puţine decât în perioada similară din 2017. În schimb, livrările de vehicule electrice şi hibride au urcat luna trecută cu peste 50%, la aproximativ 12.000 de unităţi.
În primele cinci luni din acest an, vânzările de autoturisme noi pe cea mai mare piaţă auto din Europa au crescut cu 2,6%, la 1,49 milioane de unităţi, în timp ce Dacia a raportat un avans de 19,7%, la 31.236 vehicule.
