Mihaela Buzărnescu a fost marea surpriză pentru tenisul românesc în cadrul turneului de la Roland Garros. Aceasta a reuşit o victorie de senzaţie în turul trei în faţa numărului 4 WTA Elina Svitolina, învingătoarea lui Halep în finala de la Roma.
Presa internaţională a scris laudativ despre Buzărnescu, amitind că aceasta a ajuns în primele 40 de sportive ale lumii după ce în urmă cu doar un an nu era nici în top 400, dar fostul tenismen Dumitru
Hărădău acuză că în jurul sportivei există mult amatorism.
”O urmăresc cu foarte mare atenţie. Anul trecut, WTA a spus că cele mai mari performanţe în tenisul feminin le-au obţinut Wozniacki şi Buzărnescu, şi nu întâmplător. Ce s-a întâmplat în meciul cu Svitolina este incredibil, dar ce s-a întâmplat în meciul cu Keys a arătat că este foarte mult amatorism în jurul ei. Ea face foarte multe lucruri cu calităţi extraordinare", a declarat Hărădău, la ProSport LIVE.
Acesta a mai atras atenţia că din cauza staffului, Buzărnescu nu a intrat în meciul din optimi cu Madison Keys montată psihic corespunzător pentru a se impune.
"În momentul în care a început meciul, cand televiziunea transmiteau intrarea jucătoarelor pe terenul central, Mihaela Buzărnescu era cu doi băieţi pe acolo şi râdea. Nu! Un mare campion, înainte de a intra într-un meci aşa de important pe centralul de la Roland Garros are lecţia foarte bine învaţă, stă singur undeva, se adună. În momentul în care tu intri pe teren, trebuie să joci de la prima minge ca şi cum ai juca ultima minge a meciului", a spus Hărădău.
