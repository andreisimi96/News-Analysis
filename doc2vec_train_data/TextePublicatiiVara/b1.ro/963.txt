Deputatul Nicolae Banicioiu a declarat, luni, ca mitingul anuntat de PSD este un demers lipsit de sens, subliniind ca acelor „luptatori fanion impotriva abuzurilor” le lipseste imaginatia.
„Noi putem doar sa anuntam ca noi nu facem miting sambata. Eu, unul, cred ca este o alegere nefericita. Este o idee pe care nu o luam in calcul. Mi se pare un demers lipsit de sens. Nu vreau sa zic nimic rau fata de fostii mei colegi. Macar s-a ales o alta tema, nu mai este un miting de sustinere a doamnei Dancila, nu mai este cu familia traditionala, acum este impotriva abuzurilor. Si ma bucur ca, in sfarsit, se vorbeste si de stoparea abuzurilor, dar as vrea sa-i informez pe cei care organizeaza mitingul ca au toata puterea: au Parlament, Guvern, majoritate parlamentara, deci pot sa legifereze, pot sa guverneze si pot sa stopeze orice abuz prin instrumentele democratice pe care poporul roman le-a asigurat atunci cand au mers la vot”, a afirmat Nicolae Banicioiu , fost membru PSD si reprezentant al Pro Romania, potrivit Agerpres.
Banicioiu a sustinut ca PSD are „toate armele necesare” sa corecteze abuzurile si nu era nevoie de un miting.
„Au toate armele necesare sa corecteze aceste abuzuri, deci nu era nevoie neaparat de un miting, nu era neaparat nevoie de o desfasurare de forte, de a pune oamenii pe drumuri acum, ca sa aratam ce? Au majoritate parlamentara si pot sa rezolve orice problema aparuta si sa corecteze orice abuz, important este sa si vrea. Poate este un moment in care ar trebui sa privim mult mai atent si sa vedem diferenta intre discursul public si realitate”, a mai spus fostul ministru.
