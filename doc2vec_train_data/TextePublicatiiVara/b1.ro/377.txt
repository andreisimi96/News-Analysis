Jurnalistul Răzvan Ioan Boanchiș scrie, într-un editorial apărut în National.ro, despre dialogul purtat de Elena Udrea cu Costin Ștucan, de la ”Gazeta Sporturilor”, în Costa Rica. 
În opinia lui Boanchiș, Ștucan a prezentat-o pe Udrea într-o lumină bună, reușind să trezească chiar sentimente de milă față de fostul ministru. În acest context, jurnalistul de la Național vorbește despre cum era lăudată Elena Udrea înainte să aibă probleme penale. 
”Foștii lingăi tac, fiindcă lingăii nu sunt bărbați. Patru exemple de oameni de caracter – mai jos! Cartea «Împăratul cu Șapcă, Regimul Băsescu și elitele sale». Paginile 821 – 822. Toată «cărămida» (1080 de pagini) lui Radu Calin Cristea e așa.
«Am devenit fan al Elenei Udrea drept reacție la tertipurile jalnice la care se pretează oameni în aparență serioși, doar pentru a da un bobârnac președinției. În loc să admită că doamna cu pricina posedă o capacitate de seducție ieșită din comun, reporterii au căutat s-o discrediteze prin cea mai neinspirată modalitate: insistând asupra rotunjimilor ravisante ale corpului personajului.” (Mircea Mihaieș,”România literara”, 20.07.2005). «Corpului personajului»? Așa scrie un critic literar?
Omagiul lubric slobozit de Mihăieș a fost dus spre ebuliție spirituală de Patapievici, după patru ani. Actul pe cont propriu durează mult la acești yoghini ai bibliotecii. «Corpul doamnei Udrea este filmat în gros-plan astfel încât pântecul, coapsele, sânii, degetele de la picioare să iasă, în mod sexual, în evidență. Iar acest lucru se întâmplă nu o dată, ci de mii de ori; și nu într-o singura zi, ci zi de zi; și nu oricand, ci ori de câte ori vine vorba de ea, pe jumătate de ecran, în timp ce pe cealaltă are loc înfierarea.» (H. R. Patapievici, EVZ, 03. 09.2009)
Stați un pic, să saliveze și Tismaneanu! «Ce face atât de grav Elena Udrea spre a merita oceanul de ură revărsat la adresa ei?» (V. Tismăneanu, voxpublica, 17.12.2009.) Dacă nu face nimic grav, du-te s-o aperi și azi, în Piața Victoriei!
Voi încheia cu tristul și etern nerezolvatul Baconschi. «Eu, Elena, sunt foarte bucuros să lucrez cu tine. Trebuie sa faci eforturi monumentale ca să nu cazi sub farmecul tău. Ești inteligentă, ești frumoasă, ești tenace… (Teodor Baconschi, teolog, diplomat si antropolog religios, Hot News 21.11.2010)”, notează Boanchiș. 
”Mai aveți tupeu să le reproșați ceva poeților ceaușiști? Despre amărăștencele care își vând trupurile spunem că sunt prostituate. Dar despre bărbații care scriu așa, ce spunem? Doamna Udrea, cât v-au costat (de fapt, cât ne-au costat pe noi) trubadurii ăștia intransigenți cu hoții?”, a conchis Boanchiș.
