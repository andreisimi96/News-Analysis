Asociația Forumul Judecătorilor din România a transmis o cerere către CSM prin care solicită să apere independența sistemului judiciar de atacurile lansate de liderii PSD în timpul mitingului de sâmbătă din Capitală.
Reprezentanții judecătorilor fac referire la discursurile unor lideri politici, susținute sâmbătă și duminică, precizând că se impune intervenția neîntârziată a Consiliului Superior al Magistraturii ( CSM ).
"Condițiile în care organizatorii mitingului desfășurat la 9 iunie 2018 sunt persoane aflate în diverse proceduri judiciare penale, iar mesajele au vizat în mod expres justiția, cu motivarea devoalata că puterea politică să primeze asupra independenței instituțiilor "nereformate", apelul la încetarea așa-ziselor "abuzuri" reprezintă o formă de presiune asupra magistraților care au în lucru dosare penale, chiar în etapă deliberării, ceea ce constituie un precedent extrem de periculos, ce nu poate rămâne nesancționat în condițiile legii", afirmă Asociația Forumul Judecătorilor din România, într-un comunicat de presă.
Forumul Judecătorilor critică și faptul că magistrații au fost catalogați drept "corupți", "stalinisti", "securiști", "torționari" și "șobolani", afirmând că aceste denumiri sunt inacceptabile și reprezintă un derapaj extrem de grav de la principiile democrației.
"Duritatea discursului politic, pornind de la catalogarea magistraților, în cadrul unor afirmății generalizatoare, drept "corupți", "stalinisti", "securiști", "torționari", culminând cu denumirea absolut inacceptabilă de "șobolani", reprezintă un derapaj extrem de grav de la principiile democrației, iar întregul "scenariu" al mitingului politic, "recuzita" utilizată și așa-zisă "voință a poporului" de a fi ocoliți "cei aleși" de mijloacele legale de atragere a răspunderii penale, asociate cu declarația de "lupta în stradă", "până la capăt" conturează imaginea unei amenințări grave la independența justiției.
Forumul judecătorilor mai afirmă că independența magistraților nu constituie doar o garanție a statului pentru înfăptuirea justiției, ci în egală măsură, un drept și o obligație a magistraților.
" Așa cum rezultă din discursurile liderilor politici și ale persoanelor invitate de aceștia la mitingul din 9 iunie 2018, aceștia au acreditat, în principal, următoarele acuzații, printr-o nepermisă generalizare:
- Lipsa de integritate, de profesionalism și de independență a unei părți importante a magistraților ce compun sistemul judiciar, prin susținerea existenței unui așa-zis "stat paralel", din care fac parte magistrați "corupți", "stalinisti", "securiști", "torționari".
- Funcționarea anormală și incorectă a sistemului judiciar, în sensul că procurorii ar instrumenta dosarele penale în mod preferențial, doar pe baza unor denunțuri obținute prin șantaj sau presiuni, și nu în baza unor probe administrate legal", se mai arată în comunicat.
