Opoziţia a început demersurile de înlăturare a Guvernului.
Liderul PNL , Ludovic Orban , a anunţat că formaţiunea sa va depune pe 20 iunie moţiunea de cenzură împotriva Cabinetului Dăncilă, intitulată "Opriţi Guvernul marionetă!".
"Am aprobat de principiu textul moţiunii de cenzură. Va fi adus la forma semifinită a PNL până mâine (marţi – n.r.) la ora 17.00. În baza acestui text, propunere de text, vom discuta cu toţi ceilalţi parteneri care vor veni să susţină moţiunea de cenzură. Suntem deschişi la completarea acestui text, suntem deschişi la îmbunătăţirea, la introducerea de noi teme şi motive care să stea la baza moţiunii de cenzură. De asemenea, am stabilit ca şi calendar depunerea moţiunii de cenzură aproximativ în jurul date de 20 iunie. Am discutat şi despre stadiul negocierilor şi mai ales de toate discuţiile şi întâlnirile pe care urmează să le avem în cursul acestei săptămâni", a declarat luni Ludovic Orban , potrivit Mediafax.
Preşedintele liberalilor nu a vrut să spună cu cine negociază susţinerea moţiunii de cenzură.
"Justiţia şi instituţiile statului au ajuns doar nişte unelte politice pentru Guvernul-marionetă controlat de Dragnea! Guvernul Dăncilă Dăncilă nu are curajul să se opună deciziilor arbitarea ale şefului său de partid. Astfel, chiar sub ochii prim-ministrului, legile justiţiei sunt modificate doar pentru a deveni legi de protecţie personală pentru Dragnea. Codurile penale sunt modificate cu dedicaţie pentru leadership-ul PSD-ALDE! Altfel spus, Actuala Putere are o agendă de grup infracţional organizat. Iată doar câteva dovezi evidente: doriţi redefinirea grupului infracţional organizat, abrogarea infracţiunii de neglijenţă în serviciu, redefinirea abuzului în serviciu şi a mărturiei mincinoase", se arată în textul moţiunii de cenzură.
Liberalii mai acuză PSD că a folosit Curtea Constitutională a României (CCR) pentru "a amputa" atribuţiile preşedintelui Klaus Iohannis.
"PSD, cu mâna CCR, a mutat astfel decizia privitoare la revocarea procurorilor marilor parchete în curtea ministrului Justiţiei, ministru numit politic care poate lua oricând decizii politice arbitrare, înlocuind procurori în funcţie de interese politice. Această abordare contravine poziţiei Uniunii Europene care s-a poziţionat împotriva politizării justiţiei", mai susţin liberalii în moţiune.
