Prințul Charles a fost prezent la Institutul Cultural Român de la Londra, unde a vizitat expoziția vernisajului“Transylvania Florilegium”, care celebrează unicitatea și extraordinara diversitate a patrimoniului natural românesc. Totodată, Alteța Sa Regală Prințul de Wales a participat la lansarea albumului omonim, apărut în condiții de lux la Editura Addison Publications. 
De-a lungul vizitei de joi, 24 mai, ASR Prințul de Wales a purtat mai multe discuții cu președintele ICR, Liliana Ţuroiu, legate atât de colaborările viitoare dintre Institutul Cultural Român și Fundația „Prințul de Wales” din România, cât și de semnificația culturală, în sens larg, a lucrărilor dedicate bogăției florale românești.
De asemenea, Prințul Charles a purtat discuții și cu ambasadorul Dan Mihalache ,  la sugestia căruia moștenitorul coroanei britanice a purtat o insignă cu simbolul Centenarului Marii Uniri, sărbătorit în România în acest an.
Țuroiu i-a subliniat înaltului oaspete că această bogăție unică a florei românești, imortalizată de autorii lucrărilor, are, pe lângă valoarea sa în cadrul unui ecosistem excepțional, și o dimensiune culturală. Toate aceste forme naturale, a arătat președintele I.C.R., reprezintă o sursă principală de inspirație în cultura noastră tradițională, unde au devenit baza motivelor ce înfrumusețează îmbrăcămintea – și în primul rând faimoasele noastre ii – dar și diferite obiecte. De asemenea, natura este o sursă importantă și pentru creația cultă, ea regăsindu-se în multe dintre marile noastre opere literare și, desigur, în arta plastică. Astfel, pentru români, lumea vegetală nu înseamnă doar ecologie, ci și identitate.
Obișnuit cu interpretările strict botanice ale biodiversității românești, ASR Prințul Charles a receptat cu interes această perspectivă culturală.
De altfel, chiar cadoul oferit de președintele ICR la finalul vizitei – o lucrare a artistului Mihai Țopescu ce reinterpretează motivul germinației vegetale – a constituit o exemplificare, în cheie modernă, a acestei dimensiuni esențiale a artei românești.
Nu în ultimul rând, Țuroiu i-a mulţumit moştenitorului Coroanei britanice că a acceptat ca Fundaţia „Prinţul de Wales” din România să devină unul dintre partenerii Institutului Cultural Român în derularea programului de celebrare a Centenarului Marii Uniri. Institutul Cultural Român va continua să colaboreze A.S.R. Prințul Charles și cu Fundația „Prințul de Wales” în multiplele proiecte de conservare a patrimoniului pe care le derulează în România.
