Fostul președinte Traian Băsescu, a explicat, pentru B1 TV, situația extrem de dificilă în care se găsește actualul șef de stat, Klaus Iohannis , după decizia Curții Constituționale.
Întrebat cum ar fi procedat în locul lui Iohannis în fața unei asemenea decizii CCR , Băsescu a răspuns: ”Mi-e foarte greu să răspund. Recunosc că în cei zece ani m-am supus mereu deciziilor CCR ”. 
La afirmația că, probabil, unele decizii CCR nu-i conveneau, fostul președinte a replicat: ”am înghițit în sec și am respectat deciziile. Numai că niciodată nu mi s-a întâmplat să fie o asemenea contradicție între lege, că practic CCR în acest caz a făcut neconstituțional articolul 54, alin. 4 din Statutul magistraților, lege care e considerată constituțională. Deci probabil trebuie să existe întâi o sesizare de neconstituționalitate pe acest articol, să-l declare CCR neconstituțional și apoi să vină cu subordonarea președintelui către Minisrul Justiției”.
”Eu cred că au greșit toți, a fost o decizie politică. Eu mă întreb... președintele trebuia de un an să schimbe un judecător CCR și nu a făcut-o. N-o să înțeleg niciodată de ce Iohannis a prelungit cu un an mandatul unuia dintre judecători.
Dacă discutăm de nerespectarea unei legii CCR ... În UE, acolo unde există, Curțile Constituționale sunt sfinte. Ne place, nu ne place, asta e. Nimeni nu va digera o încălcare a unei decizii CCR . Pe de altă parte, dacă ești într-o situație dificilă a unei erori, a unei decizii CCR , până la ora asta trebuia să zbârnâie la toate cancelariile, să spună ”fraților am această problemă, eu cred că e o eroare și vă previn să nu credeți că încalc fără motiv decizia CCR ”. Deci era de dus o muncă diplomatică”, a mai explicat liderul PMP.
