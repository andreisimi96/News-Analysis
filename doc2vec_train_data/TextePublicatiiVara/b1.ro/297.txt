CSA Steaua urmează să dispute, miercuri, cel de-al doilea meci din play-off-ul Ligii a 4-a, împotriva celor de la Tricolor, aşa că fotbaliştii antrenaţi de Marius Lăcătuş vor trebui să-și schimbe cantonamentul. 
Numai că noua locație va fi într-un hotel din Bragadiru , în care ar funcționa un... presupus bordel, anunţă gsp.ro, citând Steaua Liberă.
Jucătorii vor pleca în noul cantonament miercuri, la ora 12:00.
Oficialii CSA Steaua au precizat că hotelul la care va fi cazată echipa de fotbal a câștigat licitația de pe site-ul SEAP.
"Noi n-am făcut nimic de capul nostru. Respectivul hotel din Bragadiru a câștigat licitația, iar noi vom merge acolo. Nu s-a pus presiune pe nimeni de la club. Noi am postat pe SEAP un anunț, iar acel hotel a câștigat licitația. Nu avem de unde să știm noi dacă e bordel sau nu. Noi suntem cu gândul la meciul cu Tricolor", au precizat reprezentanţii clubului de fotbal.
