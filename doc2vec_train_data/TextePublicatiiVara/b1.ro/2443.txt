Judecătorul CCR, Petre Lăzăroiu, a mărturisit că a fost chemat joi de consiliera președintelui Klaus Iohannis, Simina Tănăsescu, pentru a i se aduce la cunoștință că se intenționează emiterea unui decret de revocare a sa.
”Ieri, 14 iunie, orele 14:30 - 15:00, am avut o întâlnire cu consilierul prezidențial pe probleme juridice, doamna Simina Tănăsescu, la cererea acesteia, nu la cererea mea. Printre altele, mi-a spus că are o sarcină ingrată și, când am ajuns în birou la dânsa, mi-a arătat pe o hârtie, care a circulat acum ceva vreme de la fundația VeDem Just care cerea, nici mai mult, nici mai puțin, președintelui CCR să pună în discuție mandatul meu.
I-am spus că este o aberație, dar dumneaei mi-a zis că președintelui i se cere un decret de revocare a mea din funcție. I-am spus că președintele nu are această prerogativă, pentru că revocarea se face doar de către plenul CCR. Mi-a răspuns: `Da, așa este, numai că dacă noi nu dăm curs și președintele nu emite decretul, asociația ne va da în judecată, iar dacă-l emitem, ne vei da tu în judecată`. Zic: `Evident că o să vă dau în judecată`. Nu știu dacă doamna profesor a vorbit în nume personal sau în numele președintelui, dar, după felul în care am fost anunțat, după felul în care s-a purtat discuția, cred că se intenționează emiterea unui decret, chiar dacă este fără valoare juridică, de revocare a mea. Repet, președintele nu are posibilitatea legală de a da acest decret.
Problema nu ar fi atât a mea, cât a CCR. Dacă se dă un astfel de decret și eu îl voi contesta, firește, până se pronunță justiția, președintele poate spune: „Nu o revoc pe doamna Kovesi, întâi trebuie să mă lămuresc cum e cu mandatul lui Lăzăroiu”, a dezvăluit Petre Lăzăroiu pentru dcnews.ro.
Reacțiile de la vârful PSD în scadalul presiunilor de la Cotroceni asupra unui membru CCR nu s-au lăsat așteptate. Senatorul Şerban Nicolae a acuzat că prin acest act se urmăreşte o timorare a judecătorilor CCR.
"Mâine - poimâine cineva o să dea cineva în judecată Parlamentul şi Guvernul. Ce rost mai are să facem alegeri, dacă stabilim totul prin justiţie. Atunci stabilim aşa cine sunt parlamentarii, cine este preşedinte. Aş vrea să le cer public doamnei Tarcea şi domnului Marcu să facă publică lista procurorilor care au participat la cursuri SRI", a declarat Şerban Nicolae.
