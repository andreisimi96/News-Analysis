Joi, 14 Iunie 2018, ora 17:42
Presedintele PNL, Ludovic Orban, a declarat joi ca exista informatii "aproape certe" ca liderul PSD, Liviu Dragnea, va demara in cursul saptamanii viitoare, cu sprijinul presedintelui ALDE, Calin Popescu-Tariceanu, procedura de demitere a sefului statului, Klaus Iohannis.
"Clanul Dragnea e pregatit sa dea foc tarii. Avem informatii aproape certe ca Dragnea va declansa procedura de demitere a presedintelui Romaniei in cursul saptamanii viitoare si ca este sprijinit in acest demers si de Tariceanu si de acolitii sai", a spus Orban, intr-o conferinta de presa.
El a subliniat ca obiectivele demararii procedurii de demitere sunt: controlul asupra parchetelor, a serviciilor de informatii si promulgarea Legilor Justitiei si a Codurilor Penale "in formula anti-justitie pregatita de majoritatea guvernamentala".
"Disperarea lui Dragnea il face sa apeleze la o masura extrema si din dorinta de a pune o presiune suplimentara asupra completului care urmeaza sa pronunte sentinta in dosarul sau. O astfel de decizie politica risca sa creeze o criza fara precedent in Romania, sa declanseze convulsii sociale, deja tensiunea in societate este la un nivel ingrijorator, iar declansarea procedurii de demitere a presedintelui risca sa genereze o escaladare a divizarii in societate si convulsii sociale despre al caror rezultat nimeni nu poate sa aiba o predictie.
Aceasta criza politica va afecta grav imaginea Romaniei in lume. Si asa actiunea anti-europeana impotriva democratiei, a independentei Justitiei, a normelor care stau la baza functionarii statului de drept a creat o imagine extrem de negativa despre Romania in tarile UE si in general in partenerii nostri euro-atlantici", a mai spus Orban.
Acesta a anuntat ca PNL va pregati o strategie de campanie si a lansat un apel la parlamentarii majoritatii.
"In urmatoarele saptamani veti da un examen de constiinta: ori acceptati sa fiti oile negre ale unui pastor certat cu legea care va conduce spre prapastie, acceptati sa fiti uneltele, marionetele unui clan care distruge Romania, ori va reveniti si va dati seama ca pentru Romania nu exista decat un singur drum, drumul euro-atlantic, democratic si cu voturile care vor fi date in Parlamentul Romaniei in urmatoarea perioada veti decide pentru binele Romaniei si nu pentru delirul paranoic al unui lider care si-a pierdut complet busola si care calca in picioare interesele Romaniei pentru interesele sale personale", a aratat liderul liberalilor.
Orban a precizat ca are aceste informatii de la parlamentari ai majoritatii, precizand ca in urma cu doua zile a avut loc o intalnire in grup restrans in care s-a luat aceasta decizie privind procedura de demitere a lui Iohannis. El a adaugat ca exista si semne de mobilizare a majoritatii parlamentare pentru un astfel de vot in Parlament.
Presedintele PNL a sustinut ca liberalii fac eforturi pentru maximizarea sanselor motiunii de cenzura si ca vor exista discutii cu toti parlamentarii pentru sustinerea acestui demers.
El a aratat ca textul motiunii de cenzura a fost inaintat partenerilor pentru propuneri, insa nu a dorit sa precizeze cu cine se poarta negocieri.
