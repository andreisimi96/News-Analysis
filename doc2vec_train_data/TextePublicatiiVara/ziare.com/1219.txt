de Gabriel Kolbay
Marti, 05 Iunie 2018, ora 14:51
Desi au avut doi ani la dispozitie pentru a o face, autoritatile romane nu i-au informat nici pana astazi pe intreprizatori cu privire la modul in care ar trebui sa implementeze Regulamentul General pentru Protectia Datelor (GDPR) si sa se alinieze la noile exigente europene in domeniu.
In aceste conditii, intrarea in vigoare a regulamentului de pe 25 mai i-a prins nepregatiti pe cei mai multi dintre intreprinzatorii cu afaceri mici si mijlocii. Ce se mai poate face de acum incolo? Tot oamenii de afaceri vin cu idei si solutii.
In urma unui sondaj, Consiliul National al Intreprinderilor Private Mici si Mijlocii (CNIPMM) a constatat ca cei mai multi dintre intreprinzatori stiu ce inseamna GDPR, dar ca putini au avut posibilitatea de a se pregati asa cum trebuie pentru a-l implementa.
"Atunci cand i-am intrebat, nu mai putin de 8 din 10 intreprinzatori au raspuns ca aveau informatii privind GDPR. 7 din 10 intreprinzatori au raspuns, insa, ca nu au luat inca masuri de implementare sau ca abia de acum urmeaza sa o faca. Numai 3 din 10 intreprinzatori au spus ca au luat masuri si ca sunt in proces de conformare la GDPR.
In schimb, 5 din 10 intreprinzatori au constatat ca au nevoie de responsabil cu protectia datelor, adica de data protection officer (DPO), dar 4 din 10 nu au gasit, inca, unul potrivit. Totusi, cei mai multi - adica 7 din 10 - au decis sa delege un angajat din organigrama firmei si numai 3 din 10 vor externaliza serviciul acesta", a precizat Florin Jianu, presedintele CNIPMM.
Statul nu i-a ajutat deloc
Sursa citata a mai spus ca cei mai multi dintre intreprinzatori au intampinat probleme in implementarea GDPR, inclusiv din cauza ca statul nu i-a ajutat deloc sa afle cum sa procedeze.
"Circa 86% au inregistrat probleme. Printre cele mai mari se numara nu doar cresterea cheltuielilor si timpul scurt de implementare, ci si lipsa unor proceduri standard pe care sa le urmeze si a unor campanii de informare, care sa-i ajute sa se conformeze la noile exigente.
Nu mai putin de 94,7% dintre intreprinzatori au declarat ca autoritatile publice competente nu au luat masuri corespunzatoare implementarii regulamentului in Romania. In plus, doar 12% dintre oamenii de afaceri s-au documentat din surse oficiale despre GDPR, in vreme ce 30% au aflat despre regulament si cerintele sale din mass-media", a declarat Florin Jianu.
Romania are, insa, inca din 2005, o institutie responsabila cu asigurarea normelor legate de protectia datelor cu caracter personal.
Firmele vor cheltui 600 de milioane de euro pe GDPR
Este vorba despre Autoritatea Nationala de Supraveghere a Datelor Cu Caracter Personal, care se va ocupa inclusiv de monitorizarea implementarii GDPR in Romania.
Cand am solicitat informatii cu privire la GDPR, reprezentantii institutiei ne-au trimis, in repetate randuri, la ghidurile postate pe site-ul propriu, sustinand ca tot in aceasta maniera se pot informa si intreprinzatorii cu privire la parte dintre normele GDPR.
Florin Jianu sustine, insa, ca intreprinzatorii nu au beneficiat de niciun sprijin din partea institutiei.
"Nu colaboram. Nu stim pe nimeni de acolo. Nu am primit nimic de la dumnealor, nicio informatie. Totul ce am prezentat pe tema GDPR incepand din februarie si pana acum a fost strict realizat de specialistii nostri. Nu am vazut nicio brosura de informare. Niciun ghid. Niciun model. Nimic.
Abordarea vehiculata in prezent - potrivit careia omul de afaceri trebuie sa se documenteze si sa ia toate masurile de unul singur, fara sprijin - este specifica unui stat retrograd. Dar rolul statului nu este intai unul de preventie, apoi unul de informare si abia in cele din urma unul de control?", a apreciat presedintele CNIMPP, Florin Jianu, pentru Ziare.com.
Acesta a spus ca, in cursul zilei, IMM-urile vor depune un amendament la proiectul de lege privind implementarea GDPR, care se afla inca in faza de avizare, la Senat. Scopul amendamentelor: obtinerea pentru IMM-uri a unor facilitati in implemnttarea GDPR pe care legiuitorii le-au rezervat, momentan, doar institutiilor de stat.
Nu in ultimul rand, Florin Jianu apreciaza ca, pentru implementarea GDPR, mediul de afaceri din Romania va cheltui circa 600 de milioane de euro.
In aceste conditii, statul ar trebui sa ia masurile necesare pentru accesarea de bani europeni, prin intermediul Fondului Operational de Competitivitate, pentru a acoperi, macar in parte, aceste cheltuieli.
