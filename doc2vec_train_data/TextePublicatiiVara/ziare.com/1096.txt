Luni, 04 Iunie 2018, ora 15:37
Presedintele PNL, Ludovic Orban, a anuntat ca liberalii discuta despre posibilitatea organizarii unor "ample actiuni de protest", in toata tara, pentru sustinerea motiunii de cenzura impotriva Guvernului Dancila.
"Am purtat discutii legate de pregatire motiunii de cenzura, despre stadiul negocierilor si despre posibilitatea organizarii unor ample actiuni de protest in sustinerea motiunii de cenzura", a anuntat Ludovic Orban la finalul sedintei de luni a Biroului Executiv al partidului.
Intrebat cand vor avea loc si unde, acesta a spus doar ca manifestatiile vor fi in toata tara.
De asemenea, liderul PNL a afirmat ca doreste ca mitingurile sa adune toti cetatenii care s-au saturat de PSD.
"Vom face apel la toti cetatenii romani care s-au saturat de PSD si care isi dau seama ca PSD isi bate joc de Romania si compromite sansele fiecarui roman de a trai mai bine, ii vom chema la actiunile de protest, altaturi de membrii si simpatizantii nostri", a adaugat Orban.
Anuntul de azi al liderului PNL vine in contextul in care PSD a decis organizarea unui mare miting, sambata, in Piata Victoriei, incepand cu ora 20:00.
"Un miting organizat impotriva abuzurilor care se intampla in Romania de mult timp, impotriva faptului ca democratia si statul de drept sunt afectate de cativa ani buni in Romania. Facem acest miting pentru a arata ca suntem decisi sa mergem pana la capat, pentru ca Romania sa fie o tara unde Constitutia sa fie respectata.
Ii asteptam pe toti care vor sa traiasca intr-o tara libera, in care sa nu mai fie institutii aflate sub teroare, unde, din cauza unei propagande toxice uriase, se pune problema ca o structura nelegitima, subterana, obscura sa paraziteze deciziile si sa influenteze intr-un mod ocult decizii importante, sa permita intruziuni neconstitutionale, sa permita ca cetateni romani, firme romanesti sa fie inchise, zeci, mii de destine sa fie distruse", a declarat Dragnea, luni, dupa sedinta Comitetului Executiv al PSD.
Se coace motiunea
Liberalii anuntau in luna mai ca au decis sa inceapa discutiile in Parlament pentru depunerea unei motiuni de cenzura impotriva Guvernului.
"Am luat decizia in Biroul Executiv de a incepe toate tratativele, toate eforturile de lobby pentru a asigura maximum de sanse pentru reusita motiunii de cenzura", a anuntat atunci Orban.
El a spus ca liberalii vor discuta despre o eventuala sustinere a motiunii de cenzura cu toate grupurile parlamentare, "cu toti parlamentarii care mai au o urma de ratiune si o urma de bun simt si care-si dau seama ca Romania este impinsa in prapastie de conducerea clanului lui Dragnea".
