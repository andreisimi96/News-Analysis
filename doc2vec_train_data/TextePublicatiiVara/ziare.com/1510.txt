Joi, 07 Iunie 2018, ora 12:45
Ministrul Energiei, Anton Anton , i-a contrazis joi pe specialistii care au avertizat ca majorarea pretului petrolului va duce si la o crestere a facturilor de gaze pentru romani, cel mai tarziu in iarna urmatoare. Potrivit lui Anton, oamenii n-au de ce sa isi faca griji, in conditiile in care nu urmeaza nicio astfel de scumpire.
Jurnalistii l-au intrebat pe Anton Anton - in timp ce acesta iesea de la conferinta "Eficienta energetica, prioritate in combaterea saraciei energetice si asigurarea energiei pentru toti" - ce strategie are Romania pentru a-i proteja pe oameni de crestere pretului la gaze, preconizata pentru lunile urmatoare si cauzata de scumpirea petrolului.
"Nu-i adevarat", a raspuns ministrul, referindu-se la faptul ca scumpirea nu va avea loc si refuzand sa-si argumenteze opinia.
Mai multi specialisti in energie au subliniat, insa, recent, faptul ca pretul gazelor este direct dependent de cel al titeiului, iar cotatiile barilului au ajuns in aceasta perioada la maximul ultimilor patru ani. Iar fluctuatiile pretului barilului se reflecta si in pretul gazelor, cu un decalaj de 6-9 luni, astfel ca intreaga piata de energie se pregateste si pentru majorarea pretului gazelor iarna viitoare, adica tocmai atunci cand e mai multa nevoie de aceasta resursa pentru populatie.
Astfel, la finele lunii mai, Frank Hajdinjak, directorul general al E.ON Romania, declara ca pretul gazelor pe piata romaneasca, atat cele de productie interna, cat si cele de import, va creste semnificativ iarna urmatoare, ca urmare a majorarii cotatiilor petroliere.
"In Romania, pretul gazelor de import este legat de cotatiile titeiului, care au crescut foarte mult in ultima perioada, astfel ca ne asteptam ca pretul pentru iarna sa creasca semnificativ, asta este clar. Importul de gaze va avea un impact si in pretul final", a spus oficialul companiei de gaze.
In plus, intrucat nu exista o competitie adevarata pe piata, fiind doar doi producatori interni, pretul gazelor autohtone va tinde sa creasca si el si sa-l ajunga pe cel de import.
"Exista un risc mare ca pretul de productie interna plus tariful de inmagazinare sa ajunga la nivelul pretului de import", a sustinut Hajdinjak.
Acesta a mai a aratat ca, deja, iarna trecuta pretul gazelor de import a fost cu 20% mai mare decat in iarna anterioara, ca urmare a cresterii cotatiilor petroliere.
Anton Anton spune ca Romania are strategie, desi acesta e inca in lucru
Indiferent la avertismentele specialistilor, Anton Anton a dat asigurari ca Romania e pregatita sa faca fata oricarei situatii.
"Tot ce s-a discutat aici (la conferinta - n.red) a fost despre protectia consumatorilor vulnerabili, la dezvoltarea energiei. Noi ca stat ii protejam prin niste hotarari pe care le avem deja in legislatie si care le ofera un cuantum minim de energie si suport pentru incalzire", a spus Anton.
Mai mult, ministrul i-a contrazis pe jurnalistii care i-au amintit ca in Romania nu exista inca notiunea de "consumator vulnerabil" de energie si gaze, astfel ca acestia nu sunt protejati. "Avem si lege, si strategie", a raspuns ministrul.
Adevarul este insa ca nici pana astazi n-a fost finalizata Strategia energetica a Romaniei 2017-2035. Ea se afla de mai multi ani in stadiul de elaborare, iar ministrul a promis in trecut ca acest document va fi gata pana la finele anului.
