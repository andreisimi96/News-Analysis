Miercuri, 13 Iunie 2018, ora 13:53
Senatorul PSD Niculae Badalau a declarat, miercuri, ca nu este exclusa o plangere penala pe numele presedintelui Klaus Iohannis, daca acesta nu respecta decizia CCR de revocare a Laurei Codruta Kovesi.
"Absolut toata lumea trebuie sa respecte legea. Cred ca urmatorul pas e o notificare din partea Ministerului Justitiei ca sa puna in aplicare acea hotarare, daca nu e penala. Domnul presedinte este roman si reprezinta o institutie care trebuie sa respecte legea, la fel ca toate institutiile.
In cazul in care nu e pusa in aplicare, cineva trebuie sa notifice acel reprezentant al institutiei. Domnul presedinte nu este regele Carol, Ferdinand, si trebuie sa puna in aplicare", a sustinut Badalau.
Acesta a mai spus ca nu este exclusa o plangere penala.
" (Plangere penala?) Sigur ca da. Daca nu pui in aplicare o hotarare judecatoreasca definitiva, care e urmatorul pas? Oricine in tara asta trebuie sa respectele legea, absolut, indiferent ce functie ocupa.
Eu nu-i dau timp presedintelui, va gasi un termen in care s-o aplice. A spus ca mai are nevoie de putin timp sa se edifice asupra acestui continut. Din momentul cand hotararea a fost publicata in Monitorul Oficial, produce efecte juridice", a sustinut Badalau.
Nici suspendarea nu e exclusa
O suspendare a presedintelui Romaniei, Klaus Iohannis, va fi posibila, pentru incalcarea Constitutiei, in cazul in care acesta nu va aplica decizia Curtii Constitutionale, sustine ministrul Muncii, Lia Olguta Vasilescu.
"Categoric, in acest moment, pentru ca nu a iesit sa spuna nu respect decizia Curtii Constitutionale nu exista un motiv de suspendare. Dar, daca termenul nu va fi rezonabil si nu va aplica aceasta decizie a Curtii, atunci cu certitudine va fi posibila o suspendare pe incalcarea Constitutiei. (...) Sigur o sa luam o decizie. Asteptam sa mai cugete domnul presedinte Iohannis, pentru ca vedem ca mai greu cugeta dumnealui, sa prezinte o decizie intr-un timp rezonabil.
Asteptam ca dumnealui sa se pronunte intr-un timp rezonabil si, daca nu o va face, abia in acel moment vom lua o decizie. Presedintele Romaniei se poate suspenda in masura in care incalca prevederile Constitutiei. Este motiv clar de suspendare. Nu este luata nicio decizie pana acum in cadrul coalitiei de guvernare sau a Partidului Social Democrat," a explicat Olguta Vasilescu, marti seara, la TVR.
Curtea Constitutionala a Romaniei (CCR) a publicat saptamana trecuta motivarea deciziei prin care a stabilit ca presedintele Romaniei urmeaza sa emita decretul de revocare din functie a procurorului-sef al DNA.
Iohannis a declarat marti ca a citit motivarea deciziei CCR, insa evaluarea nu este terminata, precizand ca, in aceasta etapa, motivarea aduce la suprafata mai multe intrebari decat clarificari.
