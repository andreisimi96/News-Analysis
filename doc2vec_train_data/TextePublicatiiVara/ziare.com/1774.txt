de Ioana Ene Dogioiu, Senior editor
Sambata, 09 Iunie 2018, ora 16:18
Parafraza acestei formulari (al carei autor, cu scuzele de rigoare, nu mi-l amintesc) cred ca sintetizeaza cel mai bine mitingul mamut pe care PSD si-l propune pentru sambata: caricatura se screme sa fie tablou.
Indiferent care ar putea fi balanta numerica, intre demonstratia PSD si protestele rezist din iarna anului trecut exista o diferenta de fond esentiala. Pe protestatarii rezist nu i-a carat nimeni in Piata Victoriei, nici cu autobzul, nici cu seful de detasament, nici cu seful de filiala, nu i-a hranit nimeni, nu le-a dat nimeni indicatii, nu i-a organizat nimeni si nici nu a fost nevoie sa le explice ca ora 20 e 8 seara.
Au venit pentru ca au vrut, pentru ca au simtit din rarunchi ca asta trebuie sa faca, au stat in ger, ninsoare si ploaie comandati numai si numai de propria lor constiinta. N-au avut nevoie sa li se predice de pe scene imense. Si au trait acolo, de fapt, o mare bucurie, a solidaritatii si a libertatii.
La mitingul PSD, oamenii sunt adusi cu arcanul. Curg marturiile despre felul in care fiecare institutie controlata de PSD este obligata sa dea tribut in oameni pentru marea demonstratie. Va dau ca exemplu o marturie primita de mine, dar sunt mii de marturii similare pe site-ul https://www.mitingcujapca.ro/exemple.htm :
"Profesorii din Bacau sunt pusi de directorii de scoli sa mearga la mitingul PSD-isti. Toti directorii de scoli din Bacau au fost chemati la Inspectoratul scolar si li s-a cerut sa convinga cate 8 profesori de la fiecare scoala sa mearga la Bucuresti la miting, sa faca poze celor 8 profesori si sa arate poza la Inspectorat".
Daca protestul rezist a fost dincolo de orice o sarbatoare a solidaritatii si libertatii, demonstratia PSD este o mostra grotesca de ceausism tarziu. Ce ironie teribila, dupa cum spunea cineva, sa cari oameni cu forta la protest impotriva abuzului.
Insasi aceasta manifestatie arata de ce guvernarea PSD-ALDE este atat de toxica pentru Romania. Este o mostra a felului in care sume uriase sunt irosite pentru faraonisme. O mostra pentru felul in care sunt strivite drepturile cetatenilor romani, incepand cu cetatenii cei mai mici care asteptau cu sufletul la gura excursia de sfarsit de an, iar acum le e luata de sub nas pentru ca autocarul inchiriat de ei din vreme trebuie sa care oameni la Bucuresti. Care oameni sunt, la randul lor fortati si santajati. Chiar asa, ce fel de om trebuie sa fii ca sa iei excursia unor copii?
O mostra pentru sfidarea dreptului bucurestenilor de a folosi spatii publice, zonele libere din Piata Victoriei fiind blocate inca de la mijlocul saptamanii, cu parcari cu tot.
Cand tot poporul va sta in fata televizorului sa se uite la finala Simonei Halep, niste oameni care au ghinionul sa depinda in vreun fel de PSD si neputinta sau comoditatea de a rupe aceasta dependenta vor fi inghesuiti in autobuze si carati spre Bucuresti ca sa strige la comanda si sa aprinda becuri la comanda. Nu vor vedea meciul, le va fi furata aceasta bucurie si, daca va veni si ploaia prognozata, vor incheia apoteotic o zi care ar fi trebuit sa fie una placuta, dedicata unei posibile victorii romanesti confiscata si ea de PSD. Pentru ca in loc de bucurie, meniul impus al serii va fi supararea pe fantoma care-l bantuie pe Dragnea.
Ce vrea sa dovedeasca PSD? Ca are sustinere? Da, o are pe aceea a voturilor primite si cu forta carora distruge economia Romaniei. Ca justitia e abuziva? Aceea care l-a achitat pe Calin Popescu Tariceanu ? Ca nu trebuie schimbat guvernul? De la alegeri numai Dragnea a shimbat guvernele Romaniei fara nicio contributie a tristei opozitii sau a presedintelui.
Chiar si carnavalul achitarii lui Dragnea pare ratat, cel putin pentru moment. Mai fac un miting si pe 22 iunie, ca sa stie instanta ce-o asteapta daca-l condamna?
Singurele lucruri pe care le poate demonstra sunt ca poate transforma oamenii in sclavi, ca isi poate bate joc de o tara, incepanad cu copiii, ca poate face orice fel de abuz de putere ii trece prin cap.
Acelasi tip de abuz care face ca in timp ce Puterea PSD + ALDE il someaza pe presedinte sa respecte o decizie CCR profund neconstitutionala si ilegala, Parlamentul dominat de PSD sa nu puna in aplicare cel putin doua decizii CCR, cea referitoare la ordonanta primarilor si la numarul maxim de 300 de alesi, si sa ignore o decizie definitiva a instantei care ar fi impiedicat-o pe Steluta Cataniciu sa fie din nou parlamentar.
Si mai e o mostra de cinism fara margini. Asa cum e organizat, dupa cum caricaturizeaza protestul rezist, acest miting pare si o mare provocare, un fel de noua mineriada in care Bucurestiul este invadat de noi "mineri" care sa restabileasca ordinea pesedista.
Tot ce pot spera este ca niciun protestatar rezist sa nu muste din aceasta momeala, sa nu contribuie la obiectivul generarii unor violente care nu pot decat sa foloseasca celor care probabil le-au gandit.
Din fericire riscurile se diminueaza cat timp marele miting a devenit un subiect de bascalie nationala pe Facebook . Noul brand al PSD este "de rasul Romaniei". Dar un ras pe care, e drept, Romania il plateste foarte scump.
