Vineri, 15 Iunie 2018, ora 14:40
Ministrul Apelor si Padurilor, Ioan Denes, a anuntat, vineri, ca pana la sfarsitul anului 2021 urmeaza sa fie realizati 25 de kilometri de plaje noi pe litoralul romanesc, valoarea investitiei fiind de peste 752 de milioane de euro din fonduri europene, iar garantia lucrarilor va fi de 50 de ani.
Ioan Denes a prezentat, vineri, la Constanta, in cadrul unei conferinte de presa, proiectul "Reducerea eroziunii costiere", faza a doua. El a declarat ca cele 11 loturi ale acestui proiect au fost impartite in doua etape.
"In etapa intai avem cinci loturi, respectiv reabilitare a doua stavilare Edighiol si Periboina, innisipare Mamaia, consolidare mal si partea de faleza la Cazinoul din Constanta, la Agigea avem consolidare faleza si plaja la Eforie.
In etapa a doua avem realizari de plaje la Costinesti, Olimp, Jupiter, Neptun, Balta Mangalia-Venus- Aurora, Mangalia-Saturn, 2 Mai consolidare faleza", a afirmat ministrul.
El a afirmat ca primele cinci loturi sunt in faza de evaluare proiecte. Ministrul spune ca aceasta evaluare se va incheia la sfarsitul acestui an, iar din ianuarie 2019 incepe proiectul tehnic si executia lucrarilor.
"Din experienta pe care o avem, efectiv primul excavator o sa-l vedeti la Periboina in martie 2019. De atunci, incep lucrarile pe etapa intai la cele 5 loturi", a explicat Denes.
El a mentionat ca cea de-a doua etapa a proiectului va intra in luna septembrie in faza achizitiilor publice, estimand ca aceasta va dura aproximativ un an. Apoi septembrie 2019 va intra in faza de proiect tehnic si executie lucrari.
Ioan Denes estimeaza ca pentru cea de-a doua faza finalizarea proiectului ar putea avea loc in cea de-a doua parte a anului 2021.
"Termenul de finalizare este 2020. Noi preconiza, realist vorbind, ca etapa a doua va fi finalizata spre a doua parte a anului 2021", a spus ministrul.
El a afirmat ca la finalizarea proiectului vor exista 25 de kilometri de plaja in plus pe litoralul romanesc.
"Luam marii 2,5 milioane de metri patrati sa ii redam plajelor litoralului romanesc, turistilor care vor vizita litoralul romanesc. (...) Vom avea 25 de kilometri de plaje noi, plaje cu o latime intre 75 de metri si 100 de metri", a mentionat demnitarul.
Ioan Denes a spus ca valoarea intregului proiect este de 752 de milioane de euro, din care pentru prima etapa vor fi alocati 223 de milioane de euro, iar pentru a doua etapa - 529 de milioane de euro.
Ministrul a mentionat ca semnarea contractelor de finantare pentru acest proiect va avea loc in luna decembrie a acestui an, iar garantia lucrarilor efectuate va fi de 50 de ani.
Cinci sectoare de plaja de pe litoral, unul in Mamaia, trei in Constanta si altul in Eforie Nord au fost reabilitate in urma cu trei ani, tot cu fonduri europene, in urma unui alt proiect al autoritatilor centrale. Cu acel prilej, plajele respective au fost extinse cu 33 de hectare, valoarea investitiei fiind de 170 de milioane de euro.
