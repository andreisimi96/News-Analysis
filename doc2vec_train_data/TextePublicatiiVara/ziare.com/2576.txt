Vineri, 15 Iunie 2018, ora 17:55
Romania a inregistrat o rata anuala a inflatiei de 4,6% in luna mai, cea mai mare din Uniunea Europeana (UE), de peste doua ori mai mare decat media din cadrul UE, potrivit datelor publicate vineri de Eurostat.
Rata anuala a inflatiei in statele membre UE a fost de 2% in luna mai, in crestere de la 1,5% in luna aprilie, iar in cadrul statelor din zona euro aceasta a fost de 1,9% (de la 1,3% in aprilie).
In comparatie cu aprilie, rata anuala a inflatiei a scazut intr-un singur stat membru, a ramas stabila in alt stat membru si a crescut in 26 de state.
Dupa Romania, cele mai mari rate anuale ale inflatiei le-au inregistrat Estonia (3,1%), Ungaria si Lituania (cate 2,9%), Slovacia (2,7%), Marea Britanie si Letonia (cate 2,4%).
Cele mai mici rate ale inflatiei le-au inregistrat Irlanda (0,7%), Grecia (0,8%), Danemarca, Italia, Cipru si Finlanda (cate 1%), Polonia (1,2%) si Portugalia (1,4%).
Potrivit datelor publicate marti de Institutul National de Statistica (INS), rata anuala a inflatiei, care masoara evolutia preturilor de consum in ultimul an, a urcat in luna mai la 5,41%, cel mai inalt nivel din februarie 2013, cand a fost 5,65%.
