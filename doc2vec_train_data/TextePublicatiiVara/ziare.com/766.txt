de Anca Petrache
Vineri, 01 Iunie 2018, ora 08:55
Dupa ani de cercetari, oamenii de stiinta au anuntat ca au identificat stramosul tuturor reptilelor, cel din care aveau sa se traga cele aproximativ 10.000 de specii care exista azi pe Terra.
Creatura, o reptila mica din specia Megachirella wachtleri, a trait in urma cu 240 de milioane de ani, arata Live Science .
Fosila sa a fost gasita in 2003, dar abia acum aceasta a fost analizata pe indelete, oamenii de stiinta gasind indicatori ca au in fata ramasitele stramosului tuturor soparlelor si serpilor din ziua de azi, o creatura care a trait in Triassic, dupa cum se arata intr-un raport publicat de jurnalul Nature.
Mai veche cu 75 de milioane de ani decat alte fosile despre care se credea ca sunt parintii reptilelor moderne, fosila a fost gasita in Alpi, in nordul Italiei, a explicat autorul studiului, Tiago Simoes, de la Universitatea Alberta, din Edmonton, Canada.
Practic a fost gasita veriga lipsa din puzzle-ul evolutiei acestor vietuitoare, declara si alt expert, Chris Raxworthy, de la Muzeul American de Istorie Naturala din New York.
Ramane insa de studiat cum au evoluat lucrurile dupa Megachirella wachtleri, pentru ca exista o perioada destul de lunga, pana acum 168 de milioane de ani, in care nu prea se stie ce s-a intamplat, fosilele din aceasta perioada fiind foarte putine, pe alocuri inexistente.
