Duminica, 27 Mai 2018, ora 18:26
O echipa de oficiali americani a sosit duminica in Coreea de Nord pentru discutii privind potentialul summit intre Donald Trump, presedintele SUA, si Kim Jong-Un, liderul regimului de la Phenian.
Potrivit The Washington Post, care citeaza o sursa familiara cu subiectul, Sung Kim, fost ambasador SUA la Seul si fost negociator privind dosarul nuclear nord-coreean, coordoneaza pregatirile pentru summitul SUA-Coreea de Nord.
Sung Kim a sosit duminica in Coreea de Nord, alaturi de Allison Hooker, expert privind Coreea in cadrul Consiliului de Securitate Nationala de la Casa Alba.
Cei doi s-au intalnit cu Choe Son Hui, adjunct al ministrului de Externe de la Phenian, a transmis cotidianul american.
Presedintele SUA, Donald Trump, a semnalat, vineri dupa-amiaza, ca a reluat contactele cu Phenianul si ar putea reactiva intrevederea cu liderul Coreei de Nord, Kim Jong-Un, desi tocmai o anulase.
Precizam ca sambata a avut loc o intalnire surpriza intre presedintii celor doua Corei, care au discutat tocmai despre acest posibil summit cu americanii.
