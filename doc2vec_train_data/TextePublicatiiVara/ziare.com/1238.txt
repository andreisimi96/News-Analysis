Marti, 05 Iunie 2018, ora 16:10
Este mobilizare in organizatiile PSD din tara pentru mitingul care va avea loc sambata la Bucuresti, mai multi lideri declarand, marti, ca vor aduce mii de oameni sa manifeste impotriva abuzurilor.
Lideri din mai multe organizatii PSD din tara au declarat ca au mobilizat mii de oameni pentru mitingul de sambata, de la Bucuresti, cei mai multi urmand sa plece din judetul Olt - 10.000 de persoane si din Iasi - 6.000 de sustinatori.
Secretarul general al PSD Olt, Virgil Delureanu, a spus ca deplasarea celor 10.000 de oameni se va face atat cu autoturismele proprii ale membrilor si simpatizantilor, cat si cu autocare si microbuze.
"PSD Olt va avea peste 10.000 de oameni la mitingul pe care partidul il va organiza sambata in Bucuresti. Ne vom deplasa cu mijloace de transport in comun si cu autoturisme personale. Mergem acolo sa sustinem statul de drept, democratia, manifestand impotriva abuzurilor de tot felul care au tot avut loc in ultimul timp in Romania", a declarat secretarul general al PSD Olt.
O delegatie numeroasa se va deplasa la mitingul din Capitala si de la organizatiile PSD din Dolj, Teleorman si Valcea, insa reprezentantii acestora nu au inaintat o cifra exacta.
Surse politice au declarat, marti, ca PSD Iasi va merge cu aproximativ 6.000 de persoane la mitingul de la Bucuresti. Este vorba despre membri ai formatiunii politice, precum si de simpatizanti.
Peste 2.500 de persoane din judetul Alba merg la mitingul de sambata de la Bucuresti, o parte cu microbuze, iar altii cu masini personele, au declarat, marti, reprezentantii PSD Alba.
"Vor participa membri PSD, simpli simpatizanti ai partidului, dar si alte persoane care sunt impotriva abuzurilor", au declarat surse din PSD.
Potrivit acestora, la sediul partidului au venit oameni care nu au nicio legatura cu politica, insa sunt nemultumiti de abuzurile din Romania si vor sa participe la miting.
PSD Gorj merge la mitingul din Piata Victoriei cu 2.000 de membri, a anuntat, marti, purtatorul de cuvant al PSD Gorj, Anca Bordusanu.
"Mitingul se va desfasura sambata, incepand cu ora 20:00, in Bucuresti, Piata Victoriei, acolo vor fi peste 100.000 de membri ai Partidului Social Democrat. Asteptam si invitam pe orice cetatean care doreste sa participe la acest miting sa ni se alature, pret de o ora, o ora si jumatate.
In ceea ce priveste organizatia de la Gorj, noi am stabilit ca vom pleca cu doua mii de membri, catre Bucuresti. (...) Nu a fost o cifra impusa de catre Bucuresti. S-a lasat la latitudinea fiecarei organizatii sa stabileasca numarul de participanti", a declarat Anca Bordusanu.
Reprezentantii PSD Gorj au anuntat ca, in ceea ce priveste costurile deplasarii, "acolo unde exista aceasta incapacitate de plata, conducerea centrala a partidului o sa sustina integral sau o parte din costurile deplasarii spre Capitala".
Citeste si Cele mai bune glume despre mitingul organizat de PSD in Piata Victoriei
Deputatul Dorel Caprar, presedintele PSD Arad, a declarat, la randul sau, ca un numar de 1.500 de membri ai organizatiei vor participa la mitingul PSD din data de 9 iunie, de la Bucuresti.
"Vom merge 1.500 de membri din PSD Arad cu 20 de autocare, mai multe microbuze si masini", a afirmat Dorel Caprar.
Totodata, secretarul executiv al PSD Timis, Adrian Negoita, a afirmat ca vor participa la miting aproximativ 2.000 de persoane.
"Vor merge cu autocare, microbuze, masini, chiar si cu trenul. Noi nu obligam pe nimeni din partid, fiecare vine daca vrea", a precizat Adrian Negoita.
Liderul PSD de Suceava, senatorul Ioan Stan, sustine ca de la Suceava sunt pregatiti sa plece catre Bucuresti 3.000 de oameni.
Din Bistrita-Nasaud, sunt gata sa plece 2.500.
"Sunt mii de oameni - membri si simpatizanti care vor participa la acest miting si eu voi fi in fruntea lor cu un steag", a spus presedintele organizatiei judetene a PSD, Emil Radu Moldovan.
De asemenea, presedintele PSD Cluj, deputatul Horia Nasra, sustine ca filiala va conta la mitingul de la Bucuresti pe "cateva mii de oameni", atat membri si simpatizanti, cat si clujeni nemultumiti de atacurile impotriva Guvernului.
"Fiecare presedinte de organizatie locala are libertate totala de organizare a deplasarii la miting cu diverse mijloace de transport", a spus Nasra.
Presedintele PSD Satu Mare, Aurelia Fedorca, a declarat ca organizatia pe care o conduce va trimite la miting 1.100 de persoane, la care se vor adauga alte 400 din Satu Mare care traiesc si muncesc in Bucuresti.
"Vom merge la Bucuresti cu autocare contractate de PSD Satu Mare, cu microbuze sau masini personale", a spus Fedorca.
Presedintele PSD Liviu Dragnea a anuntat luni ca mitingul impotriva abuzurilor va avea loc sambata, ora 20:00, in Piata Victoriei , in conditiile in care "exista o putere subterana care paraziteaza deciziile importante".
"Un miting organizat impotriva abuzurilor care se intampla in Romania de mult timp, faptul ca democratia si statul de drept sunt afectate de cativa ani in Romania. Facem acest miting pentru a arata ca suntem decisi sa mergem pana la capat. Ii asteptam pe toti care vor sa traiasca intr-o tara libera, in care sa nu mai fie institutii aflate sub teroare, unde, din cauza unei propagande toxice uriase se pune problema ca o putere subterana sa paraziteze deciziile si sa influenteze intr-un mod ocult decizii importante, sa permita instruziuni neconstitutionale, sa permita ca cetateni romani, firme romanesti sa fie inchise, zeci, mii de destine sa fie distruse", a declarat luni, dupa sedinta PSD, Liviu Dragnea.
