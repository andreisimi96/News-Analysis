Miercuri, 30 Mai 2018, ora 19:45
Judecatorul Cristi Danilet a comentat decizia CCR privind existenta unui conflict intre ministrul Justitiei si presedintele Klaus Iohannis, din cauza refuzului sefului statului de a o revoca pe sefa DNA.
Danilet a afirmat ca in momentul de fata Iohannis are doua solutii. Pe langa revocarea dorita de Tudorel Toader, Iohannis mai poate respinge aceasta solicitare pe motiv ca ministrul nu a respectat legea.
"Ceea ce produce efecte nu este comunicatul de astazi, ci motivarea oficiala din Monitorul Oficial. In momentul in care apare motivarea, presedintele va trebui sa ia o decizie: o revoca sau nu. Speculand, presedintele are doua solutii: fie o elibereaza din functie pe Kovesi, fie sa precizeze public ca respinge revocarea pe motiv ca ministrul nu a respectat legea si astfel sa o mentina in functie.
Eu spun ca presedintele statului, daca-si intemeiaza decizia de respingere a propunerii pe motive de legalitate, are aceasta posibilitate. Curtea ii da voie. Poate sa spuna clar ca ministrul nu a respectat legea cand a cerut revocarea doamnei Kovesi", a spus Cristi Danilet intr-o interventie la Realitatea TV.
Apoi, Danilet a spus ca decizia CCR pune in pericol activitatea procurorilor si ca multi corupti ar putea scapa nepedepsiti.
"Discut cu colegii mei si toti am ajuns la aceeasi concluzie. Decizia CCR de astazi arata clar ca procurorii sunt in subordinea ministerului Justitiei. E nevoie de modificari legislative pentru a securiza activitatea procurorilor, pentru ca altfel ministrul justitiei va putea influenta anumite dosare. Oamenii trebuie sa stie ca, pana in 2004, nu au existat mari dosare, pentru ca procurorii erau subordonati ministerului Justitiei", a mai spus Danilet.
"Actuala decizie a CCR ii permite ministrului sa se ia si de procurorul general al Romaniei, dar si de alti procurori adjuncti. Ne putem astepta la revocari in masa dupa decizia de astazi", a conchis magistratul.
Curtea Constitutionala a admis, miercuri, sesizarea Guvernului privind un conflict juridic de natura constitutionala intre ministrul Justitiei si presedintele Klaus Iohannis si intre Guvern si Presedintie, ca urmare a respingerii de catre seful statului a cererii de revocare a sefei DNA, Laura Codruta Kovesi.
