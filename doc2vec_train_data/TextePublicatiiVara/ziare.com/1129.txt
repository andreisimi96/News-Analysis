de Magda Gradinaru
Luni, 04 Iunie 2018, ora 20:42
Forumul Judecatorilor din Romania (FJR) se alatura Declaratiei de independent asumate de peste 700 de procurori romani, prin care care isi exprima ingrijorarea fata de implicarea politicului in sistemul judiciar.
Declaratia de independenta vine in urma deciziei CCR, care il obliga pe presedintele Klaus Iohannis sa o revoce pe sefa DNA , Laura Codruta Kovesi, doar in baza unei asa-zise evaluari facute de ministrul Justitiei, Tudorel Toader, in ciuda deciziei contrare a CSM.
FJR aminteste ca, prin Decizia nr.924 din 1 noiembrie 2012, Curtea Constitutionala a Romaniei a retinut ca Ministerul Public a fost instituit, prin art.131 si 132 din Constitutia Romaniei, ca o magistratura componenta a autoritatii judecatoresti, avand rolul de a reprezenta in activitatea judiciara interesele generale ale societatii si de a apara ordinea de drept, precum si drepturile si libertatile cetatenilor.
Astfel, procurorii au, la fel ca judecatorii, statut constitutional de magistrati, prevazut expres in art.133 si 134 din Legea fundamentala, acestia sunt numiti in functie, precum judecatorii, la propunerea Consiliului Superior al Magistraturii, si ca acelasi organ al autoritatii judecatoresti indeplineste rolul de instanta de judecata in domeniul raspunderii disciplinare a judecatorilor si procurorilor, arata FJR.
Organismul care reprezinta judecatorii aminteste ca, in cazul specific al Romaniei, Comisia de la Venetia a statuat, prin Avizul nr. 731/2013 cu privire la proiectul de lege vizand initiativa de revizuire a Constitutiei Romaniei, par. 184, 185, ca "exista pe plan european o tendinta a intaririi independentei Ministerului Public, mai degraba decat a subordonarii sau atasarii sale puterii executive".
Comisia de la Venetia noteaza, deopotriva, "ca in putinele state in care Ministerul Public este subordonat puterii executive, aceasta din urma este extrem de diligenta in a se abtine de la orice ingerinta in activitatea procurorului, intrucat simpla aparenta a existentei unei interventii este identic daunatoare uneia efective. Comisia de la Venetia a reamintit importanta unei reglementari unitare si coerente a statutului procurorului, insotita de garantii clare, solide si eficiente ale independentei sale, invitand autoritatile romane sa revizuiasca normele incidente in sensul statuat, sub aspectul acoperirii lacunelor in materia coerentei si garantiilor bunei functionari a Ministerului Public."
"Reamintim opiniei publice ca nu poate fi conceputa o independenta reala a judecatorului fara garantia unei independente simetrice atribuita procurorului, de natura a pastra nealterate premisele aplicarii legii la o stare de fapt asupra careia cel dintai este chemat sa se pronunte si care este necesar a nu fi viciata apriori printr-o ingerinta nejustificata si neconforma cu standardele internationale in materie, exemplificate mai sus", conchide documentul.
Declaratia de independenta semnata de 716 procurori, 205 judecatori si 138 de auditori de justitie
"Respectam competentele ministrului Justitiei privind politica penala a statului, precum si atributiile concrete in anumite domenii, dar aceste competente nu valideaza in niciun fel implicarea factorului politic in modul de instrumentare si solutionare a cauzelor penale.
Ministrul Justitiei nu are si nu va avea nicio implicare si niciun rol in activitatea noastra profesionala ori in vreo cauza penala sau civila pe care o avem spre solutionare sau la care participam in calitate de reprezentanti ai Ministerului Public.
Singura institutie care gestioneaza cariera procurorului si singurul garant al independentei procurorilor este Consiliul Superior al Magistraturii, conform art. 1 alin. (2) din Legea 304/2004, ministrul Justitiei neavand si neputand sa aiba niciun fel de rol sau implicare in cariera individuala a procurorului, acest principiu neputand sa fie modificat prin inserarea unei alte sintagme in decizia Curtii Constitutionale, institutie ce nu are competenta de legiferare pozitiva", este o parte din declaratia de independenta a procurorilor.
