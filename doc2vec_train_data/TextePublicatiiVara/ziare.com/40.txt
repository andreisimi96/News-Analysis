Sambata, 26 Mai 2018, ora 16:00
Clientul unui magazin din Ploiesti, judetul Prahova, a facut scandal, acuzand angajatii ca vand carne spalata cu detergent. Politistii s-au autosesizat si au deschis o ancheta.
Purtatorul de cuvant al IPJ Prahova, Raluca Brezeanu, a declarat, sambata, ca Politia s-a autosesizat si face cercetari dupa ce clientul unui magazin din Ploiesti a fost filmat in timp ce le reproseaza vanzatoarelor ca i-au vandut sorici spalat cu detergent.
In imaginile care au fost postate pe Facebook se poate observa cum barbatul insotit de un prieten, care si filmeaza scena, intra in magazin si incepe sa arunce cu sorici spre vanzatoare. Omul injura si loveste un aparat de pe masa, in timp ce le reproseaza angajatilor ca imbolnavesc clientii.
La fata locului se afla si un bodyguard, dar care nu intervine in conflict.
Barbatul pleaca abia dupa ce isi primeste banii inapoi pe produse. Acesta nu a depus, deocamdata, plangere.
"Pana acum, la noi nu a fost primita nicio sesizare. Cu toate acestea, dupa aparitia filmuletului, se fac verificari. Politia s-a autosesizat", a declarat purtatorul de cuvant al IPJ Prahova.
UPDATE Politistii au deschis dosar penal pentru tulburarea ordinii si linistii publice pe numele barbatului de 51 de ani.
La randul lor, comisarii de la Protectia Consumatorilor Prahova au mers in control la magazin si au ridicat probe.
"Noi am prelevat probe de la produsul reclamat, probe care vor fi analizate de laboratorul DSVSA Prahova. Alte deficiente nu au fost constatate la fata locului, doar au fost prelevate probe din soriciul respectiv. Marti, probabil, dupa aparitia buletinelor de analiza, vom stabili daca este cazul de sanctiune sau nu", a declarat comisarul sef adjunct al CJPC Prahova, Victoria Balaban.
