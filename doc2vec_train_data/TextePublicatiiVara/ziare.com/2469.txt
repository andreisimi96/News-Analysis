de Camelia Badea
Vineri, 15 Iunie 2018, ora 00:00
S-a scurs aproape un an de cand Primaria Capitalei a decis sa acorde mii de vouchere pentru biciclete, timp in care conditiile de trafic nu s-au imbunatatit, dimpotriva. Pista Buzesti este "plina de capcane" periculoase, iar primaria se pregateste sa marcheze piste noi, insa la preturi uriase, greu de justificat.
Pentru ca "vara nu-i ca iarna", iar anul asta soarele a inceput sa dogoreasca mult prea devreme, trotuarele si soselele din Bucuresti au fost impanzite de biciclete si trotinete. Bucuresteni de toate varstele fac slalom printre masini si pietoni, preferand sa isi puna in pericol integritatea fizica decat sa circule cu "saunele mobile" scoase in trafic de RATB.
Care e viziunea Primariei Capitalei
In sedinta de joi a CGMB, administratia condusa de Gabriela Firea a propus 4 proiecte pentru aprobarea unor tarife privind executia de piste si parcari pentru biciclete. Nu a existat o dezbatere anterioara, iar informatiile publice disponibile i-au facut pe cei de la OPTAR (Organizatia pentru Promovarea Transportului Alternativ in Romania) sa traga concluzia ca preturile avansate de primarie sunt mult prea mari, ba chiar "lucrarile la pistele pentru biciclete din Bucuresti vor fi mai scumpe decat lucrarile similare la o autostrada".
Mai mult, cei de la OPTAR spun ca durata de executie este estimata la doar 6 luni, ceea ce sugereaza ca nu trebuie sa ne asteptam la cine stie ce lucrari de amploare, gen sistem de drenare a apei sau senzori pentru identificarea fluxului de biciclisti sincronizati cu sistemul de semaforizare, ci pur si simplu la "refacerea stratului superficial de asfalt si trasarea de marcaje rutiere", caz in care costurile de realizare estimate de primarie sunt greu de explicat.
Proiectele respective au si trecut prin vot, conform informatiilor transmise live pe Facebook de la sedinta de azi a CGMB.
Prea multe vouchere si promisiuni, prea putine realizari
Vara trecuta, Oana Turturica, presedintele organizatiei "Hai cu bicla!", ne declara in cadrul unui interviu ca in Bucuresti existau la acea vreme circa 10 km de piste legale recunoscute de Politia Rutiera, insa ele erau mai mult pe hartie, realitatea aratand mult mai prost.
Am intrebat-o pe Oana Turturica ce s-a schimbat intre timp si cate dintre promisiunile facute anul trecut de autoritatile locale au fost respectate.
"Din pacate, lucrurile sunt departe de a fi OK", ne-a raspuns Oana Turturica, dand ca exemplu situatia incredibila a pistei de pe Buzesti.
"Bucurestiul, un oras cu nici cinci km de piste pentru biciclete, are pista de pe Buzesti plina cu capcane pentru toti participantii la trafic. E vorba despre gurile de canal de pe aceasta pista, guri de canal care au grilajele dispuse paralel cu sensul de mers, numai bune sa intri cu roata in ele si sa te dezechilibrezi sau sa ii tasnesti vreunui sofer in fata, in tentativa evitarii uneia.
De la Apa Nova am aflat ca trebuie sa ne adresam PMB pentru remediere, iar Primaria Generala, la randul ei, trebuie sa ia legatura cu firma care a castigat licitatia de construire a pistei: Euroconstruct. Tot de la Apa Nova am aflat ca pista este in garantie si ca acele guri de canal au fost dispuse asa chiar din plan. De aproape opt luni de zile, Euroconstruct nu a raspuns la niciuna din sesizarile trimise de PMB, cu noi copiati in adresa de CC.
Noi nu vrem sa acuzam pe nimeni de nimic. Putem doar sa sesizam ca cei alesi sa ne reprezinte nu fac nimic pentru cetateni, desi cetatenii le scriu care le sunt nemultumirile, le solicita sa intervina si sa rezolve din probleme. Cum altfel isi pot valida votul fata de cetateni? Sau cum altfel sa isi justifice locul ocupat?", a intrebat retoric Oana.
Ponton temporar pe Podul Herastrau. De ce nu un pod pietonal final, asa cum s-a promis?
O problema foarte grava despre care s-a tot vorbit in ultimii ani a fost cea a podului feroviar Herastrau, care a facut deja mai multe victime si pentru care autoritatile responsabile n-au fost in stare sa gaseasca o rezolvare definitiva, in ultimii ani.
Intrebata care mai e situatia, Oana Turturica ne-a vorbit despre solutia temporara cu care s-au multumit Primaria Capitalei si Ministerul Transporturilor, totul la presiunea asociatiilor de biciclisti.
"In prezent, in zona podului feroviar Herastaru a fost amplasat un ponton temporar prevazut cu rampe, pe care pot circula in conditii de siguranta inclusiv persoanele aflate in scaunul cu rotile sau biciclistii. Dar cetatenii merita un pod pietonal final, asa cum li s-a promis.
Edilul Capitalei ar putea iesi public cu un plan in acest sens, sa invite firmele de arhitectura sa vina cu solutii, eventual sa faca un concurs. E o lucrare cu un potential de imagine urias. Consilierii doamnei primar general ar putea sa ii puna pe masa ideea aceasta, iar dumneaei sa iasa public si spuna cand vor incepe lucrarile, sa treaca la fapte, sa lasam vorbele pentru ziua inaugurarii podului final. Si vor veni si aplauzele si laudele sincere catre domnia sa. Garantat", a comentat Oana Turturica.
