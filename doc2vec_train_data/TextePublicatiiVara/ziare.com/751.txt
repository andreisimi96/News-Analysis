Joi, 31 Mai 2018, ora 22:57
Curtea Constitutionala este "politizata si ia decizii subiective, in sprijinul intereselor politice ale PSD de a controla justitia", sustine fostul premier Dacian Ciolos, precizand ca i se pare oportun un referendum pentru a transa in privinta dorintei romanilor de a continua lupta impotriva coruptiei.
"Curtea Constitutionala e politizata si ia clar decizii subiective, in sprijinul intereselor politice ale PSD de a controla justitia. Majoritatea actuala din Parlament nu are legitimitate politica sa incerce subordonarea justitiei, nu a fost votata pentru asta. E nevoie de o modalitate prin care cetatenii sa se poata exprima fata de aceste decizii institutionale care ies clar din mandatul primit la alegeri. Un referendum mi se pare foarte oportun pentru a transa in privinta dorintei romanilor de a continua lupta impotriva coruptiei", a scris Ciolos joi pe Facebook.
In opinia sa, este necesara o reforma a statului, care sa includa si o reforma a CCR, in asa fel incat numirea judecatorilor, functionarea si deciziile Curtii "sa nu mai fie deloc sub imperiul presiunii politice sau al intereselor unui partid sau altul".
"Miscarea Romania Impreuna/ RO+ pregateste astfel de propuneri pe care le va prezenta in Programul Politic al partidului", a afirmat Ciolos.
Totodata, el considera ca "atacul la statul de drept este dublat de un proces de slabire a economiei".
"Sa nu uitam (asa cum guvernantii si-ar dori poate, prin tot felul de diversiuni mediatice) ca atacul la statul de drept este dublat de un proces de slabire a economiei si deci a bunastarii romanilor prin decizii de politica fiscala si economica incoerente, prin atacul la Pilonul II de pensii, adica la banii romanilor si prin indatorarea statului pe termen lung pentru a plati promisiuni electorale inconsistente", afirma Ciolos.
Potrivit acestuia, fara o functionare onesta, transparenta a statului si fara predictibilitate si coerenta in deciziile care afecteaza economia nu vor fi nici pensii si nici salarii.
"Dupa ce ajungem la guvernare, toate aceste lucruri vor intra in matca lor normala. Romania are nevoie sa se dezvolte, si nu sa pazeasca justitia de agresori", a subliniat Ciolos.
El a distribuit si un comunicat al Miscarii Romania Impreuna, in care se apreciaza ca decizia CCR anuntata miercuri "are consecinte deosebit de grave pentru viitorul Romaniei".
"Prezentarea acestei decizii ca o interventie legala si normala pro sau contra unei anumite persoane este fie iresponsabil de manipulativa, fie extrem de prost documentata. Faptul ca majoritatea parlamentara a dorit si a obtinut aceasta decizie contribuie decisiv la erodarea rapida a statului de drept", se arata in comunicat.
Conform sursei citate, Miscarea Romania Impreuna isi propune, in perioada imediat urmatoare, "sustinerea institutiei Presedintelui in apararea Constitutiei si a statului de drept, conform prerogativelor pe care le are", iar pe termen mediu - "o ampla reforma a statului, inclusiv a Curtii Constitutionale".
