Marti, 29 Mai 2018, ora 18:51
Comisia juridica a Camerei Deputatilor a adoptat marti un amendament care prevede ca Avocatul Poporului sau foste persoane care au ocupat aceeasi functie ar urma sa primeasca, cumulat, pensia de serviciu si indemnizatia.
Amendamentul face parte dintr-un proiect legislativ initiat in luna februarie de deputatii PSD Florin Iordache , Serban Nicolae pentru modificarea si completarea Legii nr.35/1997 privind organizarea si functionarea institutiei Avocatului Poporului.
"Avocatul Poporului, precum si persoanele care au exercitat functia de Avocat al Poporului, indeplinind conditiile de numire prevazute pentru judecatori la Curtea Constitutionala la data pensionarii sau recalcularii pensiei anterior acordate, beneficiaza de pensie calculata si stabilita in aceleasi conditii cu cea a judecatorilor Curtii Constitutionale. Pensia de serviciu poate fi cumulata cu indemnizatia pentru mandatul in curs de exercitare", se arata in amendamentul adoptat de Comisie.
Senatul a adoptat, pe 27 iunie anul trecut, cu majoritate de voturi, modificarile la Legea de organizare si functionare a Avocatului Poporului, potrivit carora persoana care va indeplini aceasta functie va avea rang si indemnizatie de ministru si pensie egala cu a judecatorilor de la Curtea Constitutionala ( CCR ).
Actul normativ prevedea ca "functia de Avocat al Poporului este asimilata ca rang si salarizare cu functia de ministru.
In ceea ce priveste pensia Avocatului Poporului, legea in noua forma prevede ca acesta "beneficiaza de pensie calculata si stabilita in aceleasi conditii cu cea a judecatorilor Curtii Constitutionale (...) Pensia de serviciu astfel stabilita poate fi cumulata cu indemnizatia pentru mandatul in curs de exercitare".
Actul normativ prevede si faptul ca pensia de serviciu a Avocatului Poporului se actualizeaza ori de cate ori se majoreaza indemnizatia bruta lunara a judecatorilor de la Curtea Constitutionala, iar daca in urma actualizarii rezulta o pensie de serviciu mai mica, Avocatul Poporului isi pastreaza pensia aflata in plata.
