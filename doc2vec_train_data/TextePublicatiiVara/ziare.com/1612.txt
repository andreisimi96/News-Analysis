Vineri, 08 Iunie 2018, ora 09:46
Joi dimineata, niste deputati, persoane care ar trebui sa fie onorabile si demne de tot respectul, s-au luat la harta, ca la usa cortului, dintr-un te miri ce.
Eu insa nu ma mir de nimic, pentru ca simt exact unde poate ajunge orgoliul, amestecat cu mitocania si badarania, atunci cand degeaba ai trecut prin scoli, daca n-ai absolvit-o pe cea de sapte ani, frecventata acasa. Caci iata cum i se adreseaza deputatul Eugen Nicolicea (PSD) colegului sau, deputatul Stelian Ion (USR):
"Esti rusinea Parlamentului, esti un scandalagiu, esti un golan".
De ce este rusinea Parlamentului, scandalagiu si golan colegul din USR al domnului din PSD? N-o sa ma credeti: pentru ca fotografia propriile documente, cu care lucra, si pentru ca isi invitase consilierul la masa de lucru, ca sa se consulte cu dansul.
Orice om cu bun simt ar ramane revoltat, auzind asemenea cuvinte, chiar daca ele ar fi rostite intre doi betivi pe strada, la carciuma sau in tractirul unde-si fac ei veacul.
Dar daca le auzi spuse din gura unui deputat, in cogeamitea cladire a Parlamentului, ai senzatia ca ori alegatorii n-au stiut ce voteaza cand au pus votul in urna, ori partidului care i-a propus i-au scapat pe lista ceva zevzeci si natarai, pe langa oamenii care sa-l poata reprezenta cu cinste in Legislativ.
Veti zice ca, poate, e o exceptie. Dar ce exceptie este asta, in cazul grobianului Nicolicea, cand insusi seful lui, presedintele Camerei Deputatilor, Liviu Dragnea, se exprima astfel referindu-se la un alt deputat, colegul Victor Ponta:
"Daca ne luam dupa ce spune un sobolan ca spun altii, ar urma sa inchidem tara. Nu poti sa conduci tara dupa minciunile unor mincinosi patologici".
Bine spuneau inaintasii nostri: ce naste din pisica soareci prinde! Cum sa nu fie grobian deputatul Nicolicea, cand seful deputatilor, Dragnea, se exprima la fel de necioplit? Fiecare a cautat un termen cat mai peiorativ cu putinta.
Daca gaseau altele si mai ofensatoare, si mai jignitoare, si mai umilitoare, le foloseau cu siguranta. Dar nu i-a dus mintea decat la atat: "golan" si "sobolan".
Inventivitatea amandurora mi se pare deficitara. Cu alte ocazii, politicienii nostri folosesc invective mai percutante, ca: fascist, hitlerist, stalinist, ceausist si altele, in masura in care ii ajuta mintea si imaginatia - iar pe dl Dragnea, recunosc, il ajuta.
Cand te apuca orgoliul, n-ai limite. Liderul partidului majoritar nu-l cruta nici pe cel care-i fusese sef, cel pe la picioarele caruia se gudura acum cativa ani si despre care iata cum se exprimase la sedinta pertidului din 22 iulie 2015: "Victor Ponta ramane prietenul meu. Pe un prieten nu te poti supara".
Iar dupa trei ani, nu numai ca s-a suparat, dar l-a facut si sobolan. Cu mintea mea modesta, ma intreb, care badaranie este mai de la usa cortului: sa-ti faci prietenul sobolan sau sa-ti faci colegul scandalagiu si golan, basca rusinea Parlamentului?
N-am nicio garantie ca pronuntand cuvantul "golan", dl Nicolicea nici nu-si da seama ce a spus. E grav, pentru ca ma intreb, prin extrapolare: atunci cand dezbate legi, isi da seama ce a spus sau a scris?
Caci iata ce spune Dictionarul Explicativ al Limbii Romane (DEX), la cuvantul "golan": " (Om) care nu are cu ce se imbraca. Si: sarac, zdrentaros. Om de nimic. Si: (fam) derbedeu, haimana, vagabond".
A vrut dl Nicolicea sa spuna despre colegul sau ca nu are haine pe el? O fi gandit ca e sarac si zdrenturos, ca e derbedeu, haimana, vagabond si om de nimic? Imi vine sa cred ca a vorbit gura fara el cand a spus asa ceva despre un onorabil avocat, cu propriul birou de avocatura, deputat in Parlamentul Romaniei.
Evident, dl Nicolicea n-a avut alta intentie decat aceea de a-si insulta colegul, asa cum face betivul din tractir, despre care vorbeam mai devreme.
De asemenea persoane - toxice pentru societate - ar putea sa ne fereasca acea institutie, care a amendat un jurnalist pentru ca nu i-a placut coafura doamnei prim ministru. Sa nu-ti placa o coafura mi se pare ceva incomparabil mai putin grav, decat sa-l faci sobolan pe un parlamentar, sau scandalagiu si golan pe un altul. Te legi de el insusi, nu de coafura.
Dar pun pariu ca institutia cu pricina nu se va lega la cap. Cine sa-l amendeze pe Nicolicea, cine sa-i aplice macar o "mustrare" atotputernicului Dragnea, cine sa-i ia pe amandoi de urechi?
Asta n-o poate incerca decat alegatorul, dar pun pariu ca si lui ii va trece pofta, cand va observa cum sunt insirati candidatii la gramada pe lista electorala, iar alegatorul nu are decat doua alternative: ori ii inghite cu noduri pe Dragnea sau Nicolicea, ori inghite orice altceva, ca sa nu ramana tara fara Parlament.
