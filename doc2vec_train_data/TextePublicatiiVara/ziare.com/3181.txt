de Andreea Diochetanu
Miercuri, 20 Iunie 2018, ora 17:29
Presedintele Senatului, Calin Popescu Tariceanu, a afirmat, miercuri, referitor la protestul desfasurat astazi in Parlament in timpul discursului premierului Viorica Dancila, ca astfel de manifestari sunt "fasciste", iar un astfel de comportament l-au avut si comunistii.
"Aceste manifestari sunt de tip fascist. Asa a inceput fascismul si totalitarismul. Comunistii la fel s-au comportat dupa razboi. Nu sunt dispus sa inchid ochii si sa ma fac ca nu vad", a declarat Tariceanu, dupa sedinta Biroului Politic executiv al ALDE.
El a spus ca USR "ne-a obisnuit cu bannere in plen", iar despre protestul de azi se va discuta in Senat, dar si in Camera Deputatilor, astfel incat pe viitor situatii de acest fel sa fie evitate.
"USR ne-a obisnuit cu bannere in plen (...) Agresivitate dusa la extrem, intoleranta - le-am intalnit azi, promovate de USR si simpatizantii pe care i-a adus azi in Parlament. Eu cred ca suntem caz unic, nici in Ucraina, unde se iau la bataie in sedinta de plen, nu am vazut asa ceva. USR vrea sa doboare noi si noi recorduri triste pentru democratie. Nu stiu daca vi se pare normal sa asistam la astfel de manifestari care practic au alunecat inspre agresiune fizica. (...) Probabil acest subiect il vom discuta la Senat si la Camera (Deputatilor - n.red.), ca pe viitor astfel de situatii sa fie evitate", a mai sustinut liderul ALDE.
Intrebat ce masuri ar putea fi luate pentru a preveni astfel de manifestatii in Parlament, presedintele Senatului a zis ca nu stie, insa masuri vor fi luate, precizand totodata ca "nicaieri nu a vazut asa ceva".
Jurnalistii i-au spus lui Tariceanu ca si ei au fost impinsi de cei care il protejau pe Dragnea, insa acesta a evitat sa raspunda: "Nu am avut posibilitatea sa vad" (cum au fost impinsi jurnalistii - n.red.).
Liviu Dragnea a iesit miercuri din sala de plen si a trecut pe langa protestatarii care l-au huiduit si i-au cerut demisia. Potrivit jurnalistului Cristi Citre, cativa parlamentari s-au transformat in garzi de corp pentru liderul social demcoratilor.
Intrebat daca ia in considerare sa revina la Serviciul de Protectie si Paza, C. P. Tariceanu a replicat: "O sa discutam. Daca rezultatul asigurarii protectiei pazei e cel pe care l-am vazut azi... ne intrebam ce facem?".
Amintim ca premierul Viorica Dancila si ministrii din Cabinetul sau au renuntat la protectia Serviciului de Protectie si Paza , dupa ce liderul PSD Liviu Dragnea a lansat mai multe acuzatii la adresa sefului SPP, Lucian Pahontu.
La cateva zile mai tarziu, si presedintele Senatului a renuntat la protectia SPP.
Intrebat de jurnalisti daca parlamentarii USR pot fi sanctionati pentru ca au adus in Parlament protestatari, liderul ALDE a raspuns negativ, argumentand ca regulamentul nu prevede sanctiuni pentru asa ceva.
"Nu exista prevazute in regulament sanctiuni financiare. Vom vedea ce permite regulamentul. Daca nu permite, introducem prevederi care sa permita sanctiuni. Nu stiu momentan care ar fi acestea, o sa discut cu colegii si vedem", a fost replica lui Tariceanu.
Amintim ca miercuri a avut loc un protest in Palatul Parlamentului, in timp ce premierul Viorica Dancila tinea un discurs despre stadiul pregatirilor pentru preluarea de catre Romania a presedintiei Consiliului UE din ianuarie 2019.
Cativa tineri au afisat bannere si au scandat lozinci impotriva lui Liviu Dragnea, a Guvernului si a parlamentarilor care au votat, luni, modificarile la Codul de Procedura Penala.
