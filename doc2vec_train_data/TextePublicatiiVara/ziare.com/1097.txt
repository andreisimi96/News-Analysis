de Irina Olteanu
Luni, 04 Iunie 2018, ora 15:30
PSD a decis sa organizeze mitingul de sambata la ora 20:00, pentru a nu incurca circulatia in Bucuresti, a declarat Marian Neacsu, presedintele organizatiei PSD Ialomita.
"Am avut in vedere mai multe ore, dar din datele pe care le-am avut pana acum, dupa ce am discutat cu Politia, Jandarmeria si alte institutii abilitate, am stabilit ca ora 20:00 este cea mai potrivita ora pentru a nu incurca circulatia", a spus Neacsu.
Intrebat daca social-democratii chiar stiu pentru ce ies in strada, tinand cont ca, desi Liviu Dragnea a anuntat ca va fi un miting impotriva abuzurilor, unii lideri PSD au declarat azi ca va fi o manifestatie de sustinere pentru Viorica Dancila, Neacsu a precizat ca lucrurile sunt foarte clare in partid.
"Lucrurile au fost foarte clare, mitingul este impotriva abuzurilor. Daca cineva nu a inteles, e problema lor", a subliniat liderul PSD Ialomita.
Totodata, Marian Neacsu a spus ca inca nu stie cate persoane din Ialomita vor veni la miting, dar a precizat ca se va asigura ca va exista o organizare buna in judet si ca numarul participantilor va fi cat mai mare.
"Probabil ca va tine in jur de o ora si jumatate si noi ne organizam in asa fel incat un numar foarte important de colegi de-ai nostri sa poata sa ajunga in timp util la miting", a adaugat Neacsu.
Liviu Dragnea a anuntat, luni, ca PSD face miting impotriva abuzurilor , pentru ca in Romania exista institutii care se afla sub teroare.
Mitingul organizat de PSD va avea loc sambata, 9 iunie, incepand cu ora 20:00, in Piata Victoriei.
"Un miting organizat impotriva abuzurilor care se intampla in Romania de mult timp, impotriva faptului ca democratia si statul de drept sunt afectate de cativa ani buni in Romania. Facem acest miting pentru a arata ca suntem decisi sa mergem pana la capat, pentru ca Romania sa fie o tara unde Constitutia sa fie respectata.
Ii asteptam pe toti care vor sa traiasca intr-o tara libera, in care sa nu mai fie institutii aflate sub teroare, unde, din cauza unei propagande toxice uriase, se pune problema ca o structura nelegitima, subterana, obscura sa paraziteze deciziile si sa influenteze intr-un mod ocult decizii importante, sa permita intruziuni neconstitutionale, sa permita ca cetateni romani, firme romanesti sa fie inchise, zeci, mii de destine sa fie distruse", a declarat Dragnea, luni, dupa sedinta Comitetului Executiv al PSD.
Intrebat cine se face vinovat de aceste abuzuri si teroare, seful PSD a sustinut ca precizarile si nominalizarile le va face la miting, dar este vorba despre "institutiile de forta", care alcatuiesc "statul paralel".
Amintim ca, initial, se anuntase ca PSD va organiza in Bucuresti si resedintele de judet manifestari de amploare pentru sustinerea referendumului cerut de Coalitia pentru Familie, dar si pentru a-si demonstra suportul de care continua sa se bucure Guvernul Dancila, contestat atat in strada, cat si in Parlament.
