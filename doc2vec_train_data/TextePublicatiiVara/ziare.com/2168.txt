Marti, 12 Iunie 2018, ora 17:33
Delegatia Comisiei de la Venetia s-a intalnit cu judecatori ai Curtii Constitutionale a Romaniei, context in care au solicitat precizari in legatura cu circumstantele scrisorii adresate de CCR mai multor institutii europene cu privire la presiunile exercitate asupra sa.
Potrivit unui comunicat al CCR, presedintele Curtii Constitutionale a Romaniei, Valer Dorneanu, a avut luni o intalnire de lucru cu delegatia Comisiei Europene pentru Democratie prin Drept (Comisia de la Venetia), compusa din directorul Thomas Markert, Secretar al Comisiei de la Venetia, Hanna Suchocka, Presedinte de onoare al Comisiei de la Venetia, Artemiza Chisca - seful Diviziei Institutii Democratice a Comisiei de la Venetia, Kaarlo Tuori, membru al Comisiei de la Venetia (Finlanda), Nicolae Esanu, membru supleant al Comisiei de la Venetia (Republica Moldova), Jean-Claude Scholsem, membru supleant al Comisiei de la Venetia (Belgia).
Sursa citata precizeaza ca la intalnire au participat, din partea Curtii Constitutionale, judecatorul Mona-Maria Pivniceru si Simona-Maya Teodoroiu si judecatorii Petre Lazaroiu si Daniel Marius Morar, precum si Claudia-Margareta Krupenschi, prim-magistrat-asistent delegat, director al cabinetului presedintelui, Senia Mihaela Constantinescu si Benke Karoly, magistrati-asistenti sefi.
"In cursul intrevederii s-au purtat discutii referitoare, in esenta, la unele aspecte de constitutionalitate care s-au ridicat pe parcursul procesului legislativ de elaborare a legilor de modificare si completare a Legii 303/2004 privind statutul judecatorilor si procurorilor, a Legii 304/2004 privind organizarea judiciara si a Legii 317/2004 privind Consiliul Superior al Magistraturii", se noteaza in comunicat.
De asemenea, arata CCR, oaspetii au solicitat precizari in legatura cu circumstantele scrisorii adresate de catre Curtea Constitutionala Comisiei de la Venetia, Secretarului Consiliului Europei si Presedintelui Conferintei Curtilor Constitutionale Europene cu privire la presiunile exercitate asupra sa si indemnurile publice la nerespectarea deciziilor Curtii Constitutionale.
