Miercuri, 20 Iunie 2018, ora 11:15
Sectia pentru procurori a Consiliului Superior al Magistraturii a amanat pentru 27 iunie decizia in cazul actiunii disciplinare exercitate de Inspectia Judiciara impotriva procurorului-sef al DNA, Laura Codruta Kovesi, in urma refuzului de a se prezenta la Comisia parlamentara de ancheta pe tema alegerilor prezidentiale din 2009.
Pe 18 aprilie, Inspectia Judiciara anunta ca a exercitat o actiune disciplinara fata de Laura Codruta Kovesi , pentru ca a incalcat dispozitiile deciziei Curtii Constitutionale prin refuzul de a se prezenta la respectiva comisie.
Potrivit IJ, actiunea disciplinara a fost exercitata pentru manifestari care aduc atingere onoarei profesionale si prestigiului Justitiei, savarsite in exercitarea sau in afara exercitarii atributiilor de serviciu, si nerespectarea deciziilor Curtii Constitutionale.
"In motivarea actiunii s-a retinut ca procurorul-sef al DNA a incalcat dispozitiile explicite ale deciziei Curtii Constitutionale nr. 611 din 3 noiembrie 2017 prin refuzul de a se prezenta in fata Parlamentului Romaniei - Comisia speciala de ancheta a Senatului si Camerei Deputatilor pentru verificarea aspectelor ce tin de organizarea alegerilor din anul 2009 si de rezultatul scrutinului prezidential si de a furniza informatiile solicitate sau de a pune la dispozitie celelalte documente sau mijloace de proba detinute, utile activitatii comisiei", arata, la acea data, IJ.
De asemenea, IJ preciza ca, prin pozitia publica a procurorului-sef al DNA, manifestata ulterior deciziei CCR, au fost afectate onoarea profesionala si prestigiul functiei de magistrat.
Pe rolul Sectiei pentru procurori a CSM se mai afla inca o sesizare a Inspectiei Judiciare in care este vizata Kovesi , pentru savarsirea unor abateri disciplinare.
