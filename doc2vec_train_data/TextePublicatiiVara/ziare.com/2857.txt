Duminica, 17 Iunie 2018, ora 15:51
SUA si Coreea de Sud vor anunta suspendarea exercitiilor militare "la scara larga" in aceasta saptamana, cu mentiunea ca vor reincepe in situatia in care Coreea de Nord nu isi va indeplini obligatiile privind dezarmarea nucleara, conform agentiei sud-coreene Yonhap.
Facand referire la o sursa guvernamentala neidentificata, Yonhap a informat ca suspendarea va fi valabila doar pentru exercitiile majore, nu si pentru antrenamentele militare de rutina.
Presedintele american Donald Trump a surprins saptamana trecuta oficialii de la Seul si Washington cand a promis ca va opri exercitiile militare dupa summit-ul sau cu liderul nord-coreean Kim Jong-un, din Singapore .
Imediat dupa anunt, fortele americane din Coreea de Sud au precizat ca nu au primit niciun ordin pentru oprirea exercitiilor iar oficialii sud-coreeni au comunicat ca incearca sa isi dea seama la ce exercitii s-a referit Trump.
Yonhap informeaza, de asemenea, ca in timpul discutiilor de joi dintre cele doua Corei, oficialii sud-coreeni le-au cerut omologilor nord-coreeni sa isi relocalizeze artileria militara la o distanta cuprinsa intre 30 si 40 de kilometri fata de linia de demarcare intre cele doua tari.
Ministerul Apararii din Coreea de Sud neaga ca ar fi avut o astfel de cerere.
Discutiile dintre cele doua tari au avut loc dupa un summit inter-coreean din aprilie la care Kim Jong-un si presedintele sud-coreean Moon Jae-in au cazut de acord sa inceteze "toate actiunile ostile".
Aproximativ 28.500 de soldati americani se afla in Coreea de Sud, urmare a Razboiului Coreean care s-a sfarsit in 1953 printr-un armistitiu care le-a lasat, teoretic, pe cele doua tari in stare de razboi.
