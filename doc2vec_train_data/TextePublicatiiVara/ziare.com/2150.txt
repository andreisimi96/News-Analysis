de Magda Gradinaru
Marti, 12 Iunie 2018, ora 11:30
Inainte de Liviu Dragnea, a existat un alt om cu sobolani, botezat asa de Sigmund Freud. Nici in cazul acestui pacient nevrozat, impartit intre teama de a-si pierde tatal si fantezia de a-l vedea mort, sobolanii nu erau reali, dar in imaginatie muscau teribil de tare. Dintre toate creaturile, sobolanii sunt alienatii absoluti, de unde aceasta patologie schizofrenica pe care o induc. Dar cine face subiectul acestor angoase contradictorii ale lui Liviu Dragnea?
Daca mergem pe urma sobolanilor pe care ii simte presedintele PSD impresurandu-l, figura tatalui din clasicul studiu freudian, fata de care pacientul incearca eterna ambivalenta, este tocmai tara. Romania este cea pe care Dragnea nu vrea sa o piarda si traieste spaima ca ii va aluneca printre degete, dar tot pe ea ar vrea-o moarta. Si atunci inventeaza sobolani, are nevoie de ei pentru a se strecura printre propriile spaime, are nevoie de ei pentru a-i inspaimanta pe cei din imediata lui apropiere, are nevoie de ei pentru a-si converti fricile in strigate de lupta.
Cea mai buna metoda de a-ti tine garzile aproape, gata sa te apere, e sa le povestesti cat de mult rau li se va intampla daca nu isi apara cu dintii liderul.
Odata aratati cu degetul sobolanii, Liviu Dragnea si-a mutat razboiul acolo unde se pricepe cel mai bine la fronturi: in subterane. In tratatul despre agresiune al lui Konrad Lorenz, gradul maxim de agresivitate intraspecifica este atins la sobolani. Sobolanii, asadar, sunt capabili de cea mai mare ura fata de cei asemenea lor, nu fata de cei straini in mod real, cu conditia sa nu fie din acelasi trib. Lorenz numeste acest sentiment cumplit si colosal care desparte intre ele triburile instraspecifice de sobolani ura partinica. Iar ura aceasta functioneza pur fiziologic, gregar, pe baza de miros: daca un sobolan iesit din trib se intoarce dupa o vreme, el va fi sfasiat de fosta lui familie, pentru ca acum emana mirosul unui strain.
De aceea regimurile totalitare exterminau cu lejeritate inumana sobolani imaginari - asa cum au facut-o nazistii - pentru ca dusmanul cel mai teribil este cel de langa tine, dar care nu se identifica pana la miros cu tine, cel familiar tie, dar totusi liber, cel caruia ii poti pune in spinare neputintele, esecurile, slabiciunile tale, ca unui tap ispasitor.
Sobolaniada lui Dragnea
In cruciada rasturnata pe care a pornit-o, Liviu Dragnea nu e, totusi, consecvent, in ceea ce priveste registrele semantice.
Astfel, daca acum ceva vreme sobolani erau "tradatorii" Mihai Tudose si Victor Ponta, respectand asadar un registru semantic autohton, in care sobolanul este cel care iti calca in picioare increderea (ceea ce Lorenz dezminte in tratatul lui, sobolanii fiind atat de fideli propriului trib, incat oricine din exterior vrea sa intre in trib este exterminat, tocmai pentru a proteja mirosul unic al nucleului), incepand din sambata alba, sobolanii au devenit cei cu care Dragnea nu s-a insotit niciodata, cei care isi reclama diferenta de trib si de esenta fata de el: jurnalisti, ONG-uri, procurori, angajatii tineri din corporatii, NATO si UE.
In logica lui Karl Lorenz, ce face acum Liviu Dragnea este sa identifice intrusii si sa ii extermine, pentru ca nu miros la fel ca el.
Sa-i dam cuvantul:
Despre Ponta si Tudose, in luna mai: "E vorba de o atitudine de sobolan a doi fosti premieri ai partidului. Dar, ca orice sobolan, rod putin, pana la urma nu se darama casa de la un sobolan sau doi sobolani."
Despre Ponta: "Nu vreau sa comentez ce spun sobolanii, nu poti conduce tara dupa minciunile unor mincinosi patologici"
Fragment din discursul de la miting: "Noi asta facem: curatam tara de mizeria imprastiata de acesti sobolani. Mi-a zis cineva ca parca am fi brigazile albe".
Antena 3, duminica:"Aseara, am plecat de la scena la masina. Am stat de vorba cu presa, si erau patru sobolani care puneau tot felul de intrebari".
De remarcat ca partea aceasta din discurs repeta o formula folosita de Goebbels (filmul Der Ewige Jude e probabil unul dintre cele mai perfide instrumente de propaganda, in care aceasta imagine a sobolanilor apare), asadar profund antisemita si nu doar atat, prin asta profund anti-umanista.
De altfel, intreg discursul lui Liviu Dragnea din ultimele zile este un discurs in care frica este convertita in ura, pentru ca, in lipsa lui Freud, ambivalenta clasica intre a-ti vrea tatal mort si a trai cu spaima ca va muri poate duce la patologia extrema a patricidului, in cazul nostru a uciderii de tara, urand-o din toate spaimele. Ura joaca un rol important in patogeneza paranoiei, o scrie pe undeva Freud chiar in acest caz al Omului cu sobolani.
Sigur ca aceasta comparatie cu studiul clinic freudian are limite, mai ales ca in cazul liderului PSD constiinta oricarei vinovatii individuale lipseste, cel putin asumat.
Cine s-a uitat la Liviu Dragnea in ultimele zile, la brigadierul alb dupa cum el insusi a spus-o, a vazut un politician care si-a dat toata arama pe fata, care a spus raspicat cele mai grave lucruri pe care "sobolanii" si le imaginau despre el si care si-ar dori ca Romania sa miroasa la fel, a ura, pentru ca ura e cel mai facil capital electoral.
Alternativa la ura e speranta, adica tocmai ceea ce seful PSD ar vrea sa administreze discretionar, cu titlu de recompensa si in sacose mici, cat sa creeze dependenta.
