de Irina Olteanu
Joi, 07 Iunie 2018, ora 17:23
Comisia Iordache a adoptat, joi, un amendament la Codul de procedura penala care l-ar putea ajuta pe Liviu Dragnea daca se aplica retroactiv.
Mai exact, liderul PSD ar putea cere rejudecarea dosarului "Referendumul" in care a fost condamnat la 2 ani de inchisoare cu suspendare.
Asadar, Comisia speciala pentru legile Justitiei, condusa de Florin Iordache, a modificat articolul 453, privind "Cazurile de revizuire", introducand un nou alineat la litera 1, care stabileste cand poate fi ceruta revizuirea hotararilor judecatoresti definitive, cu privire la latura penala.
Iata cum au decurs dezbaterile din Comisia Iordache
Potrivit alineatului introdus, revizuirea poate fi ceruta si in cazul neredactarii si/sau nesemnarii hotararii de condamnare de judecatorul care a participat la solutionarea cauzei.
Potrivit USR, Dragnea ar putea cere acum rejudecarea dosarului "Referendumul", pentru ca Livia Stanciu, unul dintre judecatori, nu a semnat hotararea de condamnare.
Comisia pentru Legile Justitiei a votat azi modificarile aduse Codului de procedura penala. La finalul sedintei a fost adoptat si Raportul, cu 15 voturi pentru si 3 impotriva, si urmeaza acum sa ajunga la Senat, pentru dezbatere.
Ca si la celelalte modificari din Comisia Iordache, totul s-a desfasurat pe repede-inainte, Opozitia acuzand ca nu se dau modificarile decat cu putin timp inainte de inceperea sedintei si ca votul este o formalitate, nu exista dezbatere reala, iar coalitia PSD-ALDE-UDMR, majoritara, isi impune propriile modificari.
De asemenea, reprezentantii institutiilor din Justitie au explicat degeaba implicatiile nefaste ale anumitor modificari, opinia acestora fiind ignorata la vot.
Au fost adoptate mai multe amendamente controversate. Unul dintre ele prevede ca un dosar se claseaza daca in termen de un an urmarirea penala pentru fapta nu se transforma in urmarire penala pe numele unei persoane.
Amendamentul, propus de deputatul UDMR Marton Arpad, a fost introdus la articolul 305, privind "Inceperea urmaririi penale", iar textul sau este: "In toate celelalte situatii, altele decat cele mentionate la alin. (1) organul de urmarire penala dispune inceperea urmaririi penale cu privire la fapta. In termen de maxim 1 an de la data inceperii urmaririi penale cu privire la fapta organul de urmarire penala este obligat sa procedeze fie la inceperea urmaririi penale cu privire la persoana, daca sunt indeplinite conditiile legale pentru a dispune aceasta masura, fie la clasarea cauzei la implinirea termenului de prescriptie".
A fost modificat si articolul 421 privind "Solutiile la judecata in apel", fiind introdus un nou alineat prin care instantei de apel i se limiteaza practic rolul.
