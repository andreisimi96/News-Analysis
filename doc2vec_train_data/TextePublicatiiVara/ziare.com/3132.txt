de Camelia Badea
Miercuri, 20 Iunie 2018, ora 12:19
Cei din activul PSD au intrat intr-o etapa de "euforie a puterii" pentru ca au simtit ca nimic nu le sta in cale, asa ca va urma o rescriere a legilor sigurantei, dar si a celor electorale dupa principiul "castigatorul ia tot", care va readuce partidul la 40%, crede deputatul PNL Catalin Predoiu, fost ministru al Justitiei.
Dupa modificarea Codului de Procedura Penala in Camera Deputatilor, Catalin Predoiu a declarat la Realitatea TV ca in PSD "e teroare" si "nimeni nu misca in fata lui Dragnea", avansand totodata ideea ca urmeaza modificarea legilor sigurantei nationale intr-o sesiune extraordinara, convocata in luna august, dar si revizuirea legilor electorale, cu scopul ca PSD "sa puna mana si pe servicii" si sa castige detasat urmatoarele alegeri.
Intr-un scurt interviu acordat Ziare.com, Catalin Predoiu a facut cateva precizari suplimentare despre relaxarea "excesiva" a legislatiei penale, afirmand ca "sunt atatea forme de exprimare publica ce ar pune pe ganduri PSD si ar sensibiliza opinia publica" in vederea "limitarii pagubelor".
De ce se tem cei din PSD de Liviu Dragnea? Cum e instituita "teroarea" despre care ati vorbit?
Nu cred ca e vorba de un sentiment singular al fricii, ci de un amestec al temerilor pentru pierderea privilegiilor, interese comune (de ex. pentru slabirea legislatiei penale sau pentru mentinerea puterii politice, poate ca si interese de afaceri), instinctul de "masa" (se simt mai puternici impreuna) si de o obedienta pe care o gasesc traditionala la noi, eufemistic denumita "disciplina de partid".
Aceasta combinatie si lipsa unei traditii a contestarii constructive si a dezbaterii interne intr-o organizatie conduc la acest mars brutal catre orice obiectiv e stabilit de conducerea de partid.
Cine a votat modificarea Codului de Procedura Penala si cine s-a opus
Ce informatii aveti in legatura cu planurile PSD-ALDE pentru viitorul apropiat? Urmeaza modificarea legilor sigurantei si a celor electorale? E adevarat ca majoritatea intentioneaza sa restranga dreptul de vot pentru romanii din diaspora, asa cum se speculeaza pe retelele de socializare?
Cred ca activul PSD a intrat intr-o etapa de "euforie a puterii", la unii dintre ei sesizez chiar un "fanatism al puterii", pentru ca au simtit ca nimic nu le sta in cale, cel putin deocamdata.
In mod natural se vor revarsa si pe zona serviciilor de informatii, ignorand ca principiul (corect) "politicul conduce societatea" comporta nenumarate corolare si nuante, cum ar fi "cu conditia ca politicienii sa fie selectati din elitele profesionale" sau cu conditia sa se preocupe de binele Cetatii, nu al propriei gospodarii, ignorand ca, in societatea deschisa si democratica a secolului XXI, "non - politicul" (profesii, institutii, antreprenori, ONG-uri etc) trebuie permanent consultat in actul de exercitare a puterii.
In viziunea mea, astazi, relatia guvernare-guvernat nu mai poate fi desenata de sus in jos printr-o verticala, ci pe acelasi nivel printr-o orizontala.
Da, cred ca vor compensa pierderea de simpatie reflectata in sondaje prin rescrierea legilor electorale si revenirea la sistemul de colegii cu regula "castigatorul ia tot", deci prin redistribuiri masive de voturi, care vor face ca principalul partid politic ca pondere, PSD, sa fie avantajat.
Deci acel 35% din sondaje, care ar putea ajunge la un 30% la vot, se urca din nou la 40% aplicand noul sistem.
Romanii din diaspora au votat constant si masiv contra PSD, nu ma astept ca PSD sa lase fara abordare aceasta problema pentru ei. Ii preocupa taierea posibilitatilor de influentare a votului din tara de catre romanii din diaspora, prin comunicarile cu comunitatile locale din care provin, in ziua votului.
Ati fost ministru al Justitiei, sunteti parlamentar. Chiar nu are statul de drept mecanisme functionale pentru a se proteja de abuzuri? Alegerile organizate o data la patru ani reprezinta singura solutie, chiar daca intre timp democratia e facuta praf?
Statul de drept trebuie sa aplice legile si Constitutia, legea legilor. Ce pot face institutiile statului de drept ca sa blocheze adoptarea unor legi? Cu exceptia CCR, nimic, si aceasta este regula, unii fac legea si altii o aplica.
Dar profesiile care compun institutiile statului de drept, care "umplu" formele statului, pot face multe. Sunt atatea asociatii profesionale, Forumul Judecatorilor, AMR, UNJR, Asociatia Procurorilor, care trebuie consultate si care trebuie sa se faca auzite, daca nu sunt real, subliniez, real consultate.
Eu m-am confruntat cu doua "greve" (dansii le-au spus "proteste") ale magistratilor (mai corect spus ale judecatorilor) pentru pierderea unor sporuri salariale (care de fapt au fost preluate in legea de salarizare unica din 2010, dupa cum li s-a promis).
Eu nu vreau sa instig la greve sau nesupunere civica, am spus atunci ca grevele magistratilor nu sunt legale, spun si acum ca nu ar fi, dar sunt atatea forme de exprimare publica ce ar pune pe ganduri PSD si ar sensibiliza opinia publica, alte institutii private care pot actiona ca vectori de presiune asupra decidentilor PSD, prin proteste si presiuni democratice legale.
Eu nu prea aud acum aceste asociatii, cu unele exceptii, si nu cred ca unele din modificari care ar fi binevenite sistemului judiciar merita tacerea asupra altor modificari dezastruoase.
Pentru ca asta este marele pacat: normal ar fi trebuit sa avem o aliniere a legilor la deciziile CCR si Directiva europeana privind prezumtia de nevinovatie (oricum partial receptata in legea interna), de fapt, s-a sarit intr-o extrema a unei laxitati excesive a legislatiei penale.
Dar trebuie sa fim realisti, toate aceste optiuni nu pot face parte decat dintr-o strategie a "indiguirii" sau a "limitarii pagubelor", panaceeul este prezenta la vot masiva a romanilor si concertarea Opozitiei pana la alegeri si eventual unirea ei intr-o alianta a reconstructiei statale distrusa de PSD, la momentul alegerilor generale.
