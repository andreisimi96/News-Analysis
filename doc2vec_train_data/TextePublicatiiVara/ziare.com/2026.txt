de Andreea Ghinea
Luni, 11 Iunie 2018, ora 15:34
Presedintele PNL, Ludovic Orban, a anuntat, luni, ca pe 20 iunie partidul sau va depune o motiune de cenzura impotriva Guvernului Dancila.
"Am aprobat de principiu textul motiunii de cenzura. Va fi adus la forma semifinita a PNL pana maine (marti - n.red.) la ora 17.00. In baza acestui text, vom discuta cu toti ceilalti parteneri care vor veni sa sustina motiunea de cenzura. Suntem deschisi la completarea acestui text, suntem deschisi la imbunatatirea, la introducerea de noi teme si motive care sa stea la baza motiunii de cenzura.
De asemenea, am stabilit ca si calendar depunerea motiunii de cenzura aproximativ in jurul datei de 20 iunie. Am discutat si despre stadiul negocierilor si mai ales de toate discutiile si intalnirile pe care urmeaza sa le avem in cursul acestei saptamani", a declarat Ludovic Orban.
Liderul liberal l-a criticat aspru pe presedintele PSD, Liviu Dragnea, si a facut apel la social-democrati sa se delimiteze de acesta.
"Dragnea nu intelege ca Romania este membru al UE, membru al NATO si ca datorita pozitiei noastre de membri ai UE si NATO avem si niste obligatii, pe langa foarte multele drepturi. Niciun lider politic nu poate sa calce in picioare democratia", a spus Orban, dupa ce social democratul a acuzat UE si NATO ca sunt responsabili de finantarea partiala a "statului paralel" .
Dupa ce Liviu Dragnea a adus de foarte multe ori in discutie cuvantul "sobolani", referindu-se la fosti colaboratori de-ai sai sau chiar la jurnalisti, Ludovic Orban l-a sfatuit pe liderul PSD sa renunte la politica si sa se apuce de deratizare.
"Il sfatuiesc sa se lase de politica si sa se apuce de deratizare daca tot vede numai sobolani in jurul sau", a spus Orban.
Mai mult, acesta ii sfatuieste pe cei din conducerea PSD sa se delimiteze de Dragnea pentru ca partidul sa nu aiba de suferit.
"Somez conducerea PSD sa se delimiteze de acest individ care simte ca i se apropie sfarsitul. Altfel intreg PSD risca sa fie considerat asa cum e considerat Dragnea: un partid anti-UE si anti-NATO", a punctat Orban.
Amintim ca Liviu Dragnea a spus, referindu-se la Ponta si Tudose, ca este "vorba de o atitudine de sobolan a doi fosti premieri ai partidului. Dar, ca orice sobolan, rod putin, pana la urma nu se darama casa de la un sobolan sau doi sobolani". Tot despre acestia si dupa ce mai multi membri au plecat din PSD, Dragnea a spus ca "Nu se darama casa de la doi sobolani".
Recent, acesta a laudat Fondul Suveran spunand ca "cei care il critica sunt sobolani si mincinosi patologic".
In timpul mitingului de sambata seara, Dragnea a transmis ca: "Noi asta facem: curatam tara de mizeria imprastiata de acesti sobolani. Mi-a zis cineva ca parca am fi brigazile albe".
Duminica seara, in timpul unei emisiuni televizate, liderul PSD a adus din nou in discutie acest lucru. "Aseara, am plecat de la scena la masina. Am stat de vorba cu presa, si erau patru sobolani care puneau tot felul de intrebari", a spus el.
