Luni, 28 Mai 2018, ora 12:03
Referendumul local desfasurat duminica in municipiul Sebes, unde locuitorii au fost chemati sa se pronunte cu privire la achizitionarea de catre autoritatile locale a unui laborator mobil in vederea masurarii si monitorizarii calitatii aerului din oras, nu poate fi declarat valabil din cauza faptului ca prezenta la urne nu a atins nivelul minim obligatoriu de 30%.
Potrivit rezultatelor finale date luni publicitatii de catre autoritatile locale, prezenta la referendum a fost de 28,71%, respectiv au votat 7.393 de persoane din cele 26.245 inscrise in listele electorale permanente. Pentru ca un referendum sa fie declarat valabil, la el trebuie sa participe minimum 30% din numarul persoanelor inscrise in listele electorale permanente.
Au raspuns favorabil achizitionarii unui laborator mobil 7.011 persoane dintre cele care au votat. Pentru ca rezultatul unui referendum sa fie valid, optiunile valabil exprimate trebuie sa reprezinte cel putin 25% din cei inscrisi pe listele electorale permanente. In acest caz nu mai conteaza cum anume s-au pronuntat alegatorii, referendumul organizat in minivacanta de Rusalii fiind invalidat din cauza prezentei reduse.
Referendumul s-a derulat in intervalul orar 7:00-23:00, in 20 de sectii de votare. Bugetul alocat acestuia s-a ridicat la peste 90.000 de lei.
Locuitorii orasului Sebes care gazduieste platforma companiei Kronospan si in care de-a lungul timpului au avut loc mai multe mitinguri pe tema poluarii, au fost chemati sa se pronunte cu privire la oportunitatea achizitionarii de catre autoritatile locale a unui laborator mobil, in valoare de peste 1 milion de lei, in vederea masurarii si monitorizarii calitatii aerului din localitate.
Prin achizitionarea autolaboratorului, autoritatile locale ar fi avut posibilitatea de a fi informate in permanenta de orice depasire legala a limitelor maxime admise de poluare pe raza municipiului, potrivit motivarii convocarii referendumului.
Nu este pentru prima data cand in Sebes a avut loc un referendum local nevalidat. In 2007, doar un sfert din locuitorii cu drept de vot si-au exprimat pozitia fata de producerea de substante chimice cancerigene pe teritoriul orasului.
