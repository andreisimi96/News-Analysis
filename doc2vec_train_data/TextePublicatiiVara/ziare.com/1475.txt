Joi, 07 Iunie 2018, ora 08:35
Simona Halep a reusit o performanta de-a dreptul admirabila in tenisul feminin, dupa ce a invins-o pe nemtoaica Angelique Kerber in sferturile de finala de la Roland Garros.
In urma succesului de miercuri, Simona si-a asigurat in proportie de 99,9% calificarea la Turneul Campioanelor din Singapore desi suntem abia la inceputul lunii iunie.
Simona are acum 4.065 de puncte, care ii sunt cu siguranta suficiente pentru a obtine biletele pentru Singapore.
In ultimii cinci ani, din datele verificate de Ziare.com, nu s-a intamplat niciodata ca o jucatoare cu cel putin 4.000 de puncte sa nu obtina calificarea la Singapore. Cu alte cuvinte, Simona este calificata la Turneul Campioanelor chiar daca nu va mai castiga niciun meci in acest an.
Va fi a cincea prezenta la rand a Simonei la competitia care se va disputa pentru ultima data la Singapore. Cea mai buna performanta a sportivei este finala din 2014, pierduta in fata Serenei Williams.
Pe de alta parte, in urma victoriei din meciul cu Angelique Kerber , Simona si-a asigurat prezenta pe primul loc in clasamentul pentru Turneul Campioanelor si de luni incolo.
Turneul Campioanelor reuneste cele mai bune opt tenismene dintr-un an calendaristic si are loc in luna octombrie.
