de Ionel Stoica
Vineri, 15 Iunie 2018, ora 11:46
Fostul deputat PSD Sebastian Ghita este cercetat in trei anchete la DNA si are doua dosare pe rolul instantelor, in care a fost achitat in faza de fond. Inalta Curte a anulat joi unul dintre mandatele de arestare emise in lipsa, dar acesta mai are unul dat in cazul "Asesoft".
Dosarul I. Sebastian Ghita a fost achitat ieri de Inalta Curte in dosarul de coruptie in care a fost trimis in judecata de DNA alaturi de fosti sefi de Parchet si Politie din Prahova. Acesta fusese acuzat de sase infractiuni: dare de mita, cumparare de influenta, spalare de bani, santaj, doua infractiuni de folosire de informatii care nu sunt destinate publicitatii si conducere fara permis.
Decizia poate fi contestata cu apel la Completul de 5 judecatori de la Inalta Curte. ICCJ a revocat si mandatul de arestare emis in lipsa in acest dosar.
Extradarea merge inainte
Dosarul II. Procedura de extradare din Serbia a lui Sebastian Ghita continua, nefiind afectata de decizia de achitare in cazul sau dispusa joi de instanta suprema, a declarat, astazi, ministrul Justitiei, Tudorel Toader.
"In momentul acesta, nu avem niciun temei juridic sa anulam, sa retragem solicitarea de extradare. Prin urmare, el ramane sub puterea celuilalt mandat de arestare. In mod firesc asteptam hotararea si in acel dosar, in functie de care sigur vom proceda potrivit prevederilor legale. Cand va scapa si de acel mandat, vom discuta", a previzionat Tudorel Toader.
Pe numele lui Sebastian Ghita exista un mandat de arestare emis in lipsa. In dosarul "Asesoft", in care fostul parlamentar este cercetat din februarie 2017 pentru trafic de influenta, spalare a banilor si constituire a unui grup infractional organizat. Aceasta speta e inca in faza de urmarire penala la DNA.
Citeste si: DNA cere interzicerea intrarii in insolventa a firmelor fondate de Sebastian Ghita
Apelul dupa achitare
Dosarul III. Sebastian Ghita are termen pe 18 iunie la Completul de 5 judecatori de la Inalta Curte in apelul DNA impotriva unei alte decizii de achitare, legat de finantarea echipei de baschet Asesoft Ploiesti. La acest termen urmeaza sa fie audiati mai multi martori.
Fostul parlamentar a fost achitat in acest dosar pentru dare de mita, instigare la abuz in serviciu si spalare de bani , pentru ca i-ar fi dat mita o casa fostului primar al Ploiestiului, Iulian Badescu, in schimbul finantarii echipei de baschet Asesoft.
Alte doua anchete la DNA
Fostul parlamentar PSD mai este cercetat la DNA in doua dosare.
Dosarul IV. Sebastian Ghita mai este cercetat la DNA pentru spalare de bani in cazul privind modul in care a organizat vizita in Romania a fostului prim-ministru britanic Tony Blair. Cazul a fost deschis in septembrie 2016.
Dosarul V. Sebastian Ghita mai este cercetat la DNA pentru sprijinirea unui grup infractional organizat in dosarul Hidro Prahova. Este vorba de o ancheta privind fraude cu fonduri europene in cadrul unui proiect derulat prin SC Hidro Prahova, firma detinuta de Consiliul Judetean Prahova. Cazul a fost deschis in februarie 2015.
Fugit in Serbia
Sebastian Ghita a plecat din tara in noaptea de 19 spre 20 decembrie 2016 si a fost prins la Belgrad in 14 aprilie 2017. Ghita avea permis de conducere si buletin de Slovenia si era impreuna cu fratele sau in momentul capturarii.
Fostul deputat PSD a fost arestat de autoritatile sarbe timp de doua luni pentru posesie de documente falsificate si a fost eliberat pe cautiune.
In 7 iunie, ministrul Justitiei, Tudorel Toader, declara ca statul roman se afla in procedura de extradare in cazurile Sebastian Ghita si Elena Udrea, in cazul lui Ghita fiind facuta cererea de extradare si transmise completarile solicitate de Serbia.
