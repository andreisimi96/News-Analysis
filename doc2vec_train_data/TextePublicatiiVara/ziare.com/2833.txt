de Cosmina Kovacs
Duminica, 17 Iunie 2018, ora 12:28
Cea mai intensa dorinta pe care o nutreste parintele este sa vada cum copilul sau atinge succesul in viata. Si nu e nimic gresit in asta! Cum nu e gresit nici ca ne dorim sa fie sanatos si fericit.
Sanatos, stim ce inseamna. Fericit... sa nu sufere, probabil. Dar succesul ce inseamna? Diplome? Note mari? Competitivitate? Concursuri castigate?
Ne invatam copiii cum sa supravietuiasca, cum sa castige competitiile, cum sa se apere singuri, cum sa persevereze in ciuda dezamagirilor sau a piedicilor, cum sa se comporte pentru a obtine aprecierea noastra si a celorlalti, dar ignoram sa-i invatam sa se cunoasca pe sine. Sa se cunoasca si sa se iubeasca asa cum sunt ei. Sa faca propriile alegeri.
"Si mai mult! Si mai mult!" - un mesaj atat de familiar pe care societatea ni-l prezinta atat de des, incat am ajuns sa credem ca acest "mai mult" inseamna mai bine. Poate ca asa e, insa care sunt costurile emotionale pentru acest "mai mult"?
Daca in timpul sarcinii si imediat dupa avem ajutorul medicilor si a nutritionistilor pentru buna dezvoltare a copilului, cand vine vorba despre educatie suntem pe cont propriu. Iar educatia nu inseamna ca piticul trebuie sa se supuna si sa asculte de cei mari, educatia implica puterea noastra de a-i indruma si de a avea curajul sa-i lasam sa ia propriile lor decizii. De a-i face sa gandeasca. Poate ca educatia din zilele noastre trebuie sa capete alta nuanta. Sa impunem mai putin si sa indrumam mai mult!
Care este diferenta intre parintii copiilor ce vor deveni adulti de succes si toti ceilalti?
Hai sa facem un exercitiu de imaginatie sau de memorie, mai bine zis. Cat pret puneai pe toate cursurile la care te inscriau parintii? Sau pe orele de pregatire intensa pe care parintii tai le plateau cu truda? Sau pe cuvintele alea "trebuie sa inveti ca sa ai un rost in viata"? Te ambitionau acele cuvinte? Sau te speriau? Ori te gandeai ca parintii tai nu aveau incredere in tine si drept urmare acele "amenintari" iti intrau pe o ureche si ieseau pe alta?
Succesul copiilor este si al parintilor. Si viceversa
In momentul in care intelegem si acceptam asta, lucrurile incep sa se schimbe in bine.
Imi amintesc ca la 18 ani le spuneam parintilor ca vreau sa ma inscriu la jurnalism sau la psihologie. Mi-au spus ca imi va fi greu, fie pentru ca voi sta prea mult pe drumuri, fie pentru ca ma vor afecta emotional cazurile.
Si i-am crezut. Asa ca am ales studiile economice. Imediat dupa terminarea studiilor, nu ma integram niciunde. Ceea ce reprezenta un confort fizic si emotional pentru parintii mei, pentru mine era o tortura.
Din fericire, m-au sprijinit cand le-am spus ca nu-mi doresc sa fac asta toata viata si vreau sa ma intorc la jurnalism. Insa ce s-ar fi intamplat daca nu as fi avut curajul sa o iau de la capat cand altii aveau deja un inceput frumos de cariera? Sau ce s-ar fi intamplat daca ei nu m-ar fi sprijinit? Succesul meu era, de fapt, succesul parintilor mei.
Cum sa-ti ajuti copilul sa aiba succes?
1. Ajuta-l sa-si descopere pasiunile
Ale copilului, nu ale tale. Pana in jurul varstei de 14 ani, atat tu, cat si copilul veti sti clar daca are o gandire logica sau mai degraba creativa. Deja e un pas inainte. Astfel va tria din multitudinea de studii pe care le poate urma. Ii place informatica, ajuta-l sa se specializeze pe asta. Ii plac limbile straine, ajuta-l sa se specializeze in asta.
2. Ofera-i libertate in alegeri
Lasa-l sa-si asume decizii. Sigur ca poti sa-i spui care este parerea ta, insa daca nu coincide cu dorintele lui, asigura-te ca intelege ca orice ar fi, vei fi acolo sa-l sprijini. E ca atunci cand il inveti sa mearga pe bicicleta. Va asumati riscul ca e posibil sa cada, dar tu vei fi acolo sa-l prinzi. Asa ii dai aripi.
3. Starneste-i curiozitatea din primii ani
Atunci cand faci un lucru aparent neimportant pentru el, intreaba-l daca isi doreste sa-i explici ce faci. Sau din cand in cand pune-i intrebari precum "Stii de ce este cerul albastru? Sau de ce uneori se face rosu?". Astfel ii vei insufla apetitul pentru curiozitate. Mai tarziu, asta il va ajuta sa atinga succesul.
4. Invata-l ca nu e un lucru rau sa greseasca
Si pana sa-l inveti pe el asta, asuma-ti ca bucatica ta de suflet are dreptul sa faca greseli, altfel cum sa invete? Ceea ce trebuie sa-l inveti insa este sa nu faca aceeasi greseala de doua ori, altfel cum sa evolueze? Este important sa invete sa fie sincer atat fata de sine, cat si fata de ceilalti. Perseverenta. Mai tarziu, asta il va ajuta sa atinga succesul.
5. Lasa-l sa se plictiseasca
Aglomeram atat de mult programul copilului, insa uitam cat de importanta este plictiseala la o varsta atat de frageda. Copiii au cea mai pura forma de creativitate, iar plictiseala este motorul creativitatii. Mai tarziu, asta il va ajuta sa atinga succesul.
Si nu in ultimul rand, copiii de succes au parinti mai putin stresati. Ai incredere in copilul tau, ai incredere in tine si nu uita sa aveti o comunicare de calitate. Copiii sunt oglinda parintilor si nu uita ca au un dar minunat de a imita tot ceea ce vad acasa.
