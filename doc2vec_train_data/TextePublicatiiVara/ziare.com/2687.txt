de Emilian Isaila
Sambata, 16 Iunie 2018, ora 11:32
Dupa episodul petrecut la Arena Nationala in timpul prezentarii trofeului de la Roland Garros de catre Simona Halep, primarul Bucurestiului a starnit o furtuna pe retelele sociale.
Acest flux de mesaje negative a fost provocat de o postare prin care Gabriela Firea ii acuza pe cei care au protestat la evenimentul de la inceputul saptamanii ca sunt "plini cu venin".
Primarul Capitalei a mai spus, intr-un mesaj postat pe Facebook, ca "echipe de cetateni (...) au venit bine organizate, plasate strategic printre oameni decenti, care au participat la un eveniment memorabil pentru Simona Halep.
De dragul ei si din respect pentru performanta sa uriasa, puteau lasa, o jumatate de ora, ura la poarta Arenei Nationale".
Reactia a fost coplesitoare - mii de comentarii negative, intr-un timp record. Dupa ce a incercat sa le stearga o vreme, echipa care se ocupa de contul dnei primar a trebuit sa se declare depasita. Pagina de Facebook a Gabrielei Firea s-a inchis , iar a doua zi, cand a redevenit activa, explicatia a fost ca s-a blocat din cauza ca erau prea multe mesaje.
Doar ca disparusera si toate comentariile critice la adresa primarului. Povestea s-a repetat si in ziua urmatoare, la un moment dat fiind chiar stearsa postarea anterioara si pusa una noua, cu acelasi continut. Care, in numai 12 minute, adunase peste 2.000 de comentarii critice.
Intr-un final, postarea a fost stearsa, insa la primul mesaj nou postat, pe o alta tema, comentariile critice au revenit, fiind insa sterse in timp record.
In timp, spiritele s-au mai calmat, dar criza nu a disparut. Si asta pentru ca primarul si echipa de social media n-au aplicat niciuna dintre strategiile pentru comunicarea in situatii de criza.
Cele trei strategii care pot fi aplicate in comunicarea de criza. Gabriela Firea a ales razboiul!
Exista "trei modalitati de raspuns la criza: cea a scuzelor, cea a castigarii simpatiei si strategia bazata pe oferirea de informatii.
Scuzele se refera la strategia prin care organizatia isi asuma intreaga responsabilitate si isi recunoaste greselile.
Simpatia descrie strategia prin care organizatia arata sentimente de compasiune si intelegere pentru ceilalti, victime sau participanti la eveniment.
Oferirea de informatii se refera la strategia prin care organizatia transmite date relevante despre criza creata", se arata in studiul "Comunicarea de criza, cum raspundem publicului", publicat de Departamentul de Stiinte ale Comunicarii a Universitatii Tilburg .
Momentul iesirii pe gazonul Arenei Nationale. Gabriela Firea era alaturi de Simona Halep, incercand sa-si imbunatateasca imaginea cu ajutorul campioanei. N-a reusit - Foto: Hepta.ro
Neaplicand niciuna dintre cele trei strategii, tensiunea dintre Gabriela Firea si cetateni a ramas, iar aceasta e criticata acum virulent pentru toate esecurile din administratia publica din cei doi ani de cand domnia sa conduce destinele orasului.
Efectul "Simona Halep" asupra primarului Capitalei
Acest esec de comunicare in contextul "huiduielilor" de pe Areana Nationala a fost analizat si de organizatia Expert Forum in studiul "Autogol prin suprapropaganda, specialitatea politica a PSD?" .
Analiza se bazeaza pe datele publicate de ZeList Monitor , care a centralizat toate aparitiile in presa, print si online, televiziune si retele sociale, iar cercetarea se refera la doua evenimente, mitingul PSD de sambata, 9 iunie, din Piata Victoriei, care a culminat cu discursul lui Liviu Dragnea si descinderea Gabrielei Firea pe Arena Nationala, de luni, 11 iunie.
Una dintre concluziile analizei este ca "temele gen Soros si 'statul paralel' nu au prins, discutia publica centrandu-se pe persoana celor doi lideri PSD, Liviu Dragnea si Gabriela Firea (si pe partid ca atare), nu pe ce au vrut ei sa transmita", iar o alta concluzie arata ca "ponderea celor doi lideri in imaginea publica s-a schimbat spre finalul saptamanii analizate.
Gabriela Firea a trecut inaintea lui Liviu Dragnea ca frecventa a mentiunilor, dar cu pretul unei prabusiri accentuate de perceptie: de la vag pozitiv inainte de mitingul PSD, la puternic negativ dupa episodul Halep".
Concluzia analizei EFOR in ce priveste mitingul PSD din Piata Victoriei, care avea drept scop relansarea politica a liderului social democrat, este ca "sentimentul fata de Liviu Dragnea nu a crescut, ci a ramas stabil negativ, ca si inainte de marele efort public al PSD in Piata Victoriei. Cu alte cuvinte, mitingul nu a avut ecoul scontat de principalul sau promotor".
Exemplul Donald Trump. De ce politicienii pierd in confruntarea cu gloriile sportului
In multe cazuri, liderii politici sunt atrasi de gloriile sportive, pentru ca spera sa imprumute ceva din stralucirea acestora, dar marele pericol e ca publicul sa nu fie de acord si sa sanctioneze o astfel de incercare, mai ales in cazul in care sportivul nu-si declara public sustinerea pentru un lider, un partid sau o miscare politica.
Razboiul dintre Donald Trump si vedetele din sport este unul fara sfarsit. Aici, jucatori din campionatul de fotbal american au ingenuncheat in timpul intonarii imnului SUA pentru a protesta fata de remarcile rasiste ale presedintelui american - Foto: Hepta.ro
De exemplu, relatia lui Donald Trump cu sportivii din SUA este una extrem de tensionata.
Totul a inceput in august 2017, in urma ciocnirilor rasiale din orasul Charlottesville , statul Virginia, cand un mars al miscarii Suprematia Albilor a generat un val de proteste si confruntari ale persoanelor de culoare cu fortele de ordine.
Atunci, Donald Trump a facut o remarca extrem de contestata de populatia de culoare din SUA in care spunea ca "ambele tabere sunt vinovate". Ca urmare a acestei pozitionari a presedintelui SUA, mai multi sportivi de culoare din liga de fotbal american, la startul meciurilor din campionat, cu ocazia intonarii imnului SUA, au ingenuncheat in semn de protest fata de declaratia presedintelui.
Donald Trump a declansat o campanie de mesaje critice pe Twitter in care ii acuza pe sportivi de lipsa de patriotism, iar opinia publica s-a inflamat si s-a polarizat, existand pericolul ca intreaga liga sa fie compromisa.
In final, jucatorii au cedat la presiunea politicului, dar mai multe vedete din NFL (fotbalul american) si NBA (liga de baschet) au refuzat sa mearga la Casa Alba la ceremoniile oficiale in care campionii se intalneau, in mod traditional, cu presedintele SUA.
Gabriela Firea a pierdut in incercarea ei de a atrage si asupra sa ceva din respectul de care se bucura Simona Halep in randul publicului, fiind dur taxata de opinia publica. Mai grav este insa ca nu pare sa fi invatat nimic din acest episod.
Pe pagina ei oficiala de Facebook sunt lasate vizibile doar laudele sau mesajele neutre, fiind sterse prompt mesajele critice.
In final, s-a apelat din nou la o rezolvare propagandistica, prin cenzura. Iar istoria ne arata ca o astfel de decizie nu a dus vreodata la ceva bun.
