Duminica, 27 Mai 2018, ora 22:41
Nu credeam ca poate fi depasit undeva in lume tupeul unui fost presedinte al Romaniei, care si-a construit un fel de autostrada personala, de la Bucuresti la Pitesti, exact pe langa Scornicesti.
Dar iata ca, in sedinta de joi, Guvernul doamnei Dancila tocmai a aprobat construirea in partenierat public privat a unei autostrazi, destul de personalizata si ea, de la Bucuresti la Craiova, exact prin Alexandria, cunoscuta pepiniera de lideri, tot unul si unul, de la ministru in sus.
Alexandria ascunsa dupa deget
Mi-a sunat totusi straniu la ureche denumirea magistralei, asa cum a citit-o doamna prim ministru, de pe foile dinainte pregatite, ca sa nu greseasca: "Autostrada Bucuresti - Craiova - Lugoj, de la Craiova si ramificatia spre Calafat". E cu schepsis. Cum, adica, Bucuresti, Craiova, Lugoj si nicio vorba despre Alexandria?
Evident ca, cine a scris textul, a pitit cuvantul cu pricina, ca sa nu faca valuri, iar daca a pitit cuvantul, ma intreb ce altceva o mai fi ascuns, printre randuri? De exemplu, mi se pare aproape de necrezut sa faci o ramificatie de la Craiova la Calafat si niciuna de la Alexandria la lacul Belina.
I-ar prinde bine domnului Dragnea, desi cred ca, dupa angaralele cu justitia, cu zvonurile despre Brazilia, cu afacerea TelDrum sau cu TelPorc, asta i-ar mai lipsi in palmares, unul cu TelAutostrada!
Dar sa nu fim rai. In sedinta de joi nu s-a aprobat doar o singura autostrada cu o singura ramificatie. S-au mai aprobat inca doua: cea de la Ploiesti la Brasov prin Comarnic si cea de la Tg Mures la Ungheni, prin Tg Neamt si Iasi. Superb.
Asemenea plan de autostrazi n-am mai vazut de pe vremea Guvernului Petre Roman , cand s-au aprobat tot in sedinta, vreo sapte sau opt magistrale, ceva di granda. Guvernul Roman n-a reusit sa termine nimic, pentru ca nici n-a apucat sa inceapa ceva, dar maretul plan a fost reluat total sau partial si prezetat de mai toate guvernele urmatoare: Vacaroiu, Ciorbea, Nastase, Tariceanu, Boc, Ponta.
Cine credeti ca ia taurul de coarne?
In aproape trei decenii, s-au realizat Autostrada Soarelui si o multime de lucrari incepute si ramase in coada de peste, loturi, tronsoane, segmente, bretele, centuri, unele inaugurate cu panglica si foarfeca, altele ramase vraiste, chiar receptionate, dar prabusite ulterior, refacute si iarasi scufundate.
Insusi premierul Ponta a dat sampanie inaugurand cu fast o autostrada gata sa se prabuseasca, pe care astazi probabil se circula, in afara de cazul cand inca mai asteptam sa vedem daca rezista sau e pe scufundate.
Cel mai jenant lucru este ca omul chemat sa puna ordine in aceasta harababura generala, profesionistul de mare forta, pe care providenta l-a adus sa ia taurul de coarne si sa repare ce au stricat altii, este plapanda doamna Dancila, care inca mai confunda democratia cu birocratia si stadioanele de fotbal intre ele.
N-am auzit de la dumneaei nicio vorba despre cum s-a gandit sa le termine pe cele incepute, dar ne ofera un plan maret pentru inceperea in partenierat public privat a altor trei magistrale superbe, despre care cred ca nici macar nu si-a facut "un exercitiu de imagine" ca sa-si dea seama cate documentatii trebuie elaborate, cate licitatii transate cate lucrari contractate si cate dificultati invinse pe traseu pentru ca toate lucrarile sa fie gata la termen.
Fatidicul termen sine die
Care termen? Ati auzit-o cumva pe doamna Dancila rostind macar un termen in maretul program al parteneriatului public privat, pe care l-a aprobat joi? Hai, sa fim seriosi! Cand e vorba de autostrazi, liderii nostri se feresc de termene ca Necuratul de tamaie!
Hai sa va spun una buna: in programul de guvernare, autostrada Pitesti-Sibiu, care in opinia mea este cea mai presanta dintre toate, nu este prevazuta cu nicio valoare si cu niciun termen. Sine die! (pag. 167 din program).
Si atunci, chiar ma intreb, ce a aprobat Guvernul in sedinta de joi? O lista cu deziderate si atata. Caci principala problema a noastra n-a fost niciodata pe unde vor trece magistralele - pe la Craiova, Alexandria sau Targu Neamt - ci cum se vor realiza ele, cu ce mijloace, si, mai ales, cand.
Din pix, au aprobat trasee cam toti premierii, de la Petre Roman la Ciorbea si de la Nastase la Ponta. Dar rezultatul este acesta: trasee am aprobat si cu trasee ne-am ales.
N-as vrea sa intru in detalii privind aceasta situatie tragi-comica, dar gandul ma indeamna sa fac un scurt bilant a ceea ce s-a realizat pana acum: o autostrada cap-coada, inca niste bucatele, ori fara cap, ori fara coada, plus o multime de studii de fezabilitate, de impact si de eficienta.
Lucrarile sunt multe, mandatul e scurt. Daca nu cumva chiar si mai scurt
Daca am pune cap la cap autostrazile pentru care s-au facut studii, poate am realiza o magistrala cat de la Bucuresti la Vladivostok. Daca am pune insa cap la cap autostrazile realizate in ultimii ani, am obtine, cum se stie, zero.
Iar Guvernul, in loc sa ne explice cum va lichida urgent ramanerile in urma, se faleste cu ceva ce mie nu-mi vine sa cred ca poate face nici in zece mandate.
Nu zic ca n-ar fi binevenit ambitiosul proiect via Alexandria, dar raman perplex vazand pe langa cine se gudura un prim ministru, promitandu-i autostrada la scara, fara sa-i explice votantului de rand cand inaugureaza tot ce a ramas inceput si neterminat.
I-ar prinde bine doamnei Vasilica-Viorica sa apuce terminarea lucrarilor la infrastructura care nici astazi n-au iesit de tot din faza de trasee pe harta.
Numai ca problema dumneaei nu este daca apuca sa termine lucrarile. E daca apuca sa termine mandatul.
