Miercuri, 13 Iunie 2018, ora 23:05
Este cod rosu de ploi abundente, miercuri seara, in judetele Caras-Severin si Timis, iar alte judete sunt sub cod portocaliu: Valcea, Olt, Mehedinti, Gorj si Hunedoara.
Doua persoane din judetul Mehedinti au fost lovite de un fulger, in aceasta seara , iar una dintre acestea a murit.
In Caras-Severin este in vigoare si un cod rosu de inundatii, un drum judetean fiind inchis temporar, iar mai multe strazi din localitatea Slatina fiind, de asemenea, inundate, in urma unei viituri.
UPDATE: Acoperisul unei case din satul Bobda, judetul Timis, a luat foc, miercuri seara, dupa ce a fost lovit de fulger, iar sapte gospodarii din localitatea Criciova au fost inundate, potrivit News.ro.
UPDATE: Acoperisul unei benzinarii din Ramnicu Valcea a fost doborat de furtuna peste mai multe masini, iar o conducta de gaze care alimenta un bloc din oras a fost avariata.
Purtatorul de cuvant al Politiei Valcea, Sandra Dascalete, a declarat ca doua pasaje din Ramnicu Valcea au fost inundate, in timp ce mai multi copaci au fost doborati de furtuna, la Ostroveni.
UPDATE: Administratia Nationala de Meteorogie (ANM) a emis, miercuri seara, atentionare cod portocaliu de ploi, vant si grindina pentru judetele Sibiu si Neamt, atentionarea fiind valabila pana la miezul noptii.
UPDATE: O alunecare de teren s-a produs, miercuri, in Resita, iar o spalatorie auto a fost afectata, in timp ce zeci de gopodarii au fost inundate, in urma viiturii puternice de pe paraul Slatina.
Potrivit reprezentantilor ISU Caras-Severin, 40 de gospodarii, majoritatea curti, au fost afectate de inundatii, in urma viiturii puternice de pe paraul Slatina.
In total, intervin 20 de pompieri militari cu patru motopompe transportabile si patru autospeciale.
Situatia din Caras-Severin
Opt localitati din judetul Caras-Severin au ramas fara curent electric. Este vorba de Jupa, Zagujeni, Zorlencior, Cornutel, Maciova, Cavaran, Sacu si Domasnea.
"Ca urmare a conditiilor meteo nefavorabile, DJ 582 a fost inchis temporar intre localitatile Brebu Nou si Slatina Timis", a aratat ISU Caras-Severin.
Circulatia este inchisa si pe drumul national 57B, intre localitatile Prigor si Borlovenii Noi, dupa ce mai multi copaci au cazut pe carosabil din cauza vantului puternic.
De asemenea, din cauza ploilor puternice, o gospodarie din localitatea Borlova a fost izolata de apa, iar trei persoane au fost evacuate. Totodata, o curte a fost inundata in localitatea Valisoara.
Judetul Caras-Severin se afla sub cod rosu de inundatii, miercuri, pana la ora 24:00.
Copaci doborati de furtuna in Craiova
Mai multi copaci au cazut pe strada, in Craiova, judetul Dolj, iar in unul dintre cartierele orasului acoperisul unui bloc a cazut intr-o parcare avariind mai multe autoturisme, din cauza furtunii de miercuri seara.
Purtatorul de cuvant al ISU Dolj, Florin Cocosila, a declarat ca pompierii intervin in toate zonele, pentru a limita proportiile vijeliei.
MAI: Se asigura rezerva de personal
Ministerul Afacerilor Interne (MAI) anunta ca sunt mobilizati pentru a interveni peste 3.300 de pompieri in toate zonele afectate si s-a impus asigurarea rezervei de personal.
Potrivit unui comunicat al MAI transmis miercuri seara, angajatii MAI din judetele vizate de avertizarea cod rosu, respectiv Timis si Caras Severin, au fost mobilizati pentru a putea interveni in cel mai scurt timp, daca situatia o va impune.
In tara, peste 3.300 de pompieri cu peste 2.200 de mijloace tehnice sunt gata de interventie in sprijinul populatiei si autoritatilor locale din zonele vizate de fenomenele meteorologice periculoase.
De asemenea, mai arata MAI, s-a dispus asigurarea rezervei de personal, pentru a putea fi suplimentate efectivele de interventie in cazul producerii unor situatii de urgenta, iar in zonele vizate sunt monitorizate permanent cursurile de apa, pentru a stabili daca nivelul debitelor acestora poate produce inundatii.
