de Ioana Ene Dogioiu, Senior editor
Joi, 14 Iunie 2018, ora 00:00
Ipoteza lansata de Eugen Nicolicea in privinta suspendarii "interruptus", ca sa zic asa, a presedintelui mi se pare in primul rand reprezentativa pentru mentalitatea nu numai a acestui personaj, ci a acestui partid in fata caruia sentimentul meu este ca trebuie sa stam cu mana bine inclestata pe portofel.
Ce ne propune dl Nicolicea, absolvent al unei misterioase facultati de drept, neprecizate in CV, care potrivit presei este "Spiru Haret" filiala din Drobeta Turnu Severin, forma de "Invatamant la Distanta".
"Suspendarea este o etapa intermediara in procesul de demitere, care (sic!) o face poporul. Suspendarea se face 30 de zile plus cat dureaza validarea lui daca demiterea este aprobata de popor suspendarea inceteaza, daca poporul nu accepta ea se incheie. Cred ca am inteles cu totii ca suspendarea e o etapa intermediara. Atata vreme cat exista hotarare a Parlamentului, orice act poate sa fie si anulat de catre cel care l-a initiat".
Ca dl Nicolicea nu stie limba romana si nici diferenta juridica dintre anularea unui act si revocarea unui act n-ar trebui sa ne mire. De la distanta i se trage probabil. Cat despre fondul solutiei, toti juristii cu care am vorbit spun ca e o aberatie.
"Daca propunerea de suspendare din functie este aprobata, in cel mult 30 de zile se organizeaza un referendum pentru demiterea Presedintelui", se arata in art 95 al 3 din Constitutie, ca tot umbla mai nou PSD cu ea in gura de dimineata pana seara, ca sa parafrazez un clasic in viata si in libertate.
Bine facea daca umbla la fel si cand a dat OUG privind migratia primarilor declarata neconstitutionala degeaba de CCR si cand a refuzat sa respecte rezultatul referendumului din 2009, desi CCR a notificat ca acesta era obligatoriu.
Niciunde textul constitutional nu lasa loc de razgandire pentru Parlament dupa declansarea procedurii de demitere, organizarea referendumului fiind imperativa ca punct final al acestei proceduri. La fel de adevarat este ca pentru actuala CCR orice aberatie si orice neconstitutionalitate devine posibila, nimic nu mai e predictibil si conform legii.
De ce ar vrea PSD sa faca acest soi de suspendare "interruptus"?
Ca sa fure, pe scurt. Ca sa fure dreptul poporului de a cenzura decizia pe care majoritatea parlamentara a luat-o. Pentru ca prevederea constitutionala are logica ei. Parlamentul pune mandatul presedintelui pe masa si poporul este cel care trebuie sa valideze sau sa invalideze aceasta decizie a Parlamentului.
Iar majoritatea PSD stie ca ar risca, ar fi aproape in iminenta unei palme grele primite de la electorat la fel ca in 2007, la prima suspendare a lui Traian Basescu , care a avut o replica severa din partea electoratului si sub aspectul prezentei, si sub aspectul rezultatului.
PSD nu este dispus sa se puna el insusi la judecata poporului, chiar fara alta sanctiune concreta decat cea politica. Vrea doar sa scape o vreme de presedinte pentru a-si rezolva cateva probleme stringente mai ales pentru Liviu Dragnea : revocari si numiri de procurori sefi , chiar sefi de servicii, promulgari de legi si cine stie ce le mai trece prin cap.
Adica o forma de hotie politica in care iti asiguri doar activul unei actiuni, dar nu esti dispus sa decontezi si pasivul ei.
Demiterea este o forma de sanctionare a presedintelui, pentru o fapta pe care majoritatea o pretinde suficient de grava pentru intreruperea mandatului. Suspendarea nu este o sanctiune in sine, ci o etapa din procedura care se poate incheia cu sanctiunea demiterii, etapa necesara pentru organizarea referendumului si timp in care presedintele, tocmai avand in vedere gravitatea acuzatiei care i se aduce, nu mai este considerat de catre majoritate apt sa exercite mandatul.
Daca este asa, cum sa renunti la demitere, daca nu este asa, inseamna ca suspendarea a fost abuziva. In plus, in mod normal, imediat dupa suspendare trebuie sa inceapa pregatirile de referendum care nu sunt chiar simple, pentru ca presupun o campanie si multa organizare in teritoriu, ca orice scrutin. Deci PSD va arata din prima clipa ca suspendarea e o bataie de joc menita doar sa permita rezolvarea unor chestiuni punctuale care tin de atributiile presedintelui sau va cheltui niste bani buni pentru un inceput de pregatire care sa nu duca nicaieri.
Este o mentalitate profund corupta si sfidatoare pentru inteligenta romanilor pe care PSD continua sa ii considere usor tampiti.
Si daca Liviu Dragnea in disperarea lui va duce planul suspendarii pana la capat, chiar schioapa cum se anunta ea, ar trebui sa fie constient ca da foc tarii. Corectia de o duritate fara precedent primita de Gabriela Firea zilele acestea de la un electorat exasperat ar trebui sa puna pe ganduri un partid care, daca a ajuns sa creada in minciuna propriului miting de sustinere, e pierdut.
Daca PSD va provoca electoratul cu o suspendare a presedintelui, ar putea sa isi semneze condamnarea politica, ca partid care va fi dat inutil foc tarii intr-o vara ce s-ar putea dovedi cu mult mai incinsa decat in 2012.
