Vineri, 15 Iunie 2018, ora 12:33
Presedintele Klaus Iohannis a trimis vineri Parlamentului, spre reexaminare, Legea pentru modificarea si completarea Legii nr. 304/2004 privind organizarea judiciara.
Actul legislativ vizeaza interventii de substanta ale unuia dintre cele mai importante acte normative ce reglementeaza activitatea autoritatii judecatoresti, se arata in documentul Administratiei Prezidentiale .
Astfel, presedintele reclama ca unele dintre dispozitii sunt "neclare, lipsite de coerenta si previzibilitate, putand afecta exigentele constitutionale si standardele europene si internationale in materie de independenta si buna functionare a sistemului judiciar, motiv pentru care se impune reexaminarea acestora de catre Parlament".
Una dintre prevederile problematice este aceea privind "configuratia salii de judecata".
"Principiul egalitatii de arme este o componenta a dreptului la un proces echitabil consacrat prin art. 21 alin. (3) din Constitutie si art. 6 din Conventia Europeana a Drepturilor Omului, dar acesta nu se refera la pozitiile fizice pe care judecatorii, procurorii, avocatii, partile si ceilalti participanti la procedurile judiciare le ocupa in salile de judecata, ci la justul echilibru procedural intre parti, care trebuie sa existe atat in procesele civile, cat si in cele penale", arata Administratia Prezidentiala.
Presedintele a atacat mai intai Legea la Curtea Constitutionala, dar judecatorii au respins sesizarea ca fiind inadmisibila, pentru depasirea termenelor de sesizare a Curtii Constitutionale.
CCR a retinut ca o parte dintre criticile formulate de Klaus Iohannis vizeaza continutul normativ al unor dispozitii ale legii in forma adoptata initial de Parlament, care nu au fost supuse procedurii de reexaminare, aratand ca termenul in care presedintele putea solicita verificarea constitutionalitatii respectivelor dispozitii a expirat.
