de Andreea Ghinea
Joi, 07 Iunie 2018, ora 10:49
Primarul PSD din Cavnic (Maramures), Vladimir Petrut, nu este de acord cu organizarea mitingului de catre formatiunea din care face parte. Ba mai mult, acesta a vorbit despre Liviu Dragnea folosind termenul "penal".
"Prostia asta de miting. Cum sa faci un miting in capitala tarii cand tu conduci tara? Tu ai prefecti, primarii 80%, tu ai presedintii de consilii judetene, tu ai prim-ministrul, tu ai Guvernul Romaniei, tu ai Camera Deputatilor, tu ai Senatul, poti legifera, poti face legi, poti sa faci dezbateri publice.
Daca in aia 500.000 de oameni care merg la miting, pateste un om ceva, un autocar pateste ceva, ce se intampla in Romania atunci? Sau mergi cumva sa-l aperi pe penalul Dragnea? Aici e problema. Penalul Dragnea. Domnul Dragnea este condamnat penal, este penalul Dragnea! Nu e condamnat penal?", a spus Vladimir Petrut, in timpul unui Live pe Facebook facut de Maramuresul Azi.
Acesta a precizat ca din punctul sau de vedere mitingul este facut pentru Liviu Dragnea.
"Nu poti sa mergi sa fii alaturi de un condamnat penal. Parerea mea e ca acest miting e pentru iubitorul poporului, condamnatul penal Liviu Dragnea", a subliniat el.
Cand i s-a atras atentie ca social-democratii sustin ca mitingul este organizat impotriva abuzurilor, primarul a raspuns ca: "Ei spun una, eu va spun realitatea. M-am consultat cu niste colegi. Unii colegi mi-au spus ca este un miting prin care doreste Dragnea sa arate ce putere are el".
Acesta a precizat ca din Maramures sunt oameni trimisi la Bucuresti pentru manifestatie, dar ca el nu va trimite pe nimeni din Cavnic in Capitala.
"Imaginati-va un pic in ce situatie pun oamenii si ce penibili sunt ei. Pleaca autocarul din Maramures, trebuie sa calatoreasca minim 10 ore, nu stiu cat trebuie sa calatoreasca. Ajung seara la 6-7, pun oamenii in strada patru-cinci ore si inapoi. Imbarca-i in autocar si ii aduc inapoi. Oamenii aia timp de o zi nu fac baie, nu folosesc un WC, nu nimic. Cum sa folosesti oamenii ca pe niste animale?! Chiar nu se gandesc oamenii astia? Un miting din asta trebuia facut cu doua zile inainte. Sa duci oamenii, sa ii cadezi, sa le oferi o masa, sa faca un dus", a mai spus Vladimir Petrut.
Vezi si Cele mai bune glume despre mitingul organizat de PSD in Piata Victoriei
Cand jurnalistul de la Maramuresul Azi i-a spus ca poate asa se intampla, primarul a spus ca este programul clar ca dimineata se pleaca din Maramures, seara este mitingul si apoi se pleaca inapoi.
Vladimir Petrut a adaugat ca nu va cotiza pentru acest eveniment. "Cum sa cotizez eu pe asa ceva? E o prostie. Cum adica? Cum sa pui oamenii sa stea in caldura pentru dorinta si placerea dictatorului", a spus el, moment in care jurnalistul l-a intrebat "Care dictator?".
"Pai cum nu exista dictator? Trebuie sa va invatati ca incercam sa spunem adevarul", a punctat el.
"Va doriti sa fiti dat afara din partid?", l-a intrebat jurnalistul pe social democrat.
"Nu, nu. Eu sunt membru PSD. Este mai mare rusinea. Am fost plecat in Occident si la o discutie cu niste socialisti din Europa au spus ca: 'Da, voi sunteti condusi de un condamnat penal. In Romania sunt asa proaste legi? Condamnatii penal conduc?'. Mi-a fost mai mare rusinea. Condamnatul penal Liviu Dragnea este condamnat cu suspendare. Este un alt proces acum care va avea alta sentinta, dar exista o sentinta prin care Dragnea are stampila in frunte de penalul tarii. Eu nu pot sa ma duc, un om tanar, care vreau sa fac ceva pentru orasul meu, sa ma afiliez cu un penal, cu penalul Dragnea", a mentionat primarul.
Intrebat de ce nu isi da demisia din PSD, el a raspuns ca nu are niciun motiv, pentru ca vrea sa fie membru al partidului, dar ca vrea sa apere principiile si sa faca parte din acel PSD in care oamenii cred.
"Eu nu sunt impotriva PSD. Eu sunt impotriva unui lider care are stampila de condamnat penal si care ar trebui sa se retraga, sa faca un pas in lateral, sa vina altii mai tineri care nu au condamnari penale. Daca vine un om care nu are condamnare penala, il sustin", a punctat el.
Vadimir Petrut este cel care in februarie 2017 a anuntat ca demisioneaza din toate functiile pe care le detinea in partid, si anume vicepresedinte PSD Maramures, presedinte PSD Cavnic si membru in Biroul Politic Judetean, in semn de protest fata de Ordonanta de Urgenta 13.
