Sambata, 16 Iunie 2018, ora 22:29
Cercetatorii de la AIDS Institute din cadrul Universitatii Hong Kong au anuntat ca este posibil sa fi descoperit o metoda ce ar permite "vindecarea functionala" a HIV, virusul care declanseaza SIDA, si ca aceasta realizare medicala are la baza un nou tip de anticorp, ce ar putea fi folosit atat pentru preventie, cat si pentru tratament.
Studiul, coordonat de profesorul Chen Zhiwei, a fost realizat intr-o perioada in care China se confrunta cu un risc tot mai mare de epidemie de HIV in randul populatiilor de risc, inclusiv in randul barbatilor care fac sex cu alti barbati si al angajatelor din industria sexului.
In China exista aproximativ 850.000 de persoane infectate cu HIV, potrivit AIDS Data Hub, o asociatie sprijinita de ONU.
HIV este un virus care dezactiveaza sistemul imunitar si ii face pe pacienti sa devina mai vulnerabili la infectii si boli.
Descoperirea profesorului Chen, care a fost testata pe soareci, arata ca noul anticorp poate contribui la tinerea sub control a virusului si la eliminarea celulelor infectate.
Acel anticorp ar putea fi capabil sa trateze toate tulpinile de HIV, realizand astfel o premiera mondiala, conform profesorului Chen, intrucat in prezent nu exista niciun vaccin care sa anihileze diferitele tipuri ale virusului.
"Noul nostru anticorp bispecific functioneaza pentru toate tulpinile, aceasta este diferenta majora", a declarat profesorul Chen pentru Reuters.
Profesorul chinez spune ca o "vindecare functionala" se produce atunci cand concentratia virala este atat de scazuta incat virusul devine nedetectabil in organism, atat timp cat pacientii continua sa isi administreze injectii cu acel anticorp, o data pe trimestru sau chiar mai rar.
Studiul realizat de echipa profesorului Chen a fost publicat in Journal of Clinical Investigation, una dintre cele mai importante reviste biomedicale din lume.
In prezent, oamenii infectati cu HIV pot sa isi tina virusul sub control cu ajutorul medicamentelor antiretrovirale, care au capacitatea de a opri virusul sa infecteze celule noi.
Totusi, tratamentul trebuie administrat zilnic si nu duce la eliminarea celulelor infectate din organism. De aceea, virusul poate sa continue sa existe in corp si poate sa se reactiveze daca pacientii inceteaza sa isi administreze acele medicamente in mod corespunzator.
Noul anticorp ar putea avea o durata de functionare considerabil mai indelungata fata de tratamentele actuale si ar putea, de exemplu, sa fie administrat in mod constant o data la trei luni, a explicat profesorul Chen.
Astfel, el ar fi mai usor de administrat decat tratamentul zilnic pe care trebuie sa il urmeze majoritatea pacientilor infectati cu HIV.
Desi rezultatele noului studiu sunt promitatoare, Andrew Chidgey, directorul executiv al AIDS Concern din Hong Kong, spune ca acest lucru nu inseamna neaparat ca noul tratament va deveni foarte curand disponibil pe piata.
"Guvernele sunt foarte lente atunci cand vine vorba despre implementarea programelor medicale. Asadar, doar pentru ca un tratament devine disponibil, acest lucru nu inseamna ca oamenii il vor primi sau ca acesta va avea un impact", a adaugat el.
Profesorul Chen si colegii lui intentioneaza sa includa noul anticorp intr-o serie de teste clinice si spera ca acesta va deveni disponibil la finalul unui interval cuprins intre trei si cinci ani.
