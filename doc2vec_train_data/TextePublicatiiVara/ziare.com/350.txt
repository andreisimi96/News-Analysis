de Camelia Badea
Marti, 29 Mai 2018, ora 12:40
Nu stim ce strategii traseaza consilierii straini din Kiseleff, dar e limpede ca unele lucruri pur si simplu nu se leaga logic, asa ca starnesc rasul. De exemplu, Gabriela Firea ii infiereaza cu manie proletara pe cei care tradeaza PSD fugind in partidul lui Ponta si in acelasi timp ii asteapta cu bratele deschise pe tradatorii altor partide.
"Parlamentarii care au plecat de la PSD au fost votati pe listele acestei formatiuni politice. Atunci nu le-a fost nici jena, nici rusine, nu au avut nici comentarii la adresa conducerii partidului, atunci au fost in aceasta sigla de partid si in acel program de guvernare pe care unii l-au si prezentat in emisiuni sau pe Facebook.
Acum, acest partid care le-a oferit aceste pozitii inalte si importante, acum nu mai e buna aceasta formatiune politica. Nu este o tradare a noastra, ca fosti colegi, ci mai degraba o tradare a votului romanilor care au pus stampila in casuta PSD, iar acum, acesti oameni pleaca intr-o alta directie total opusa", a acuzat luni seara vicepresedintele PSD si Primarul general al Capitalei.
Fair enough. Bravo!. Daca Gabriela Firea se oprea din vorbit, totul parea ok. Doar ca a continuat...
"Este normal ca nici noi sa nu stam cu mainile in san privind la aceasta tragi-comedie. Am aceasta informatie. Acum cateva zile, mai multi parlamentari au semnat in biroul presedintelui adeziunea la PSD. Eu stiu de sapte, poate vor fi mai multi. Domnul presedinte (Liviu Dragnea - n.red.) va face aceste anunturi mai concrete zilele urmatoare", a declarat Firea, la Antena 3.
Pai, cum vine asta, stimabile? Ce sa mai inteleaga un biet cetatean, turmentat sau nu? Adica tradatorii nostri sunt caah, dar tradatorii lor sunt iamii? Este premierul Dancila un politician atat de valoros si de neinlocuit incat merita sa iti pui onoarea la mezat si iti tradezi alegatorii? Si cum vine asta "e normal sa nu stam cu mainile in san"? Oare ce le fac, cum ii ademenesc pe cei care in 2016 s-au batut in transee cu balaurul PSD ca sa ii determine sa pactizeze acum cu inamicul?
Zicea bine mesterul Caragiale: "Ne ducem, dar gandeste-te, stimabile, ca suntem membrii aceluiasi partid... Cum ziceam adineaori amicului Branzovenescu: tradare sa fie daca o cer interesele partidului, dar s-o stim si noi... De aceea eu totdeauna am repetat cu strabunii nostri, cu Mihai Bravul si Stefan cel Mare: iubesc tradarea, dar urasc pe tradatori".
Adevarul e ca istoria noastra e plina de tradari si tradatori, asa ca de ce sa nu mergem tot inainte, dupa reteta care si-a dovedit eficienta mai ceva ca un vaccin. Marele Imperiu Dac s-a destramat dupa ce Burebista a fost tradat de nobili, Vlat Tepes a fost inlaturat de la tron prin tradarea fratelui sau, iar Mihai Viteazul, Constantin Brancoveanu sau Tudor Vladimirescu au fost vanduti de rude sau aliati, scriu istoricii.
Iar in timpul domniei PSD Adrian Nastase a fost tradat de Mircea Geoana, Geoana de Ponta, Ponta de Dragnea si, mai nou, Dragnea de Ponta (oare ne ducem pe rau in sus, catre Geoana si Nastase?!).
Incheiem cu o "dezvaluire" in "exclusivitate": Guvernarea Dancila aproape ne-a distrus rubrica. E imposibil sa mai decizi care e "Aberatia zilei" dintre atatea aberatii pe care ni le ofera in fiecare zi, cu generozitate, actuala putere. Pierzi prea mult timp alegand, asa ca n-are rost. Mai usor ar fi sa infiintam rubrica "Normalitatea zilei". Doar ca in unele zile n-am avea ce scrie...
ABERATIE, aberatii, s.f. 1. Abatere de la ceea ce este normal sau corect. 2. Ceea ce este inadmisibil, absurd; absurditate, ineptie, prostie.
