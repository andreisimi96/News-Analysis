Vineri, 01 Iunie 2018, ora 19:50
Frica de stomatolog este unul din principalele motive pentru care jumatate dintre copii nu ajung la medicul dentist pana la varsta de 12 ani. Si, totusi, trei sferturi dintre ei au probleme inca din primii ani din viata , spun studiile. Astfel, unul din fiecare 5 copii poate dezvolta "carii de biberon" in primele 18 luni de la nastere .
Doctorul Diana Marin, specialist pedodont, explica pentru Ziare.com cum iti poti ajuta copilul sa perceapa vizita la cabinetul stomatologic ca pe un lucru ce tine de normalitate, exact ca toate celelalte activitati din timpul unei zile, de la joaca pana la odihna.
Faceti-i cunostinta cu medicul dentist cat mai devreme posibil pentru a se obisnui cu vizitele periodice. Ar fi indicat ca prima vizita sa fie facuta atunci cand apar primul/primii dinti .
In timpul vizitei se verifica dintii iesiti iar parintele afla despre toate normele de educatie privind igiena si sanatatea orala a copilului. Acela este momentul ideal in care micutul se acomodeaza cu mediul si cu personalul medical fara nicio reticenta.
Alegeti un cabinet stomatologic specializat pentru tratarea copiilor. De la atmosfera cabinetului pana la relatia pe care o stabileste cu medicul, copilul trebuie sa aiba incredere in tot ceea ce se intampla in jurul lui. Pe de alta parte, parintii trebuie sa le explice celor mici, cu exemple, cum poate decurge vizita la dentist. Medicul trebuie sa fie prezentat ca un personaj pozitiv, care va ajuta copilul si ii va face numai bine. La sfarsitul unei sedinte poate fi recompensat sau premiat pentru a fi motivat pe viitor.
Mergeti cu copilul la dentist atunci cand nu prezinta nicio urgenta stomatologica. Principala temere a copiilor este aparitia durerii. Sa nu ii doara nimic, asta este tot ceea ce isi doresc. In caz de durere sau disconfort, insa, copilul va fi putin cooperant, facand destul de dificila si sedinta de tratament .
In plus, cu cat este amanata mai mult vizita la dentist, cu atat creste riscul aparitiei cariilor sau altor probleme dentare. De exemplu, o complicatie aparuta din cauza netratarii dintilor este abcesul, o infectie nelocalizata. Ea afecteaza dintele definitiv ce urmeaza sa iasa in acel loc, poate intra in circulatia sangvina si poate ajunge la ficat, rinichi sau inima .
Inhalosedarea poate fi solutia in cazul micutilor pacienti cu un grad mare de anxietate . Inhalosedarea NU inseamna anestezie generala si nu inlocuieste anestezia locala, rolul sau este sa ii scada pragul de perceptie al durerii si sa il relaxeze, pur si simplu, pe cel mic. Este un procedeu inofensiv si nedureros, nu il influenteaza pe termen lung si are efect doar atata timp cat va sta cu masca pe nas.
Efectul dispare in maximum 3 minute de la indepartarea mastii iar procedura il poate face sa se simta atat de bine incat sa aveti surpriza ca la urmatoarea sedinta chiar cel mic sa renunte la ea. Majoritatea copiilor sunt foarte receptivi la inhalosedare deoarece asociaza procedeul cu cel de aerosoli care le este prescris, de obicei, o data pe an.
Contraindicatii: folosirea unor fraze de tipul "daca nu esti cuminte, te duc la doctor sa iti faca injectie" sau ascunderea faptului ca a fost planificata o vizita la un cabinet stomatologic sunt nerecomandabile. Copilul nu trebuie mintit pentru a nu ii pierde increderea si nici amenintat.
Dr. Diana Marin, specialist in pedodontie, absolventa a Universitatii de Medicina si Farmacie "Carol Davila", din Bucuresti, Facultatea de Stomatologie.
Daca aveti vreo intrebare pentru medicii colaboratori ai Ziare.com, va invitam sa le-o adresati printr-un comentariu sau printr-un mail pe adresa sugestii@ziare.com.
