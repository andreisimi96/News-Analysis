de Magda Gradinaru
Miercuri, 30 Mai 2018, ora 11:39
In 4 noiembrie 2015, Victor Ponta demisioneaza din functia de prim-ministru, la cinci zile dupa tragedia de la Colectiv. De fapt, este o demisie asteptata si anuntata de Liviu Dragnea, care tocmai a facut pasul cel mare, in functia plina de presedinte al Partidului Social Democrat. Astazi, la aproape trei ani distanta, Victor Ponta vrea sa isi ia revansa.
Cu cine joaca insa fostul premier? Unde se intoarce, de fapt, Victor Ponta?
Declarativ, Victor Ponta isi asuma acum un mesaj pro-european, ca opus celui cu tente nationaliste al PSD-ului lui Liviu Dragnea. Ar vrea fostul premier sa fie perceput in randul liderilor tineri, reformatori, fara trecut impovarator.
Sa-l ascultam, in discursul de la lansarea de luni, dintr-un Bucuresti intrat alene in vacanta de Rusalii, cand televiziunile de stiri aveau de ales intre stirile de pe Valea Prahovei si litoral sau cele cu iz de tradare de la lansarea lui Victor Ponta.
Asa ar fi procedat, probabil, pe vremuri, si Viorel Hrebenciuc, astfel incat sa controleze o agenda media de vara. Este un calcul oportunist, care i-a lipsit lui Dacian Ciolos, cand si-a lansat partidul intr-o zi de vineri , plina de evenimente legate de justitie si inainte de Saptamana Mare.
"Marile partide traditionale au o incapacitate structurala de a se schimba, de a se adapta, si asta v-o spune cineva care a incercat sa schimbe un mare partid politic. In fata acestei incapacitati de schimbare, un proiect Start Up, mai mic, cu resurse mici, cu riscuri mari, poate sa produca beneficii. (...) Sa nu ne mai comportam ca mesterul Manole. Cei care am format acest Start Up politic avem o gandire europeana". O spune chiar Victor Ponta, in discursul de repozitionare de luni, auzit la fata locului chiar si de Ecaterina Andronescu, inca senator PSD .
Nu e de ignorat nici critica pe care tot Ponta, "camaradul" de odinioara al lui Erdogan, o aduce astazi tendintelor autocratice ale lui Liviu Dragnea. Un discurs, asadar, la 180 de grade fata de cel pe care il afisa atunci cand avea puterea.
Care este, asadar, miza lui Victor Ponta cu acest nou partid? Vrea el sa isi ia revansa in fata lui Liviu Dragnea sau are alte intelegeri? Va fi fostul premier tocmai el cel care il va inlatura pe seful PSD din linia intai a politicii, chiar inainte de o decizie a instantei?
Dar chiar sa creada Victor Ponta, cel care a avut parghiile puterii atata vreme, ca va reusi sa se reinventeze sau e doar un joc de fatada?
Isi schimba asadar "lupul" naravul, pastrandu-si parul? Analistul politic Valeriu Turcan este de parere ca miza lui Victor Ponta este tot PSD, pe a carui fereastra se uita, stiind exact locul fiecarui obiect, adica si cel al casei de bani din partid.
"Acest nou partid poate avea mai multe trasee in functie de desfasurarea evenimentelor. Ori vehicul spre revenirea in PSD, ori vehicul electoral pentru negocieri, cu PSD sau cu terti. Ponta poate rupe cateva procente, nu multe, dar cat sa forteze PSD intr-o situatie de negociere cu el. Obiectivele lui sunt pe termen mediu si sunt legate de PSD. Si daca ramane Dancila prim-ministru, nu e niciun argument care sa ne faca sa credem ca imaginea publica a guvernarii nu se va deteriora in continuare.
Chiar cu Dragnea si Dancila cu mainile pe volan, Ponta va ramane agatat in fereastra PSD, privind inauntru", spune Valeriu Turcan.
La prima vedere, pare greu de crezut ca va putea Victor Ponta sa se reinventeze si sa devina credibil. In primul rand, pentru ca asa e politica romaneasca, odata iesit din liga mare, reintoarcerea nu prea se intampla, daca ne uitam la Emil Constantinescu sau Mihai Razvan Ungureanu.
Totusi, Valeriu Turcan nu respinge din capul locului o reinventare: "Depinde de el. Are resurse la dispozitie sa o faca. Necesita ceva creativitate, dar nu e imposibil".
Joaca Victor Ponta astazi o carte europeana, dar nu mai departe de acum doi ani juca alaturi de un partid populist, nationalist, alaturi de prietenul Sebastian Ghita .
Valeriu Turcan: "Acela a fost un experiment social mai degraba, decat un partid construit sa ia voturi. Ponta a fost foarte atent sa tina un echilibru intre mesajele nationaliste interne si semnalele pentru exterior".
Este insa Ponta un pericol real pentru Dragnea?
Valeriu Turcan: "Da. Stie bine casa pe dinauntru. Si casa de bani".
Miscarea pe tabla a lui Victor Ponta vine intr-un moment in care toti actorii Opozitiei par a vrea un loc cat mai in fata: liberalii se gandesc la motiunea de cenzura, iar Ludovic Orban este autorul unei sesizari penale pe numele prim-ministrului, fostul premier Dacian Ciolos si-a lansat si el un partid, iar USR-ul e din ce in ce mai prezent in dezbaterea parlamentara.
Sta sansa "Opozitiei" din Romania tocmai in Victor Ponta?
Valeriu Turcan: "Desigur ca nu, insa Ponta si oamenii care ies zilnic din PSD confirma ce Opozitia si diversi analisti spun de ani de zile, anume ca PSD este un partid nereformat, condus dupa principii feudale, in care locurile vechilor PSD-isti, compromisi, dar cu scoala la zi au fost luate de analfabeti functionali fara legitimitate politica."
In ceea ce priveste castigatorul acestor miscari de trupe, in care Victor Ponta ia de la PSD, iar Liviu Dragnea ia de la PMP-ul abandonat de Traian Basescu, Valeriu Turcan mizeaza pe acel actor politic care va infrunta deschis PSD-ul.
Valeriu Turcan: "Greu de spus acum cum se vor distribui castigurile. Peste o luna, doua se va sti. Partidul care va avea cele mai curajoase actiuni la adresa PSD va creste.
Linistea nu se va asterne in PSD prea curand. Acolo e pe viata si pe moarte si suntem de-abia la inceputul macelului".
