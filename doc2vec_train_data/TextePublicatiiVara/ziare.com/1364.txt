de Irina Olteanu
Miercuri, 06 Iunie 2018, ora 13:46
Deputatii au votat favorabil miercuri proiectul de lege care prevede infiintarea Fondului Suveran de Dezvoltare si Investitii (FSDI).
Au fost 174 voturi pentru si 98 impotriva. Camera Deputatilor este for decizional in acest caz.
Proiectul a fost introdus suplimentar pe ordinea de zi, iar PNL a anuntat ca va sesiza CCR, afirmand ca PSD-ALDE dau cea mai puternica lovitura economiei nationale.
Prim-vicepresedintele PNL, Raluca Turcan, acuza Guvernul si majoritatea parlamentara ca vor sa puna cele mai profitabile companii ale Romaniei sub o administrare total netransparenta si clientelara, aservita unor interese dubioase.
"PNL va sesiza Curtea Constitutionala a Romaniei pe Legea prin care astazi PSD-ALDE au dat cea mai puternica lovitura economiei nationale romanesti, prin infiintarea asa-zisului Fond Suveran de Dezvoltare si Investitii. Este cel mai mare tun care se pregateste patrimoniului de stat din ultimii ani!
Daca pana acum Guvernele PSD-ALDE au demonstrat o reala incompetenta in a gestiona responsabil economia romaneasca, acum am asistat la un act premeditat prin care Guvernul si majoritatea parlamentara intentioneaza sa puna cele mai profitabile companii ale Romaniei sub o administrare total netransparenta si clientelara, aservita unor interese dubioase", afirma Raluca Turcan intr-un comunicat remis Ziare.com.
Potrivit acesteia, legea incalca doua articole din Constitutie si sfideaza toate regulile economiei de piata functionale si ale concurentei libere.
"Legea incalca si art.135 din Constitutie, care consacra faptul ca Romania este economie de piata, bazata pe libera initiativa si concurenta. Despre ce concurenta, despre ce economie de piata mai vorbim daca prin lege PSD-ALDE vor pune in mana unor administratori necunoscuti de nimeni cele mai importante active ale statului roman, procedand ulterior la repartizarea profiturilor total netransparent si discretionar, fara niciun control din partea niciunei institutii. Legea sfideaza toate regulile economiei de piata functionale si ale concurentei libere!
Cel mai grav este faptul ca prin aceasta lege se incalca si art.136 din Constitutie, deoarece proprietate privata a statului este transferata in proprietatea Fondului Suveran de Dezvoltare si Investitii, iar statul va fi pus in imposibilitatea de a-si indeplini functia sa principala - de a proteja interesele nationale ale romanilor. Curtea s-a pronuntat de mai multe ori in aceasta chestiune!", mai precizeaza Raluca Turcan.
Proiectul de lege care prevede infiintarea Fondului Suveran de Dezvoltare si Investitii (FSDI) a fost adoptat de Senat , in luna aprilie.
Proiectul a fost adoptat de senatori cu mai multe amendamente propuse de Guvern.
Ministrul de Finante, Eugen Teodorovici, a afirmat ca amendamentele depuse la initiativa legislativa pentru infiintarea FSDI vin in urma unor subiecte discutate cu Comisia Europeana.
