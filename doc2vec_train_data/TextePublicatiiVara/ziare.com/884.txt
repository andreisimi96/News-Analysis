Sambata, 02 Iunie 2018, ora 11:34
Am ajuns de rasul lumii. De cateva luni bune, PSD se invarte in jurul cozii, cautand solutii ca sa-si opreasca scaderea dramatica in sondaje si sa salveze singurul guvern pe care (inca) nu si l-a doborat Dragnea insusi.
Ambiguitatea, cu care anturajul dlui Dragnea ne tot anunta un miting grandios, lasa impresia proverbiala a carului pus inaintea boilor si a mitingului dorit cu inflacarare, inainte sa stim exact pentru ce avem atata nevoie de el.
Problema a declansat-o nastrusnicul Codrin Stefanescu, care declara in noiembrie trecut ca "ar trebui sa organizam mult mai repede un miting la care sa vina toti cei care ne sustin, contra statului paralel, contra noii Securitati, contra abuzurilor".
Colegii n-au cuplat atunci. Cine vine sa lupte contra statului paralel, ceva care trebuie invins inainte sa-l fi vazut cineva cum arata? Dar noua Securitate a vazut-o cineva sau e numai o metafora? Numai abuzurile sunt clare: noi le facem si tot noi luptam contra lor. Traiasca ai nostri!
Intrucat o vreme dl Dragnea s-a opus mitingului, au ramas balta statul paralel si noua Securitate, dar a aparut "familia traditionala", iar mai recent varianta conform careia sprijinirea doamnei Dancila e mai urgenta decat orice.
Altfel, da sa se prabuseasca doamna prim ministru si, daca nu-i punem proptele, ca s-o sprijinim, s-a dus. O darama statul paralel si o nimiceste noua Securitate, cu ajutorul abuzurilor. Doamne fereste!
Vreau sa detaliez, ca sa nu creada cineva ca gresesc. Asta cu proptelele nu e o figura de stil, este chiar cuvantul potrivit, conform Dictionarului Explicativ al Limbii Romane, care spune ca a sustine si a propti sunt cam sinonime. Cu alte cuvinte, sustinem, adica sprijinim, adica proptim.
Mi se pare corect. Greu s-ar mai tine doamna Viorica in picioare, daca n-ar propti-o partidul. Numai ca atat partidul, cat si dl Dragnea sustin cu tarie ca guvernarea este solida, salariile se platesc, pensiile cresc, bani sunt garla, iar tandemul PSD+ALDE este ca de granit.
Zau daca inteleg de ce trebuie sa ne batem capul, ca sa proptim granitul!
Ciuca zeflemelelor si a bascaliilor
Dupa cum s-a vazut, liderii PSD se opinteau de multa vreme sa propteasca ceva, dar nu le venea inca sa se decida. Si nu degeaba. Intuitia imi spune ca dlui Dragnea i se face pielea ca de gaina cand isi aduce aminte de maretul miting tinut candva pentru sustinerea regimului Ceausescu si risipit in cateva minute, dupa ce s-a auzit, de la o petarda, mesajul "poc!".
Raman la aceeasi opinie, pe care am exprimat-o nu o data, ca mitingul de sustinere e o mare gugumanie. Inteleg mitingurile de protest ca o forma a democratiei, prin care oamenii isi revendica propriile drepturi si pretentii, dar un miting prin care se aduna buluc, pentru ca sa revendice pretentile lui Dragnea, asta mi se pare un nonsens.
Si, mai ales, nu cred ca doamna Viorica Dancila, ajunsa ciuca tuturor ironiilor, zeflemelelor, bascaliilor, persiflarilor si - scuzati-mi expresia - mistourilor, un fel de al doilea Bula al tarii, ar mai putea fi reabilitata cu un miting.
In plus, atat ar mai trebui, sa ia cuvantul si sa citeasca cine stie ce de pe hartii, in romaneasca specifica a domniei sale sau, si mai rau, in englezeasca la fel de specifica. E ceva la care te tavalesti de ras cand privesti momentul reluat insistent la televizor! Cum bine se zice in limba lui Shakespeare: "Make a photo?".
Miting pentru un singur om
Doamna Dancila si-a facut deja singura o imagine clara despre ea insasi: naivitatea absoluta, incultura crasa, modelul fraierului perfect, al fazanului proverbial si al jucatorului care tine in mana o singura carte: asul de Dragnea.
Iar jupanul o poate apara de orice, afara de un singur lucru: inepuizabilele sale gafe, stanjenitoare pentru orice respectabil intelectual, dar capabile sa provoace deliciul culegatorilor de perle si al vanatorilor de balbe.
In opinia mea, greu ar mai aduna PSD 65.000 de simpatizanti pentru asemenea misiune, iar succesul ar fi atat de problematic, incat chiar si marele aparator al doamnei Vasilica-Viorica a hotarat sa deturneze scopul marelui miting pro-Dancila si sa faca din el marea demonstratie anti-abuzuri.
Nu credeam luni ca voi citi marti cum taie dl Dragnea nodul Gordian tocmai in legatura cu protejata sa: "in 9 iunie o sa facem un miting. Este un miting contra abuzurilor care se intampla in Romania de foarte multi ani de zile. Este un miting care este dorit de mult timp de foarte multi membri de partid".
Cred ca e cu schepsis. Pana acum, mitingul era pentru salvarea protejatei, dar acum a ajuns pentru propria sa salvare, daca tinem seama de faptul ca 9 iunie vine exact a doua zi dupa 8 iunie, cand Inalta Curte ar trebui sa pronunte sentinta din dosarul "Bombonica".
Ce-si mai rade dl Dragnea pe sub mustata, zicandu-si in gand: daca cei de la CCR n-au miscat in front , cu atat mai putin nu cred ca va fluiera in biserica Inalta Curte, cand stie ca a doua zi se va umple Bucurestiul cu autocare! Parerea mea!
