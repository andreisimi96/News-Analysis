de Camelia Badea
Joi, 14 Iunie 2018, ora 12:47
Vicepresedintele Camerei Deputatilor Gabriel Vlase, nominalizat joi de presedintele Klaus Iohannis la sefia SIE, este la al patrulea mandat in Parlament, are un doctorat obtinut la ANI in 2010 si a fost promovat si sustinut in politica de Viorel Hrebenciuc.
In varsta de 47 de ani, Gabriel Vlase a fost ales in 2016 deputat de Bacau. Potrivit CV-ului publicat pe site-ul Camerei , Vlase a absolvit in 1996 Institutul Politehnic Bucuresti, dupa care a urmat o serie de cursuri de pregatire si specializare, in tara si in strainatate. In 2006 a absolvit si Colegiul Superior de Securitate Nationala.
La capitolul activitate profesionala, Gabriel Vlase si-a trecut in CV functiile de consilier local in Bacau (2000), subprefect (2001-2004) si cele patru mandate de deputat care au urmat.
Tot incepand din 2000 Gabriel Vlase este membru al PSD, partid in care a detinut diverse functii, de la cea de vicepresedinte TSD, pana la cea de vicepresedinte al partidului, obtinuta din 2015.
Gabriel Vlase a fost vicepresedinte al Adunarii Parlamentare a NATO in perioada 2013-2015.
A detinut functii de conducere in comisia parlamentara speciala privind controlul asupra SIE si in toate mandatele sale a fost membru al grupului parlamentar de prietenie cu Statul Israel, fiind medaliat in 2015 de Federatia Comunitatilor evreiesti din Romania .
In actualul mandat de deputat a semnat 18 initiative legislative, dintre care doar doua au ajuns legi, celelalte aflandu-se in diverse stadii ale procedurii parlamentare. Gabriel Vlase conduce comisia speciala care ar trebui sa elaboreze legile sigurantei nationale si este membru in Comisia de Aparare.
La dezbaterile privind Legile Justitiei s-a facut remarcat taindu-le microfonul de mai multe ori reprezentantilor Opozitiei, in calitatea sa de presedinte de sedinta.
Conform ultimei declaratii de avere , depusa cu exact un an in urma, Gabriel Vlase detine impreuna cu sotia bijuterii in valoare de 25.000 de euro, a vandut pana in 2016 doua case si un apartament, are plasamente la doua SRL-uri, dintre care la unul cu o cota de 100%.
De asemenea, are si cateva credite si imprumuturi, cel mai mare (55.000 euro) fiind facut in 2010.
Conform relatarilor din presa, Gabriel Vlase este un apropiat al fostului strateg al PSD Viorel Hrebenciuc, care l-ar fi si promovat in politica.
Numele lui Vlase a aparut in rechizitoriul intocmit de DNA in dosarul retrocedarilor, conform Agerpres. In rechizitoriu, procurorii DNA sustineau ca: "Deputatul Vlase Gabriel le ofera garantii celor doi inculpati (Ioan Adam si Paltin Sturdza - n.red.) ca, dupa data de 11 septembrie 2012, cand problemele cu justitia vor fi finalizate (facand referire la decizia ce urma sa se dea la contestatia in anulare), va incerca sa schimbe 'starea de spirit' a celor de care depinde punerea in posesie a hectarelor de padure".
Conform sursei citate, Gabriel Vlase urma sa primeasca o suma printr-o firma de topometrie.
In decembrie anul trecut, in timp ce conducea sedinta de plen a Camerei Deputatilor, Gabriel Vlase a fost surprins folosind un limbaj suburban cand i se adresa unui coleg aflat la prezidiu.
