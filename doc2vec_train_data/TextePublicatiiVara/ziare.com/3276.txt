de Ionut Gaman
Luni, 02 Iulie 2018, ora 15:03
A ajunge pilot de raliuri e visul multor copii, dar si a multor oameni maturi, doar ca realizarea acestui vis implica un efort financiar considerabil.
Claudiu Barbu, pilotul Transcarpatic Rally Team, ne dezvaluie costurile participarii la o etapa de raliuri din Romania, precum si la una de peste hotare.
Potrivit acestuia, pentru a lua startul la o cursa in tara noastra trebuie sa dispui de "cateva mii de euro", in timp ce o participare la o competitie externa te "va usura" de "cateva zeci de mii de euro", chiar "aproape o suta de mii de euro" in cazul unei intreceri de anvergura, precum Raliul Dakar.
A fi pilot auto in Romania nu poate fi considerat un job, ci doar o pasiune, pentru ca, dupa cum ne precizeaza Claudiu, "nu cunosc pe nimeni care sa traiasca din participarea la raliuri".
Pilotul in varsta de 39 de ani, manager al unei firme de consultanta, ne-a povestit si despre dificultatile intampinate recent la cea mai dura cursa de raliuri din Romania, Baja 500, la care Transcarpatic Rally Team a ocupat pozitia a 3-a la Clasa SSV:
Dar iata interviul pe care ni l-a acordat Claudiu Barbu:
Felicitari pentru locul ocupat la Baja 500 Romania. Cat de dificila a fost cursa?
Multumim! Este una din cele mai dificile curse la care am participat, in special din cauza nivelului de anduranta pe care il presupune. Totul se petrece intr-o singura zi, cand trebuie sa strabati peste 500 de kilometri in regim de rally raid. Doar cursele organizate in Asia si Africa pot reprezenta termeni de comparatie. In Europa nu exista o asemenea etapa atat de solicitanta: nici in Campionatul European si nici in Campionatul Mondial de Cross Country Rally.
Baja 500 reprezinta Ziua de Dakar a Romaniei; sau mai mult spus este chiar Ziua de Dakar a Europei, ce se desfasoara in Romania. Din acest punct de vedere, felicitari Romaniei pentru aceasta initiativa ce se afla deja la a treia editie. Suntem bucurosi ca am participat la toate cele trei. De altfel, in acest weekend, am renuntat sa fim prezenti la etapa de Campionat Mondial ce s-a desfasurat in Italia, pentru a putea fi prezenti aici in Romania, alaturi de concurenti din Italia, Israel, Serbia si Bulgaria.
Ai concurat cu un Polaris RZR. Cum s-a comportat si ce fel de modificari i-ai adus?
Suntem la al doilea RZR achizitionat intr-un an de zile. Acesta difera foarte mult de unul de stock, in sensul in care tot ce a cedat la primul RZR, acum este modificat substantial. Bratele, planetarele, tirantii, caseta de directie, turbina, evacuarea, racirea motorului, racirea curelei, ECU - toate sunt modificate pentru a face fata regimului de raliu. Chiar si in aceste conditii, tot pot sa apara probleme de natura mecanica.
Sambata, cand am plecat pe legatura, din cauza ploii, in primii 5 km am ramas fara statia de comunicare. Din acel moment, am comunicat doar prin semne; aveam experienta alfabetului deprinsa in alte episoade. Dupa alti 10 km, au aparut primele erori in ECU, oarecum asteptate, din cauza unei anomalii pe care nu am reusit sa o rezolvam inainte de start. Am resetat si am mers mai departe. Dupa primii 20 km de speciala dupa start, am facut pana. A fost momentul in care am fost depasiti de toate SSV-urile, sase la numar, plus cele patru pe care le mai aveam in fata. De asemenea, am fost depasiti si de vreo 3 masini. Dupa ce am schimbat roata, in urmatorii 100 km am avut un ritm foarte bun, ce ne-a permis sa recuperam si sa depasim fara probleme, fortand insa de multe ori pe franare, in incercarea de a ne face cat mai vizibili pentru concurentii din fata.
Din pacate, din cauza noroiului si a pietrelor, sistemul de franare a cedat complet, si am rulat efectiv fara frane, vreo 400 de kilometri. Din acel moment, a trebuit sa reducem ritmul si sa ne calculam foarte bine inertia in viraje pentru a nu risca foarte mult. Problema cea mai mare a reprezentat-o insa campul vizual: am fost nevoiti sa renuntam la viziere si, din cauza ploii si a noroiului, atat eu, cat si Paul am avut nevoie de interventii oftalmologice la finalul cursei. Pe ultima parte a traseului, am ales sa stam in spatele unui echipaj din Italia intrucat nu mai distingeam drumul, iar gropile ne erau semnalizate de suspensia masinii din fata.
Poate pare ciudat, dar avem si echipare de stock pe acest RZR: anvelopele. Sunt BigHorn-urile, cu care ne impacam cel mai bine, atat pe noroi, cat si pe asfalt, atat pe nisip, cat si pe macadam. Si credeti-ne ca am testat foarte multe optiuni de pe piata.
Care sunt costurile pentru a luat startul la o competitie de acest fel?
Costurile difera in functie de mai multi factori si sunt ridicate spre foarte ridicate. O etapa organizata in Europa, implicit in Romania, are un cost de cateva mii de euro, in timp ce o etapa organizata in Orient, in Africa sau efectiv Dakarul, va scoate din bugetul echipei cateva zeci de mii de euro, spre o suta de mii de euro in cazul Dakarului. Iar acest lucru este valabil daca participi cu un SSV. Daca optezi pentru un auto din categoria T2, costurile se dubleaza.
E atat de greu pe cat tot auzim sa gasesti sponsori?
In Romania este mai greu sa te zbati sa gasesti un sponsor, decat epuizarea de care ai parte in urma unui concurs de rally raid. Sansele cresc pe masura ce ai rezultate si pe masura ce ai expunere in media din ce in ce mai mare. Chiar si asa, exista diferenta enorma de abordare intre tot ce se intampla in Romania, comparativ cu alte state din Europa, unde exista programe speciale de sponsorizare a celor ce doresc sa se dedice in directiile sportive.
Se poate trai doar din competitii auto in Romania? Sau e necesar un job in paralel pentru a sustine aceasta pasiune?
In Romania nu cunosc pe nimeni care sa traiasca din participarea la raliuri. Pilotii de rezonanta de la noi au cel putin afaceri conexe cu sportul, din care obtin venituri suplimentare ce le permit supravietuirea. Daca esti in prima etapa a drumului, fara o slujba paralela sau fara implicarea directa a firmei la care lucrezi, nu ai cum sa sustii acest parcurs.
Daca ar fi sa dai trei sfaturi unor rideri/piloti aflati la inceput de drum, care ar fi acelea?
Moderatie cu perseverenta! Fa-ti o strategie de abordare a fiecarei curse! Nu uita drapelul, oriunde ai ajunge!
Ce urmeaza pentru Transcarpatic Rally Team in acest an?
In Campionatul Mondial, unde concuram cu Nissan Navara, vom incerca sa ajungem la etapele din Spania, Ungaria, Polonia, Portugalia si probabil Maroc. Spunem probabil, intrucat exista o suprapunere cu o etapa din Campionatul Est European, etapa ce se va desfasura in Turcia. In Campionatul Est-European, vom fi prezenti in Grecia si Israel si probabil Turcia. Evident, la sfarsit de an tintim din nou spre o participare la Dakar.
Doi piloti romani au trait aventura vietii in Africa
Transcarpatic Rally Team este singurul echipaj romanesc care a terminat Africa Eco Race 2018 (fostul Dakar Rally, mutat acum in America de Sud) .
