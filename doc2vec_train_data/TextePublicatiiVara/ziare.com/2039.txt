de Redactia Ziare.com
Luni, 11 Iunie 2018, ora 13:17
La Biroul de Informare al Parlamentului European din Bucuresti a fost lansat luni programul de calatorie gratuita cu trenul pentru tineri in statele din Uniunea Europeana.
Programul , aflat la debut, se adreseaza tinerilor care au implinit sau implinesc 18 ani in 2018 pana la 1 iulie, fiind prezentat ca un cadou: "Uniunea Europeana iti da cadou de majorat un bilet de 30 de zile pentru a vizita Europa cu trenul".
Acesta nu e un program mare, dar e un prim pas pe care Uniunea Europeana il face pentru a-i sprijini pe tineri sa descopere patrimoniul cultural din interiorul Uniunii. Europarlamentarul roman Siegfried Muresan (foto) este initiator al proiectului, iar din postura sa de raportor al Parlamentului European pentru bugetul Uniunii a reusit sa obtina finantare.
12.000.000 de euro vor fi dedicate finantarii acestuia in primul an. Din Romania, 750 de tineri de 18 ani pot beneficia de biletul de calatorie pentru 30 de zile in valoare de maximum 480 de euro.
Restul costurilor calatoriei, cazare si masa vor fi suportate de tineri.
Toate conditiile de inscriere se gasesc pe site-ul: www.europa.eu/youth/discovereu_ro. Perioada de inscrieri este intre 12-26 iunie.
Conditiile ce trebuie indeplinite pentru a beneficia de biletul gratuit:
1. Sa fii cetatean al unui stat membru al Uniunii Europene.
2. Sa fi implinit 18 ani in perioada 2 iulie 2017-1 iulie 2018.
3. Solicitantul trebuie sa aiba documente de calatorie valabile, carte de identitate sau pasaport.
4. Trebuie sa prezinte planul unei excursii de cel mult 30 de zile in cel mult patru state europene. Planul trebuie sa contina vizitarea unor obiective din patrimoniul cultural european. O parte din obiective pot fi gasite aici: http://europa.eu/cultural-heritage/about_en.
5. Inscrierea pe platforma online www.europa.eu/youth/discovereu_ro in perioada 12-26 iunie.
6. Pe acelasi site se afla si un chestionar de cinci intrebari pe teme europene la care solicitantul trebuie sa raspunda.
Pentru biletul gratuit pot aplica si grupuri de pana la maximum cinci tineri care trebuie sa indeplineasca toate criteriile de mai sus. Inscrierea va fi facuta de o singura persoana, coordonatorul grupului, care va completa lista cu numele solicitantilor. Fiecare membru al grupului trebuie sa raspunda la intrebarile din chestionar.
"E foarte important sa existe multe cereri venite din Romania pentru a putea ca anul viitor sa cerem suplimentarea numarului de locuri repartizate tarii noastre", a spus Siegfried Muresan, initiatorul proiectului, la conferinta de presa organizata cu ocazia lansarii acestuia.
Participarea la acest program nu este conditionata de nivelul de studiu, pot participa: elevi, salariati, studenti etc.
"Uniunea Europeana finanteaza costul a 20.000 de bilete, iar locurile alocate unei tari pot fi suplimentate in cazul in care intr-un alt stat european cererea e mai redusa. Excursia e de maximum 30 de zile, solicitantii sunt liberi sa-si planifice calatoria pe orice perioada cuprinsa in intervalul maxim", a mai spus eurodeputatul.
