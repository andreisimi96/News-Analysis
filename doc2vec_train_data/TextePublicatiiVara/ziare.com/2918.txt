Luni, 18 Iunie 2018, ora 06:04
Dorinta lui Ion Tiriac de a primi bani mai multi din partea autoritatilor din Madrid pentru a nu muta turneul de tenis intr-un alt oras a starnit o reactie dura.
Fostul presedinte al Federatiei de Tenis din Spania, Pedro Munoz, il acuza pe Tiriac ca apeleaza la un santaj, din moment ce spune ca va muta turneul daca nu i se vor satisface conditiile.
Munoz sfatuieste Primaria Madrid sa nu cedeze si sa investeasca banii in infrastructura tenisului.
"Tiriac a venit in Spania deoarece are un interes, nu pentru soare sau pentru zambetul nostru. Spania nu-si poate permite chiria, acesta este un santaj. Cu toate problemele pe care le avem astazi, nu putem sustine ceva de acest gen. Este afacerea lui. Eu sunt ingrijorat de baza tenisului, de soarta muncitorilor care depind de mutarea cluburilor", a spus Pedro Munoz pentru Punto de Break .
Ziarul Marca a anuntat, in urma cu doua saptamani, ca Tiriac a amenintat primaria Madrid ca va muta turneul de tenis intr-un alt oras in cazul in care nu i se va construi o arena noua, cu o capacitate de aproximativ 10 mii de locuri.
Tiriac vrea sa incaseze bani mai multi din vanzarea biletelor si considera ca solutia perfecta ar fi ca autoritatile din Madrid sa construiasca o noua arena, dupa ce au investit peste 300 de milioane de euro in complexul Caja Magica.
Totodata, Tiriac si-ar dori si ca autoritatile sa suporte o parte din premiile pe care le acorda la Madrid.
"Daca nu primesc un raspuns pozitiv, mut turneul!", a spus Tiriac conform Marca.
Potrivit sursei citate, omul de afaceri are trei oferte concrete pe masa: de la Berlin si Munchen si inca una din Rusia.
Tiriac are un parteneriat cu primaria Madrid, prin care se obliga sa pastreze turneul in acest oras pana in 2021.
In schimbul acestui parteneriat, Tiriac primeste anual o suma de pana la 10 milioane de euro.
Reprezentantii Primariei Madrid au anuntat ca vor avea pe 21 iunie o intalnire cu oamenii lui Tiriac pentru a decide soarta turneului.
