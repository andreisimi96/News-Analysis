Luni, 28 Mai 2018, ora 00:00
In urma cu jumatate de an, n-o stia aproape nimeni. Nici romanii, nici 95% dintre colegii sai din Parlamentul European. Acum, numele ei este pe buzele multora. Fiindca nu trece o zi fara sa faca o gafa ori fara sa rosteasca lucruri iesite din comun.
Citeste toate textele scrise de Cristian Preda pentru Ziare.com
I se spune Veorica. E prim-ministru. Putini sunt politicienii care, precum monarhii, sunt pomeniti pe numele mic. Numai ca-n cazul ei prenumele a fost stalcit.
S-a ajuns aici, in primul rand, pentru ca ea insasi poceste limba romana. Mai e, insa, un motiv si acesta e, politic vorbind, cu adevarat important. Si anume, premierul este o marioneta. Veti spune ca nu e prima. Asa-i! Inaintea ei, alti doi prim- ministri s-au lasat manipulati de catre seful PSD . Papusarul le zice acum "sobolani", fiindca s-au revoltat. In schimb, cu Veorica, sistemul functioneaza fara cusur si pare indestructibil.
Democratia noastra e diminuata. A zis-o chiar ea. Ma rog, voia sa zica "birocratia", dar nu i-a iesit din prima...
Uzurparea puterii guvernului si exercitarea ei intr-un mod netransparent reprezinta o deriva grava a statului de drept. Acest tip de involutie a devenit o caracteristica a regiunii noastre. In Polonia, seful partidului majoritar conduce din umbra cabinetul, in Serbia, presedintele controleaza vointa sefei executivului, iar in Moldova, un oligarh dicteaza deciziile unui premier abulic.
Ca si cea din Polonia, criza politica de la noi ar putea avea un impact asupra Uniunii Europene, nu doar asupra politicii interne. Peste sapte luni, Romania preia presedintia Consiliului UE. Rolul decisiv ii va reveni guvernului. Adica, in ipoteza ca nimic nu se schimba, Veoricai. A se citi: celui care o controleaza din culise. Nori negri porniti de la Bucuresti se raspandesc pe intreg cerul european.
Cristian Preda este profesor la Universitatea din Bucuresti (din 1992) si deputat european (din 2009).
