Luni, 18 Iunie 2018, ora 17:47
Ambasadorul Marii Britanii in Romania, Paul Brummell, a declarat la Iasi ca protestele din Romania arata ca democratia este vivace, adaugand ca spera ca lupta anticoruptie sa continue si sa se inregistreze progrese in acest domeniu.
"Faptul ca sunt demonstratii este un semn ca democratia este vivace in Romania si cred ca este important ca toate punctele de vedere sa fie ascultate. Recent am participat la Bucuresti la un mars pentru comunitatea LGBT. A fost un eveniment linistit. A mai fost alta demonstratie in aceeasi zi si este un semn ca este o societate in care se pot exprima diverse puncte de vedere. Este un semn bun", a afirmat Paul Brummell, intr-o conferinta de presa sustinuta, luni, la Palatul Culturii din Iasi.
El a mai spus ca este important ca lupta anticoruptie sa continue, amintind de angajamentele pe care Romania le-a luat in momentul aderarii la Uniunea Europene.
"Este important sa amintesc ca atunci cand Romania a intrat in Uniunea Europeana, in 2007, a fost stabilit MCV-ul. Romania s-a angajat atunci sa faca progrese in ceea ce priveste lupta anti-coruptie. In fiecare an care a urmat, raportul MCV a inregistrat un progres, a inregistrat ca organizatii precum DNA, ANI, DIICOT au facut pasi importanti pentru lupta anticoruptie. S-au facut schimbari la nivel de legislatie. Este un moment important pentru Romania, s-au facut foarte multe, dar pasi trebuie facuti si in viitor si sper sa fie intr-un sens pozitiv", a precizat ambasadorul Marii Britanii la Bucuresti.
Paul Brummell sustine ca legaturile bilaterale dintre Romania si Marea Britanie sunt in prezent mai bune decat in urma cu patru ani, in conditiile in care valoarea schimburilor comerciale a crescut, iar nivelul cooperarii in domeniul militar si cel al securitatii s-a intarit.
Totodata, Paul Brummell a afirmat ca a aflat in Romania ca "imediat" are mai multe sensuri.
"Am inteles ca imediat are foarte multe sensuri aici in Romania. Poate sa insemne ca ceva va fi facut imediat, poate insemna ca nu va fi facut niciodata sau poate insemna undeva intre imediat si niciodata", a explicat ambasadorul britanic.
El a precizat ca este optimist in privinta evolutiei Romaniei si ca pe timpul mandatului sau de ambasador s-a simtit ca acasa.
"In ceea ce priveste economia, aveti una din cele mai mari rate de crestere din UE. Sunt optimist, Romania a fost o tara in care am locuit cu mare placere, a fost casa mea timp de patru ani si m-am simtit aici acasa. Romanii sunt prietenosi. Iubesc Romania, este o tara minunata", a spus Paul Brummell, aflat pe finalul mandatului sau de ambasador al Marii Britanii in Romania.
