de Ioana Ene Dogioiu, Senior editor
Miercuri, 13 Iunie 2018, ora 14:01
Pe Gabriela Firea nu a costat-o in primul rand descalecarea pe Arena Nationala alaturi de Simona Halep. Pentru ea putea avea si circumstante atenuante.
Pe de-o parte, functia de organizator al evenimentului si reprezentant al Bucurestiului (daca nu ne place ar fi trebuit sa votam altfel acum doi ani) . Pe de alta parte, furia acumulata impotriva intregului partid, mai ales dupa mitingul de sambata, care a sufocat Bucurestiul in gunoi, la propriu, si care s-a descarcat impotriva primului reprezentant de marca al PSD care a iesit in calea oamenilor.
Acele huiduieli au fost in parte pentru dna Firea insasi, pentru prestatia lamentabila de la Primarie, si pentru incercarea de a vampiriza succesul Simonei Halep, dar si pentru partid in ansamblu, in primul rand, pentru Liviu Dragnea.
Ceea ce a terminat-o pe dna Firea este postarea de dupa momentul huiduielii . In loc sa fi metabolizat momentul, pentru ca stomac politic de fier are in mod cert, si sa treaca peste cu viteza cu care a plecat de pe Arena Nationala, a intrat exact in zicala olteneasca a carei actualitate se tot reconfirma periodic: rahatul, daca-l bati, nu se adanceste, ci se lateste.
Si dna Firea l-a latit cat de mult a putut cu acea postare plina de furie impotriva "sorosistilor" si a "echipelor de cetateni cu venin". L-a latit pana cand el a luat dimensiunea si forma Galei Bute, in care primarita a intrat de buna voie citand exact vorbele altei huiduite celebre acum condamnata la 6 ani de puscarie si data in urmarire internationala, adica Elena Udrea.
Ce i s-a intamplat din momentul acelei postari Gabrielei Firea depaseste cu mult, cu foarte mult dimensiunea unei huiduieli care, repet, nu o viza personal decat partial. Si nenorocirea politica pe care o traieste nu consta in injuraturile propriu-zise. Astea sunt din nou o chestiune de stomac. Mai rea decat huiduielile, mai rea decat injuraturile, decat jignirile care pana la urma pot sa si victimizeze este bascalia.
Un val de bascalie, devenit international prin viralizarea lui si chiar patrundrea in presa staina importanta, s-a napustit asupra Gabrielei Firea si a ingropat-o urgent.
Si tot nu a stiut sa gestioneze momentul. A inchis pagina sub asaltul miilor de comentarii care o faceau praf. Le-a sters, a redeschis-o, dar fara sa retraga propria postare despre cetatenii veninosi. A facut asta de vreo 5 ori si de fiecare data postarea curatata de comentarii s-a scufundat sub valul de bascalie, ridicat de fiecare data cu aceeasi intensitate.
Iar intre timp dna Firea s-a apucat sa se lupte intr-o cheie lamentabila cu criticii, precum soprana Angela Gheorghiu, care i-a scos la iveala inca o minciuna.
Rar am vazut o asemenea explozie de bascalie pe toate tonurile pe Facebook. Vasilica Viorica a fost detronata. Si e firesc cat timp dna Dancila a fost privita intotdeauna si cu o tusa de compatimire de care Gabriela Firea nu beneficiaza. In cazul ei, coroziunea e totala.
Din asa ceva e greu sa te ridici. Am mai spus-o, te ridici din ura, din furie, din neincredere, dar nu din bascalie. Ea e ca o smoala care ramane lipita de tine cu pene cu tot.
Si soarta micro a dnei Firea este soarta macro a PSD, a carui guvernare a devenit subiect predilect de bascalie nationala. O bascalie cumplit de costisitoare pentru Romania, ce-i drept.
Mai mult, PSD a intrat cu toate puterile in scandalul dnei Firea si filialele au inceput sa distribuie frenetic un colaj in care sustin ca 20 de mii oameni au huiduit-o pe Simona Halep . Mi se pare o insulta la adresa inteligentei pesedistilor si a propriului electorat, o insulta pe care, imi pare rau, creditarea acestei variante ridicole o transforma in crunt adevar.
De ce sa fi venit 20 de mii de oameni pe stadion ca sa o huiduie pe Simona Halep? Poate cineva sa raspunda?
E o teribila insulta la adresa oamenilor deja enervati, dupa cum s-a vazut, dar si la adresa Simonei Halep tarata intr-o mizerie fara margini provocata de Gabriela Firea si pentru salvarea Gabrielei Firea.
Macar Udrea nu a pretins ca huiduit a fost Bute.
Decat sa se scufunde tot mai adanc, PSD mai bine ar extrage cateva elemente de morala din povestea aceasta.
1. Atunci cand cari oamenii cu japca la miting, ar fi bine sa nu crezi si tu in minciuna ca poporul te iubeste.
2. Adversitatea fata de PSD din iarna anului trecut nu s-a stins. E suficienta cate o scanteie ca sa o reaprinda in cele mai neasteptate forme si manifestari. Oricand PSD si ALDE sunt pandite de acest pericol, oricand un pas aparent nesemnificativ poate fi pe o mina. Asta pentru ca actuala putere cu ostentatiile, cu abuzurile, cu sfidarile ei are un talent cu totul aparte de a tine amorsate toate aceste mine.
