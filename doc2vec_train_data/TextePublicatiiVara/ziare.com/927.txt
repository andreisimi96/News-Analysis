Sambata, 02 Iunie 2018, ora 17:18
Alianta Nord-Atlantica intentioneaza sa consolideze capacitatile de reactie rapida, pentru contracararea Rusiei, pregatind o noua structura de interventie de 30.000 de militari, afirma surse din cadrul Aliantei Nord-Atlantice citate de publicatia germana Welt am Sonntag.
Diplomati NATO au declarat pentru publicatia germana Welt am Sonntag ca Alianta Nord-Atlantica pregateste consolidarea fortei de reactie rapida prin crearea unei structuri militare de 30.000 de militari care sa poata fi mobilizati in cel mult 30 de zile in situatii de criza. Conform planului, structura, care va include capacitati terestre, maritime si aeriene, va fi dotata cu sute de avioane si nave militare.
Noua structura va face parte din Forta NATO de reactie rapida, care are in prezent 20.000 de militari.
Planul urmeaza sa fie discutat de ministrii Apararii din cadrul NATO in cursul reuniunii programate la Bruxelles pe 7-8 iunie. Planul ar urma sa fie adoptat de liderii statelor NATO cu ocazia summitului anual, programat in iulie.
Potrivit unor oficiali de rang inalt din cadrul Aliantei Nord-Atlantice, Germania va juca "un rol important" in coordonarea noii structuri de reactie rapida. Initiativa consolidarii Fortei NATO de reactie rapida apartine Washingtonului.
"Trebuie sa avem capacitati operationale mai rapide, sa putem desfasura urgent pe teren un numar mare de militari si echipamente, in misiuni pentru disuasiune si aparare", a declarat un diplomat NATO citat de publicatia Welt am Sonntag.
