Vineri, 15 Iunie 2018, ora 16:21
PNL solicita demisia presedintelui Senatului, Calin Popescu Tariceanu, dupa ce acesta a atacat Comisia Europeana, in cadrul reuniunii Asociatiei Senatelor din Europa, a anuntat liderul PNL, Ludovic Orban.
"In numele PNL, solicit demisia lui Calin Popescu Tariceanu din functia de presedinte al Senatului, pentru ca nu poate sa ramana in aceasta pozitie o persoana care utilizeaza functia detinuta impotriva intereselor fundamentale ale Romaniei si a vointei existente la nivelul acestei institutii fundamentale.
Consider revoltator modul in care, astazi, presedintele Senatului, Calin Popescu Tariceanu, si-a permis sa enunte o serie de pozitii impotriva institutiilor europene si sa aduca, astfel, grave prejudicii Romaniei. Calin Popescu Tariceanu a uzurpat functia de presedinte al Senatului, intrucat pentru pozitiile exprimate in cadrul reuniunii Asociatiei Senatelor din Europa nu a avut mandat din partea senatorilor, dar a vorbit in numele lor", a sustinut Orban intr-un comunicat de presa.
"A devenit tot mai clar faptul ca dnul Tariceanu este sustinatorul fatis al unui proiect anti-european si trompeta intereselor contrare apartenentei Romaniei la Uniunea Europeana.
Sustin acest lucru intrucat Calin Popescu Tariceanu nu se afla la prima abatere, dar in acest moment lucrurile au devenit extrem de grave. Prin pozitiile domniei sale, iresponsabile, incalca juramantul depus in calitate de demnitar al statului roman, iar aceasta conduita echivaleaza cu o forma de tradare a intereselor Romaniei.
Reamintesc faptul ca si Calin Popescu Tariceanu, si Liviu Dragnea au exprimat in mod abuziv in numele Parlamentului un punct de vedere referitor la Departamentul de Stat al SUA contrar partenariatului strategic in care Romania este parte", a mai precizat liderul PNL.
Calin Popescu Tariceanu a declarat, vineri in plenul Senatului, ca reprezentantii Comisiei Europene (CE) au ignorat sistematic semnalele de alarma trase de la Bucuresti in legatura cu gravele abuzuri ale institutiilor sau persoanelor din sistemul judiciar.
Aceasta a adaugat ca inca asteapta ca oficialii CE sa se pozitioneze asupra aspectelor semnalate de Romania, precizand ca Mecanismul de Cooperare si Verificare (MCV) a fost transformat, la nivel national, intr-un instrument presiune asupra oponentilor acestui sistem paralel cu statul de drept.
