Joi, 14 Iunie 2018, ora 23:19
Deputatul USR Catalin Drula scrie, joi, pe pagina personala de Facebook, ca Guvernul a renuntat la constructia autostrazii Comarnic - Brasov, un proiect cu Banca Mondiala, anuntul fiind facut de ministrul Transporturilor, Lucian Sova.
Catalin Drula a participat la sedinta Comisiei Transporturi din Camera Deputatilor, pe tema autostrazii Comarnic-Brasov, desfasurata in Sinaia.
"Vin cu o veste, probabil in premiera. Ministrul Sova ne-a anuntat ca renunta la pregatirea proiectului cu Banca Mondiala. Cu asta se duce pe Apa Sambetei orice sansa de profesionalism pe care o avea aceasta investitie", a scris Catalin Drula pe reteaua sociala.
El aminteste ca pregatirea acestui proiect a fost anuntata de Guvernul Tudose si ca prin decizia de a-l anula "ne distrugem orice credibilitate".
"Reamintesc ca pregatirea proiectului cu Banca Mondiala a fost anuntata cu surle si trambite, anul trecut, de anteriorul guvern PSD (Tudose - n.red.) . Acum actualul guvern PSD se razgandeste. Ne distrugem orice credibilitate, ca tara, in relatia cu institutiile financiare internationale.
In mod incredibil, solutia PSD este aceeasi incercata de 3 ori pana acum, in 2003-2005, 2007-2009 si 2013-2015: magicul partneriat public-privat (PPP) . Mai mult, cel care se va ocupa este acelasi om care s-a ocupat de anterioarele trei esecuri - Narcis Neaga", a adaugat deputatul USR.
"E halucinant ca dl. Neaga, care a participat la sedinta, recunoaste senin ca proiectul nu se poate sustine din taxele de trafic (o iluzie care a fost vanduta romanilor de politicieni ani de-a randul) . Asa este. Ceea ce inseamna, cum am tot spus, ca statul trebuie sa acopere rata anuala pe zeci de ani - asa-numita plata de disponibilitate.
La ultima incercare era vorba de 300 de mil de euro/an timp de 26 de ani. Ca termen de comparatie, anul trecut toata contributia de la buget pentru toate proiectele CNAIR, autostrazi, drumuri nationale, centuri, etc a fost mai mica de atat", evidentiaza deputatul.
Drula a mai scris ca prima oara, in 2003 - 2005, proiectul a esuat pentru ca nu avea studii geotehnice de detaliu, iar acestea nu sunt facute nici pana in prezent.
"Ori fara aceste studii serios facute nu se poate face proiectul. Avem fonduri europene disponibile pentru acest coridor - nu e nevoie de PPP, s-ar putea scoate la licitatie ca un proiect realizat cu finantare din fonduri de coeziune. _Daca_ am avea acea pregatire care trebuia facuta in cooperare cu Banca Mondiala, dar care se anuleaza.
Am plecat de la aceasta intalnire cu un gust amar. Mai toata lumea de fata - primarii localitatilor din zona, reprezentantii consiliilor judetene (majoritatea tot din PSD), membrii din Comisie - toti scuturau din cap a lipsa de incredere ca acest proiect se va realiza", a mai notat Catalin Drula.
In fine, deputatul se arata neincrezator in sansele de reusita ale proiectului, avand in vedere ca acelasi om "care a esuat de 3 ori" se va ocupa tot el de proiect.
"Si totusi - ar fi atat de usor cu profesionalism si cu lucrurile facute in ordinea lor fireasca... Dar cand il pui pe acelasi om care a esuat de 3 ori sa se ocupe si cand anulezi pregatirea profesionista a investitiei, sansele de reusita tind la zero.
Solutia, pe care am spus-o si in Comisie, ar fi pregatirea profesionista a proiectului - studii geotehnice, topo, hidro, proiectare - si finantarea in cea mai mare parte din fonduri europene si de la buget", a conchis Catalin Drula.
