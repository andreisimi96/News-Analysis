Luni, 04 Iunie 2018, ora 11:50
Liderul PSD Vaslui, Dumitru Buzatu, considera ca suspendarea lui Klaus Iohannis este singura varianta pentru ceea ce s-ar putea intampla daca presedintele nu respecta decizia CCR despre revocarea Laurei Codruta Kovesi.
"N-as vrea sa prejudec in ceea ce priveste intentiile presedintelui Iohannis, insa este cert in acest moment ca domnia sa s-a raliat unei opinii prin care incearca sa evite punerea in aplicare a acestei decizii.
Sustinatorii acestei opinii se afla in eroare, in special sunt o parte din reprezentantii Opozitiei, care cred ca acesta este un mijloc de a demantela actuala majoritate parlamentara.
Eu sper ca presedintele, dupa o analiza serioasa si dupa ce va constata ca, de fapt, nu are alta cale, sa puna in aplicare aceasta decizie a CCR", a declarat Dumitru Buzatu, luni dimineata, la RFI Romania .
Intrebat daca refuzul lui Iohannis de a aplica decizia CCR ar insemna ca incalca legea fundamentala, deputatul a spus ca: "Absolut. Ar fi un lucru absolut de nedorit nici pentru noi, pentru actorii politici, dar nici pentru presedinte nu ar aduce vreun beneficiu".
In aceste conditii Klaus Iohannis ar trebui suspendat?
"Am sa va spun doar opinia mea, pentru ca nu exista o hotarare a majoritatii parlamentare si n-as vrea sa fiu eu acela care initiaza momentul acesta. Dupa parerea mea, nu exista alta cale, daca nu va pune in aplicare decizia CCR, pentru ca atunci am arata ca ducem in derizoriu orice lucru si relativizam la maximum inclusiv prevederile Constitutiei.
Nu se poate, pe de o parte, sa afirmam ca respectam Constitutia (...), iar, pe de alta parte, in cadrul aceluiasi discurs, sa contrazicem acest lucru", considera Dumitru Buzatu.
Pe de alta parte, deputatul PSD Ioan Dirzu a transmis duminica seara ca va fi primul care va strange semnaturi pentru suspendarea presedintelui, daca nu va respecta decizia CCR.
"Daca se doreste cu adevarat o lupta anticoruptie in Romania, si nu un sistem de privilegii, trebuie sa intelegem cu totii ca DNA nu inseamna o persoana. Daca DNA inseamna o persoana, atunci DNA nu este o institutie credibila si avem o problema de monopol de putere. Sunt sigur ca presedintele Romaniei va respecta Constitutia si nu se va lasa pacalit de anarhistii din PNL si USR care instiga la nerespectarea deciziilor CCR", a scris intr-un comunicat Ioan Dirzu, care este si liderul PSD Alba.
In schimb, Liviu Dragnea a declarat luni, la intrarea in sedinta BPN, ca in legatura cu suspendarea presedintelui "ramane la aceeasi idee".
"Nu asta (suspendarea - n.red.) este miza noastra. Deci nu asta e miza noastra. Acum, mai important decat Klaus Iohannis, chiar daca el nu crede, este Romania si stabilitatea acestei tari. Dar asta nu inseamna ca o sa stam, pur si simplu, cu mainile incrucisate. Asa ceva nu se va intampla!", a spus acum doua saptamani Liviu Dragnea.
Amintim ca saptamana trecuta Curtea Constitutionala a decis ca exista un conflict institutional , dupa ce Guvernul a sesizat un posibil conflict intre Executiv si Presedintie, ca urmare a faptului ca presedintele Klaus Iohannis a refuzat sa o revoce pe Laura Codruta Kovesi, procuror sef al DNA.
Curtea Constitutionala a admis sesizarea cu majoritate de voturi.
CCR arata ca, pentru solutionarea acestui conflict, presedintele urmeaza sa emita decretul de revocare din functie a procurorului-sef al DNA .
