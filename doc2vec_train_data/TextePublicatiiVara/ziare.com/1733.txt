Sambata, 09 Iunie 2018, ora 11:45
Exemplarele masculine de delfin cu bot gros au "nume" individuale si sunt singurele fiinte, in afara omului, care utilizeaza sunete specifice pentru a se adresa semenilor, conform unui studiu realizat in Australia, citat vineri de agentia DPA.
Delfinii cu bot gros de sex masculin folosesc "nume" - sau indicative de apel individuale alcatuite din sunete precum chitaituri sau fluieraturi - pentru a-si recunoaste prietenii sau rivalii din reteaua lor sociala, a concluzionat cercetatoarea Stephanie King de la Universitatea Australia de Vest in urma unui studiu efectuat pe o populatie de delfini din golful Shark Bay, aflat la 831 kilometri nord de orasul Perth.
King a explicat ca perechile si grupurile mici de delfini neinruditi emit aceste sunete pentru a colabora in echipa in incercarea de a ghida femelele singure catre anumite oportunitati de imperechere, dar si pentru a fura femelele din grupurile rivale de masculi.
"Acesti delfini nu vin pe lume cu un fluierat specific. In schimb, fiecare delfin dezvolta un astfel de fluierat specific in primele luni de viata, (sunet) care este diferit din punct de vedere structural de cele ale semenilor lor", a declarat King, citat de publicatia The Conversation.
Potrivit specialistului citat, "aceste fluieraturi specifice sunt intr-un fel comparabile cu numele oamenilor. Delfinii le utilizeaza pentru a se prezenta si chiar ii copiaza pe altii ca modalitate de adresare unor anumiti indivizi. Acest lucru le permite delfinilor de sex masculin sa isi recunoasca prietenii si rivalii din reteaua lor sociala. S-a demonstrat ca delfinii cu bot gros isi amintesc fluieraturile specifice ale altor indivizi chiar si dupa 20 de ani de la separare".
