Sambata, 09 Iunie 2018, ora 12:53
Un cursant la o scoala de soferi din judetul Arges a fost depistat, sambata, conducand masina cu viteza de 122 de kilometri pe ora, pe DN73, in comuna Titesti, din Arges, unde limita este de 50 de km/h. Instructorul a fost amendat si i-a fost suspendat dreptul de a conduce.
Purtatorul de cuvant al Politiei Arges, Madalin Zamfir, a declarat, corespondentului MEDIAFAX, ca un elev de 22 de ani, in timpul pregatirii pentru obtinerea permisului de conducere, a fost inregistrat de aparatul radar, pe DN 73, in comuna Titesti, in timp ce sofa cu o viteza de 122 km/h.
Zamfir a precizat ca in zona limita de viteza este de 50 km/h si ca, in acest caz, instructorul este cel care raspunde pentru contraventie.
"Instructorul a fost sanctionat contraventional cu amenda in valoare de 2.900 de lei si i-a fost suspendat dreptul de a conduce autovehicule pentru 90 de zile", a spus Zamfir.
In timpul perioadei in care i-a fost suspendat dreptul de a conduce, instructorul nu va mai putea desfasura activitati de pregatire a cursantilor, potrivit sursei citate.
