Sambata, 16 Iunie 2018, ora 12:25
Linia turistica CiTy Tour, care cuprinde aproximativ 100 de obiective turistice din Constanta si din statiunea Mamaia, a fost deschisa, sambata, turistii putand folosi autobuzele etajate ale Regiei Autonome de Transport in Comun (RATC) Constanta .
Potrivit RATC, autobuzele etajate vor circula vara aceasta pe noul traseu, inaugurat in minivacanta de 1 Mai , ce are inclus si portul Constanta.
"Autobuzele City Tour includ in ruta lor 100 de obiective turistice importante din orasul Constanta si din statiunea Mamaia: Silozurile Anghel Saligny, Vechea Bursa Maritima, Gara maritima, Cuibul Reginei, Muzeul de Istorie si Arheologie, Edificiul roman cu mozaic, Moscheea Carol I, Cazinoul, Acvariul, Farul Genovez, Portul turistic Tomis, Delfinariu, Satul de Vacanta, Cazinoul din Mamaia si altele pe care va invitam sa le descoperiti alaturi de noi", transmite RATC.
Astfel, noul traseu va circula pe ruta: Gara CFR - Piata Far - Poarta 5 a Portului Constanta - Silozurile Saligny (incinta Port) - Cuibul Reginei (incinta Port) - Portul Turistic Tomis - bd. Elisabeta - str. Termele Romane - str. Negru Voda - str. Mircea cel Batran - bd. Mamaia pana la Tabara Turist (Hotel Caraiman) din Statiunea Mamaia.
Pe noua linie vor circula sase autobuze etajate cu plecari din Mamaia, de la Tabara Turist, cu o frecventa de 25 de minute.
Intre 16 si 30 iunie, respectiv intre 1 si 15 septembrie, acestea vor circula in program 09:00 - 18:00, iar intre 1 iulie si 31 august, in program 09:00 - 22:00.
"Autobuzele CiTy Tour vor circula pe principiul Hop On/Hop Off. Marele avantaj pentru pasageri este posibilitatea intreruperii traseului turistic pentru vizitarea obiectivelor de interes si continuarea calatoriei cu un alt autobuz etajat, din oricare statie, in pretul biletului achitat initial", adauga sursa citata.
Pretul pentru o calatorie cu autobuzele etajate este de 3 lei si pentru toata ziua (hop on/hop off), 5 lei.
Biletele se gasesc la chioscuri RATC, dar si direct la conducatorii autobuzelor etajate.
Ruta va ramane in circulatie pana pe 15 septembrie.
Pe linia estivala "CiTy Tour" gratuitatile si abonamentele nu sunt valabile, deoarece este traseu turistic.
Acest proiect este realizat impreuna cu Primaria Municipiului Constanta si Compania Nationala "Administratia Porturilor Maritime" S.A in cadrul proiectului "Civitas Portis" cu intentia de a lega orasul Constanta, Portul Constanta si statiunea Mamaia.
De asemenea, RATC Constanta a prelungit Linia 100, care in perioada 16 iunie - 15 septembrie va circula pe traseul Gara CFR - bulevardul Alexandru Lapusneanu - City Park - statiunea Mamaia pana la Tabara Turist.
Autobuzele vor pleca din Gara cu o frecventa de 10 de minute, iar durata cursei va fi de 80 de minute. Pretul pentru o calatorie este de 1,5 lei.
