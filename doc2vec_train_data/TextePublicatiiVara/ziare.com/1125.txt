Luni, 04 Iunie 2018, ora 20:06
De cateva zile, circula zvonul ca undeva, in laboratoarele nu stiu cui, cineva - nu stiu cine - ar pregati debarcarea doamnei Dancila de la Palatul Victoria si instalarea, cu respectarea Constitutiei, a europarlamentarului Corina Cretu.
Domnul Ponta, fost premier, a avansat chiar propunerea in spatiul virtual , prezentand o caracterizare a doamnei Cretu, mult mai inteligenta si ispititoare, decat cea cu care o sustinuse dl Dragnea, in ianuarie, pe teleormaneanca Dancila:
"...este cunoscuta si respectata pe plan european, a fost si este membru PSD, poate avea o relatie excelenta si cu Iohannis si cu liderii politici din tara sau din Europa".
In afara de faptul ca amandoua sunt membre ale PSD, nimic altceva nu au in comun aceste doamne. Pe plan european, dna Cretu este o personalitate notorie, in timp ce dna Dancila, cand fusese numita premier, europenii s-au cam intrebat: cine-i asta, care a stat 9 ani la Bruxelles si noi n-am auzit de ea?
Bine spus: incompetenta sideranta
Ca sa fie clar cine este, ziarul elvetian Tribune de Geneve a caracterizat-o cam asa zilele trecute : "de la numirea in functie, a stralucit prin totala supunere fata de seful ei de partid, dar si printr-o incompetenta sideranta pentru acest nivel".
Fraza arata clar in ce fel este respectata dna Dancila de opinia publica europeana, in timp ce relatiile dnei Cretu cu personalitatile de seama ale politicii continentului sunt demult formate si consolidate.
Si in tara ar avea toate motivele sa se bucure de consideratia multor oficiali, inclusiv a presedintelui Iohannis, desigur satul de fasoanele celor doi lideri ai coalitiei si dornic sa aiba alaturi un partener european, capabil de relatii europene, adica excelente.
Dar trebuie sa fim realisti. Dl Dragnea niciodata nu si-a dorit oameni valorosi in apropiere. De factura europeana, cu atat mai putin. Doamna Dancila este idealul de colaborator apropiat al liderului PSD.
Sunt vizibile eforturile doamnei Viorica-Vasilica de a-si corecta carentele, dar mi se pare prea compromisa ca sa mai poata repara ceva din nenumaratele sale gafe, din slugarnicia fara limite fata de binefacatorul ei si din faptul ca, in cinci luni de la instalare, n-ar putea puncta cu subiect si predicat nimic, nicio actiune cat de mica, realizata din propria initiativa si prin aportul nemijlocit al domniei sale.
In orice moment dificil, a reactionat cu acelasi limbaj de lemn, specific celui care vrea sa vorbeasca, dar nu stie ce sa spuna: voi vorbi cu ministrul Cutare, vom gasi impreuna solutii si vom rezolva probema.
Prea multe circumvolutiuni nu sunt bune
Domnul Dragnea ar trebui sa fie constient ca a asezat in fruntea Guvernului - cum o caracteriza ziaristul elvetian - o persoana siderant de incompetenta, dar se pare ca dansa este exact omul de care are nevoie seful.
In opinia mea, dna Dancila ar trebui sa plece nu pentru ca i-a cerut presedintele, nu pentru ca face gafe sau pentru ca a produs ilaritate acolo unde s-a dus si s-a prezentat in numele tarii. Trebuie sa plece pentru ca sta degeaba. Asta inseamna incompetenta.
Numai ca plecarea eventuala a dnei Dancila n-ar ridica probleme atat pentru dansa, cat pentru ceilalti, care raman. In eventualitatea demisiei, presedintele trebuie sa nominalizeze pe altcineva pornind tot de la scrutinul din 2016. Adica, tot un guvern pe baza PSD.
Presimt ca, intr-un asemenea moment, dl Dragnea si-ar da cu dreptu-n stangu' si ar propune tot pe cineva caruia nu-i misuna mai multa intelepciune prin circumvolutiuni decat lui insusi. Dar ma indoiesc ca presedintele i-ar mai da si a patra sansa tot lui Dragnea. Atentie, lui Dragnea nu, dar PSD poate da.
Caci ma intorc la Constitutie si observ ca presedintele este obligat sa se consulte cu partidele intrate in Parlament (PSD nu are majoritate absoluta), dar Legea Fundamentala nu prevede ca acestea sa faca propuneri si nici presedintele sa le accepte orbeste.
Poate dl Tudorel sa se planga mult si bine la CCR, aici Legea Fundamentala este mult prea clara si nu-l obliga nimeni pe presedinte sa tina seama de propunerea lui Dragnea, caruia legea nici nu-i cere sa faca vreo propunere.
Apelul induiosator al doamnei Corina Cretu
Asadar, presedintele ar avea o ocazie unica sa desemneze la functia de prim ministru un candidat din randul PSD, dar nu neaparat propus de dl Dragnea. Ar putea-o desemna, de exemplu, pe doamna Corina Cretu.
Fireste ca dlui Dragnea nu i-ar fi pe plac situatia, dar cred ca dna Cretu are destui simpatizanti in cadrul PSD, pentru ca dl Dragnea sa nu declanseze un razboi inutil, iar Romania sa aiba, in sfarsit, un premier onorabil, dupa trei ratari consecutive.
Ar fi OK, daca n-ar mai exista o conditie sine qua non. Sa accepte si dna Corina Cretu. Ei bine, postul de prim ministru al Romaniei si, mai ales, de subaltern al lui Liviu Dragnea nu este ravnit de niciun om cu mintea solida.
Probabil ca, de aceea, dna Corina Cretu, auzind desigur zvonul lansat pe piata de dl Ponta si de altii, se arata inca de pe acum dezinteresata. Caci iata ce induiosator apel a lansat cu putin timp in urma catre romani:
"...am rugamintea sa nu mai folositi numele meu in batalii politice interne. Nici functia de Presedinte si nici cea de Premier nu intra sub nici o forma in planurile mele de viitor. Sustin si voi sustine in continuare Romania asa cum am facut-o de fiecare data, din prima zi a mandatului meu, indiferent care a fost culoarea politica a partidului aflat la guvernare".
Frumos spus: indiferent care a fost culoarea politica a partidului aflat la guvernare! N-ar fi colaboratorul ideal al presedintelui Iohannis?
