Sambata, 26 Mai 2018, ora 15:08
Pusi in fata unui val de nemultumire si plecari, mai multi pesedisti cu functii importante in stat sau in partid au sarit sa-i blameze pe demisionari si sa faca apel la unitate.
Printre ei se numara si tanara Ioana Bran, devenita ministru al Sportului la doar 31 de ani in Guvernul Dancila.
"Ma alatur colegilor mei si organizatiilor PSD din toata tara care au transmis mesaje de unitate si solidaritate in lupta cu cei care vor sa ne destabilizeze", a scris pe Facebook Ioana Bran .
Tanara ministru sustine ca pesedistii "care au decis sa dezerteze reprezinta doar opinii separate, persoane care pun interesul personal inaintea interesului romanilor care ne-au acordat increderea".
In schimb, Bran este "convinsa ca tinerii din PSD si din Romania stiu ca in viata poti reusi doar prin munca, prin responsabilitate si prin consecventa, iar calea usoara a traseismului este pierzatoare pe termen lung".
Cine este Ioana Bran
Ioana Bran este fiica unui om de afaceri din Satu Mare care se ocupa cu producerea si comercializarea de palinca.
A activat ca economist timp de doi ani, din anul 2009, la doua societati comerciale, dupa care a ocupat functiile de director general adjunct si director economic in cadrul companiei SC Alcorom SRL, aflata in proprietatea familiei sale, care se ocupa cu distilarea produselor alcoolice.
A fost aleasa deputat pe listele PSD in 2016. Este presedinte al TSD Satu Mare si vicepresedinte al PSD.
In declaratia ei de avere, figureaza o cladire de 100 de mp, un autoturism marca Audi, dar si mai multe depozite bancare in valoare de aproximativ 300.000 de lei (63.000 de euro).
Fratele sau, Daniel Bran, a fost condamnat, in 2015, de Curtea de Apel Bucuresti, la doi ani de inchisoare cu suspendare pentru trafic de influenta. DNA l-a acuzat pe Bran ca, pe 6 septembrie 2013, a acceptat promisiunea remiterii unei sume de 400.000 euro de catre un denuntator, lasand sa se creada ca are influenta asupra unui magistrat din cadrul DNA Oradea, pentru a-l determina pe acesta sa dispuna o solutie favorabila intr-o cauza penala.
Tradatori si tradare
Plecarea din PSD si trecerea la partidul Pro Romania al lui Victor Ponta a fostului ministru al Sanatatii, Nicolae Banicioiu , a dat ocazia unor replici publice acide despre tradatori si tradare.
Demisia lui Banicioiu vine in contextul in care din ce in ce mai multi social-democrati parasesc PSD, fapt ce a declansat un val de reactii din partea unor lideri ai partidului.
Vicepresedintele PSD Mihai Fifor a sustinut ca "dezertorii tradeaza votul cetatenilor", in timp ce Rovana Plumb spune ca "nicio tradare nu ne va impiedica sa ducem la indeplinire programul de guvernare".
De asemenea, presedintele PSD Dambovita, Adrian Tutuianu, se declara dezamagit ca unii colegi aleg sa paraseasca partidul fara sa ofere nicio explicatie decenta si face un apel catre cei din PSD "de a ramane echilibrati si uniti".
Cat despre Liviu Dragnea, acesta a incercat sa para increzator si a sustinut ca "nu se darama casa de la doi sobolani", cu referire la doi fosti premieri ai partidului, probabil Victor Ponta si Mihai Tudose.
Fondatorul Pro Romania Victor Ponta a anuntat, miercuri, la Constanta, ca formatiunea intentioneaza sa ceara infiintarea unui grup parlamentar in Camera Deputatilor, dupa ce a ajuns la 10 parlamentari.
De cand a plecat din partid, Ponta a devenit principalul opozant al conducerii PSD prin declaratiile transante impotriva politicilor si deciziilor formatiunii lui Liviu Dragnea.
Unele voci sustin ca face opozitie cu mai multa convingere decat PNL si/sau USR. Cum a racolat mai multi parlamentari de curand, voturile Pro Romania ar putea cantari greu in ecuatia calculelor la o eventuala motiune de cenzura.
Motiunea de cenzura se apropie, Ponta a racolat deputati de la PSD si PMP
