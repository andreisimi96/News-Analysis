Miercuri, 30 Mai 2018, ora 16:28
Comisia de Regulament a transmis, miercuri, Biroului Permanent al Camerei Deputatilor ca parlamentarii care parasesc grupul din care fac parte si nu se afiliaza unuia deja existent nu isi pot constitui propriul grup parlamentar.
Decizia vine dupa ce deputatul PSD Daniel Suciu a solicitat, marti, un punct de vedere al Comisiei privind infiintarea unui nou grup parlamentar, in conditiile in care fostul premier Victor Ponta a anuntat ca vrea sa formeze grup parlamentar al Pro Romania .
Potrivit punctului de vedere cerut, deputatii care parasesc grupul parlamentar din care fac parte devin deputati neafiliati, daca nu se afiliaza unui grup parlamentar. Astfel, deputatii ramasi neafiliati nu-si pot constitui un grup parlamentar.
Totodata, potrivit articolului 19 alineatul (1) din Regulamentul Camerei Deputatilor, "formarea de grupuri parlamentare ale unor partide care nu au obtinut mandate in urma alegerilor este interzisa".
Prevederile sunt in concordanta cu articolul 33 alineatul (4) din legea 96/2006 privind statutul deputatilor si senatorilor, republicata, cu modificarile si completarile ulterioare, mai spune Comisia.
"Deputatii sau senatorii care parasesc grupul parlamentar din care fac parte (...) devin deputati sau senatori neafiliati, daca nu se afiliaza unui alt grup parlamentar. Deputatii si senatorii ramasi neafiliati nu isi pot constitui grupuri parlamentare", se mai arata in hotararea Comisiei de Regulament.
Punctul de vedere a fost aprobat miercuri de membrii Comisiei de Regulament, cu patru voturi "pentru" si doua abtineri.
Victor Ponta a declarat anterior ca a vorbit cu presedintele Comisiei permanente a Camerei Deputatilor si Senatului privind Statutul deputatilor si al senatorilor, organizarea si functionarea sedintelor comune ale Camerei Deputatilor si Senatului, Ion Mocioalca, iar acesta i-a spus ca Pro Romania nu poate forma inca un grup parlamentar, pentru ca nu are zece deputati care au candidat pe aceeasi lista . Ponta a sustinut insa ca trei deputati PSD sigur vor mai veni in formatiunea sa.
