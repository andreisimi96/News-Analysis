Sambata, 02 Iunie 2018, ora 19:34
O decizie recenta a Curtii Constitutionale (CCR) rastoarna o decizie anterioara cu privire la magistratii detasati. Deruta creata ne face sa nu mai stim ce decizie trebuie sa se aplice, pentru ca toate deciziile CCR sunt obligatorii, arata care este situatia judecatorul Cristi Danilet, fost membru in Consiliul Superior al Magistraturii (CSM).
Cristi Danilet, judecator la Tribunalul Cluj, arata ca CCR poate sa isi schimbe propria jurisprudenta, insa acest lucru trebuie argumentat. Or, acest lucru nu se intampla in cazul magistratilor detasati.
"Si nu este prima situatie de acest gen care bulverseaza tot ceea ce stim despre modul de interpretare a normelor juridice," scrie Danilet pe blogul sau. El a dat un exemplu recent, privind situatia magistratilor care sunt detasati in diverse fucctii din consilieri, administratie, diplomatie, sau chiar secretari de stat, adica inlocuitori de drept ai ministrilor.
"Despre faptul ca au fost procurori sefi ai unor servicii de informatii in conditiile in care magistratilor le este interzis din anul 2005 sa fie agenti, colaboratori sau informatori ai serviciilor, nu mai vorbesc. Este de-a dreptul hilar sa nu ai voie sa fii informator la servicii, dar sa fii sef al unui serviciu de informatii," scrie Danilet.
Deciziile care se bat cap in cap
CCR a dat decizii care se contrazic in acest caz. Prima a fost data in 2008, cand a stabilit ca prin detasare magistratulnu mai exercita functia, ci detine doar calitatea, ca urmare nu i s-ar aplica regimul de interdictii si incompatibilitati specific magistratilor.
La 10 ani dupa decizia de mai sus, CCR spune altceva prin doua decizii, una din ianuarie, cealalta din aprilie 2018. Astfel, Curtea Constitutionala a stabilit ca magistratii nu pot desfasura activitati specifice celei de legiferare sau de organizare si punere in aplicare a legii pe calea a actelor administrative ( par. 168 si 170 din Decizia nr. 45/2018 ).
"CCR a decis nu numai ca magistratul nu poate fi detasat intr-o pozitie unde nu ar desfasura activitati in legatura cu calitatea sa, dar nici nu poate fi ales, numit sau detasat in functii de demnitate publica pentru ca isi asuma un rol diferit de cel de infaptuire a justitiei, componenta politica sau administrativa preluata evidentiind, in realitate, o noua functie exercitata concomitent cu detinerea calitatii de judecator/procuror ( par. 102 dinDecizia nr. 252/2018 ) ", arata judecatorul.
Danilet mai arata ca cele doua decizii recente date de CCR nu s-au pus in aplicare. De altfel, Ziare.com a descris o situatie similara in ministerul condus de Tudorel Toader. Unul dintre secretarii de stat de la Ministerul Justitiei, este detasat din functia de judecator la Curtea de Apel Craiova.
"Consulii si ambasadorii nostri magistrati sunt tot la postul lor", scrie Danilet.
Care este problema?
Deciziile CCR sunt obligatorii pentru toate persoanele si autoritatile, inclusiv pentru CCR. "Poate CCR sa nu isi respecte propria hotarare? Nu. Poate CCR sa revina asupra propriei jurisprudente? Da, dar numai daca explica de ce procedeaza astfel si sa se justifice acest lucru in mod obiectiv, pe schimbari legislative, sociale etc", explica magistratul.
Potrivit lui Danilet, in prezent se aplica decizia din 2008 si nu cele din 2018.
