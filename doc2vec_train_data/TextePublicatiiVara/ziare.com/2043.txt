Luni, 11 Iunie 2018, ora 17:49
PNL si USR au depus, luni, la Senat motiunea simpla impotriva ministrului Economiei, Danut Andrusca. Opozitia ii reproseaza ca in cinci luni de cand a preluat Ministerul nu se observa niciun progres si catalogheaza activitatea lui ca fiind "catastrofala".
Motiunea este intitulata "Daniel Andrusca, piesa de mobilier in Minister. Incompetenta falimenteaza Romania!".
"La 5 luni de cand ati fost investit in functia de ministru al Economiei nu observam progrese in ceea ce priveste solutionarea problemelor portofoliului administrat. Daca e sa fim cinstiti, nici pe dumneavoastra nu v-am observat", se arata in textul motiunii.
Totodata, opozitia il acuza pe Andursca de faptul ca activitatea sa in fruntea Ministerului Economiei poate fi catalogata drept una "catastrofala", iar rolul lui este unul pur decorativ, in timp ce gradul de mobilizare este limita catre zero.
"Domnule ministru, sunteti o frana pentru domeniul economic! Inca din vara anului trecut trebuiau promovate trei legi pentru care Guvernarea PSD si-a asumat responsabilitatea prin Programul de Guvernare: Legea redeventelor, Legea minelor si Legea apelor minerale. Ati reusit, domnule ministru, sa blocati toate aceste trei legi pentru ca nu va pricepeti!
Ne-am dat seama ca sunteti paralel cu domeniul economiei inca de la momentul audierii dumneavoastra din Parlament , cu ocazia investirii in functie. De 5 luni avem confirmarea acestui fapt zi de zi, de aceea va somam sa deblocati activitatea ministerului si sa va asumati cele 3 legi mentionate mai sus pentru a spulbera incertitudinea si impredictibilitatea care guverneaza politicile economice din mandatul dumneavoastra", se mai arata in sursa citata.
PNL si USR spun ca sunt companii de stat supuse "multor elemente de stres extern" si sunt lovite de masurile guvernului.
"Companiile de stat sunt supuse multor elemente de stres extern cum ar fi competitivitatea acerba si accelerarea procesului de inovare la nivel mondial. Pe deasupra sunt lovite de masurile guvernului din care faceti parte, mai ales companiile profitabile precum Transelectrica, deoarece deturnati resursele din conturile lor pentru a petici gaurile bugetare cauzate de harababura fiscala PSD-ALDE.
Va este clar ca si cele mai profitabile companii pot ajunge sa aiba probleme in cazul declansarii unei crize financiare, in cazul in care nu mai au rezerve de disponibilitati banesti care sa poata sa acopere cheltuieli neprevazute?
Domnule ministru, ar fi bine sa aveti in vedere si faptul ca nu le mai lasati bani pentru a-si putea moderniza baza de active si exista pericolul sa nu mai aiba nici macar bani pentru efectuarea lucrarilor de mentenanta".
Totodata, in textul motiunii ca aceste companii vor avea la dispozitie doar imprumuturile bancare pentru a efectua lucrari de mentenanta si investitii.
"Data fiind situatia lipsei de bani din surse operationale, va invederam ca aceste companii vor avea la dispozitie o singura cale pentru a efectua lucrari de mentenanta si investitii, aceea de a contracta imprumuturi bancare.
Cum se potriveste acest fapt cu cruciada impotriva sectorului bancar si capitalului strain declansata de PSD-ALDE? Nu cumva este vorba de o incoerenta totala la nivelul politicii de guvernare si comunicare? De asemenea, privim cu ingrijorare angajarea de personal in functii de conducere, fara a respecta criteriile de guvernanta corporativa, concomitent cu supradimensionarea grilei de personal administrativ din companiile de stat profitabile.
Aceste masuri, corelate cu cresterea salariului minim pe economie, pot pregati o furtuna perfecta in cadrul companiilor de stat", mai arata textul.
Opozitia sustine ca infiintarea Fondului Suveran de Dezvoltare si Investitii nu va rezolva problema companiilor, ci va crea un monopol.
"Solutia Fondului Suveran de Dezvoltare si Investitii nu va rezolva situatia companiilor de stat capusate in prezent, companii care acum graviteaza in jurul politicienilor PSD-ALDE, ca surse de putere disparate. Din contra!
Aducerea sub aceeasi umbrela a companiilor de stat, vorba vine 'profitabile', va crea un monopol si mai mare in care resursele se vor contopi si vor genera rente politice si mai mari si, la pachet, gauri bugetare mai greu vizibile, dar mult mai grave", potrivit aceluiasi text.
