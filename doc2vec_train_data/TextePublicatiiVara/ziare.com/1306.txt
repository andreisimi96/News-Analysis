de Emilian Isaila
Miercuri, 06 Iunie 2018, ora 07:58
Sambata, 9 iunie, conducerea PSD a decis organizarea unui mare miting in Piata Victoriei, incepand cu ora opt seara.
Un document intern distribuit intens pe Facebook descrie modul de organizare a acestuia, structurile de partid implicate si prezinta o serie de indicatii de regie, stabilind si tinuta, obligatia de a purta imbracaminte de culoare alba.
Liviu Dragnea, presedintele PSD, vorbeste de multe saptamani despre acest eveniment, dar i-a fost foarte greu sa se hotarasca asupra motivului acestui miting. A fost prezentat ca o adunare pentru familia traditionala, a trecut printr-o miscare de sustinere a premierului in functie, respectiv Viorica Dancila, si a sfarsit ca un miting de protest la adresa "abuzurilor", cum a spus Liviu Dragnea, ferindu-se sa nominalizeze institutiile care abuzeaza partidul aflat la putere.
"PSD are niste probleme de sustinere din partea restului societatii. Undeva intre 65-70% dintre oamenii care au o optiune de vot in acest moment nu voteaza PSD si, de aceea, ei incearca o demonstratie de forta", spune sociologul Barbu Mateescu pentru Ziare.com.
"Prin organizarea mitingului, PSD doreste sa arate, in primul rand, ca are o sustinere foarte mare in randul electoratului. De aceea, s-a vorbit de nenumarate ori despre milionul sau sutele de mii de participanti.
Evident ca exista si un mare risc. Si anume acela ca, dupa acest miting, organizat in Piata Victoriei, sa se faca o serie de comparatii cu imaginile de la mitingurile societatii civile .
De aceea, ma astept ca organizarea filialelor PSD din tara sa fie exemplara si chiar sa fie un numar impresionant de participanti", ne-a declarat sociologul Vladimir Ionas.
Partidul politic vazut ca o organizatie militara
Dar motivatia acestui "protest masiv" ramane un mister pentru opinia publica atat timp cat formatiunea care considera ca se afla sub presiune conduce destinele tarii.
"Sa ne gandim ca mitingul acesta a fost planificat inainte sa se cunoasca decizia CCR si el va avea loc chiar si in cazul in care Liviu Dragnea este achitat in dosarul angajarilor fictive .
Cred ca ideea mitingului a pornit de la alte premise, unele mult mai grave pentru Liviu Dragnea si pentru PSD", crede sociologul Barbu Mateescu.
Comentand informatiile care apar in documentul care descrie cu lux de amanunte organizarea evenimentului de sambata, reiese ca hainele de culoare alba au o importanta deosebita in ochii liderilor PSD.
"Componenta organizationala cu uniformele si cu detasamentele si asa mai departe este oarecum traditionala pentru un partid politic. Asa functioneaza partidele, dar la alegeri, in campania electorala. E destul de atipic sa faci asa ceva la un miting, dar nu e anormal, nu este ceva strain de cultura organizationala a PSD sau a partidelor din Romania.
Sa nu uitam ca PSD in sine este poate partidul in care membrii sai au cea mai mica autonomie, cea mai mica libertate de decizie, cea mai mica influenta asupra deciziilor conducerilor locale, judetene si nationale.
E un partid croit pe organizare cu structura de comanda verticala, in care seful decide si ea se propaga de sus in jos pana la marea masa a executantilor care nu au libertate, nu au independenta, nu au autonomie. Acesta e modelul lor organizational, asa este partidul", explica Barbu Mateescu.
PSD, un partid socialist care iubeste albul mai mult ca rosul
Opinia sociologului Vladimir Ionas este ca social-democratii nu sunt la prima incercare de a folosi culoarea alba: "sa nu uitam ca PSD a mai incercat sa foloseasca un fundal alb si doar scrisul rosu pe vremea lui Victor Ponta .
Plecand de la acuzatiile exagerate, din punctul meu de vedere, legate de ciuma rosie, este normal sa incerci o alta abordare. Plus ca albul reprezinta puritate. E o idee buna din punct de vedere al imaginii. Am vazut acel document care circula pe Facebook si de care foarte multi vorbesc, facand glume legate de organizarea PSD pentru miting.
Diferenta dintre PSD si celelalte partide din Romania tine in primul rand de capacitatea de mobilizare si de organizare. Lucru care se vede foarte bine in situatii de criza si la alegeri. De asemenea, am vazut discutii despre participanti. Daca ei stiu de ce sunt chemati la Bucuresti. Sincer, pentru ei nu conteaza. Sunt chemati de partid pentru a protesta impotriva a ceva (nu conteaza ce este acel ceva) care vrea raul lor! Este cat se poate de simplu", explica Vladimir Ionas.
Sute de mii de oameni au format un tricolor in fata Palatului Victoria, protestand la adresa guvernarii PSD, o imagine pe care Liviu Dragnea vrea s-o stearga din amintirea romanilor si s-o inlocuiasca cu una a camasilor albe care sustin partidul - Foto: Hepta.ro
Socilogul Barbu Mateescu crede ca obiectivul principal al acestui miting este de a reface legatura dintre Liviu Dragnea si partid.
"Daca ne uitam la cati oameni voteaza PSD, ar fi sa zicem 30-35% din cele 50 de procente care merg la vot si ne uitam la sustinerea lui Liviu Dragnea se observa ca nu toti votantii PSD mai au incredere in liderul partidului, o situatie bizara pentru o formatiune politica, iar pentru PSD, nemaiauzita.
Liviu Dragnea incearca sa creeze o emotie in favoarea lui in interiorul partidului. Nu cred ca acest miting va avea un efect pozitiv in ce priveste relatia PSD cu opinia publica. Aici ma gandesc la ceva ce a spus Alin Teodorescu in 2015, analizand mitingul lui Victor Ponta tinut inainte de alegerile prezidentiale, organizat chiar de ziua de nastere a lui Victor Ponta.
Alin Teodorescu a spus atunci ca genul asta de evenimente polarizeaza la extrem opinia publica", a declarat sociologul pentru Ziare.com.
O provocare pentru liberali
Aceasta organizare de tip militar e considerata de sociologul Vladimir Ionas ca fiind una eficienta din punct de vedere politic, sustinand ca social-democratii au cea mai buna performanta in ce priveste mobilizarea propriului electorat.
"Eu astept cu interes sa vad daca PNL se va tine de promisiune si va organiza si el un miting. Abia atunci vom vedea care sunt diferentele de organizare intre partide. Daca ne uitam in urma, vedem ca PNL si USR s-au atasat mereu de protestele organizate de societatea civila.
Au incercat sa confiste aceste miscari de strada", considera Vladimir Ionas.
Presedintele Klaus Iohannis a ironizat in mai multe randuri mitingul PSD, incercand sa pareze atacul politic venit din partea PSD care urmareste lansarea lui Liviu Dragnea in cursa prezidentiala - Foto: Ziare.com
Multi reprezentanti ai opiniei publice au fost nedumeriti de faptul ca o formatiune aflata la putere organizeaza un miting de protest, fara a avea un motiv clar.
Presedintele Klaus Iohannis a ironizat aceasta miscare spunand ca "protestul se asociaza in mod normal, intr-o democratie, cu opozitia sau cu societatea civila nemultumita de guvernare. In nicio societate normala, mitingul de protest nu se asociaza cu cei de la putere.
Cei de la putere au Guvernul, au Parlamentul, au toate instrumentele pentru a rezolva problemele tarii. Mi se pare o abordare caraghioasa si pur populista", a spus presedintele Romaniei.
De ce protesteaza PSD? O intrebare de o suta de puncte
"Cred ca acest miting e bizar si pentru ca niciodata n-am avut in ultimii 20 de ani o multime in strada careia sa nu-i fie clar de ce se afla acolo. Intotdeauna un eveniment de genul acesta are o conotatie explicita si una implicita. Cea explicita, mai ales daca Liviu Dragnea este achitat, nu mai exista.
Am sesizat o stanjeneala destul de ciudata in PSD in legatura cu mitingul, nici ei nu stiu de ce-l fac. Tema s-a schimbat in fiecare saptamana. Nu cred ca se va intampla ceva nici din perspectiva PSD, nici din perspectiva opiniei publice, dar niciodata n-am avut un miting in care sa nu existe macar o explicatie oficiala.
Ganditi-va ca oamenii o sa fie intrebati de reporteri de ce sunt acolo in Piata Victoriei si nu o sa poata sa spuna ca am fost adus de seful meu. Nu exista nici macar un motiv de fatada, de aceea, se merge foarte mult pe discutia asta a motivelor implicite - puterea lui Dragnea, reafirmarea acestuia in fata societatii, revansa in fata tuturor insultelor.
Automat ne concentram pe implicit, pentru ca explicitul nu exista. E usor atipic pentru Romania", a comentat sociologul Barbu Mateescu.
De partea celalalta, Vladimir Ionas crede ca PSD se bucura inca de o larga sustinere, desi "cei din Bucuresti care ies in strada zi de zi au o alta impresie. Din pacate pentru ei, Romania este mult mai mare decat Piata Victoriei si cred ca acest lucru il vom vedea sambata, cand vom avea o cu totul alta Romanie in strada".
Mitingul atat de dorit de liderul partidului si organizat militareste de PSD ar trebui sa-i ofere lui Liviu Dragnea si raspunsul la intrebarea daca are sau nu vreo sansa sa ajunga presedintele Romaniei in alegerile de anul viitor.
Pana atunci, marea problema pentru PSD pare a fi cea a asezarii tribunei in Piata Victoriei.
