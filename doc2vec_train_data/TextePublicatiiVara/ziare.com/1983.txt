de Marius Doroftei, Editor Ziare.com
Luni, 11 Iunie 2018, ora 07:19
Simona Halep este "a noastra". E oficial. Trofeul cucerit la Roland Garros o aduce pe sportiva nascuta in Constanta la un nivel la care poate numai Nadia si Hagi au mai fost in ceea ce priveste perceptia publicului.
Daca pana la finala castigata sambata, la Paris, exista un grup destul de prezent in mediul on line de contestatari, acestia reprosand mai ales faptul ca Halep nu avea in palmares un Grand Slam, de acum nu prea mai exista motive pentru a o critica.
Simona a obtinut rezultate unice pentru tenisul romanesc, castigand un turneu de Grand Slam in postura de numar unu mondial. Ce poti sa-i spui unui asemenea sportiv? Oricat si-ar dori unii s-o critice, argumentele lor sunt lovite de nulitate datorita rezultatelor din teren.
Insa de acum o sa inceapa sarabanda asumarilor. Simona va fi a noastra, dar va fi si a lor, a celor care, de pe pozitii inalte, vor incerca sa paraziteze victoria superba de la Roland Garros.
Am vazut deja o tentativa penibila de lipire de aceasta performanta la mitingul organizat de partidul aflat la putere chiar in ziua finalei. Urmeaza o noua tentativa luni seara, cand primarul Capitalei, deloc intamplator membru al aceluiasi partid, va organiza un soi de ceremonie cu Halep si trofeul ei in rol de invitati speciali.
Sunt convins ca Opozitia nu va rata aceasta oportunitate si va incerca si ea ceva, poate prin presedintele ce are, pana la o sentinta imperativa a CCR , dreptul de a acorda decoratii.
Se vor certa pe ea in curand, fiecare actor politic va acuza in stanga si dreapta ca rivalii incearca sa profite de imaginea excelenta a sportivei si toti vor avea dreptate. Fiecare roman "verde" va spune ca succesul lui Halep este unul al Romaniei si ca numai un roman se putea impune intr-o asemenea maniera.
Victoria Simonei nu va mai fi a Simonei chiar in tara pe care constanteanca o apreciaza atat de mult si despre care vorbeste atat de frumos cu fiecare ocazie. Romanii isi vor asuma acest rezultat, va fi al lor si fiecare nereusita din viata privata va pali in fata acestui succes national.
Cu ce ramanem dupa finala feminina de la editia 2018 a Roland Garros? Ramanem, cred eu, cu satisfactia implinirii potentialului. Intr-o lume in care suntem atat de multi si in care e atat de usor ca oamenii talentati in diverse domenii sa se piarda in drumul lor spre succes, Simona Halep este exemplul perfect ca se poate. Talentul, imbinat cu multa munca si cu putin noroc te pot aduce acolo unde meriti, indiferent de domeniu.
Spre deosebire de puhoiul de specialisti in orice, marturisesc ca n-am "stiut" ca Simona va castiga un Grand Slam. In dimineata finalei am scris un material in care sustineam ca Halep se va impune pentru ca, de aceasta data, are toate atuurile. Cu toate astea, dupa primul set ma indoiam teribil ca va reusi sa se adune si sa isi revina, iar daca a facut-o cred ca este numai rodul muncii teribile pe care a depus-o in ultimul an la nivel mental.
Daca ma intrebati ce ar trebui sa extragem din victoria Simonei Halep de la Roland Garros, asta ar fi. Ideea ca pentru a reusi este nevoie sa ne constientizam slabiciunile si sa depunem toate eforturile pentru a le depasi si pentru a deveni mai buni.
Pentru asta, nu pentru rezultat, trofeu sau cuvintele frumoase pot sa spun cat se poate de raspicat: Merci, Simona!
