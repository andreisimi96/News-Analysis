de Alexandra Sandru
Marti, 05 Iunie 2018, ora 09:40
Avem doua case - corpul si planeta, cele mai importante comori, pe care pare insa ca le pretuim cel mai putin. Un corp sanatos intr-un mediu sufocat de poluare nu poate exista, de aceea, este esential sa avem grija de planeta noastra ca de noi insine.
Sunt nenumarate moduri in care ucidem incet planeta care ne sustine, insa anul acesta, pe 5 iunie, Ziua Mondiala a Mediului, ONU a ales sa se concentreze pe poluarea cu plastic. Si motivele sunt socant de intemeiate.
Iata cateva date statistice care ar trebui sa ne dea serios de gandit:
1. Producem in jur de 300 de milioane de tone de plastic in fiecare an, din care jumatate este folosit pentru lucruri de unica folosinta.
2. Mai mult de 13 milioane de tone de plastic ajung in fiecare an in oceane.
3. Plasticul reprezinta 90% din gunoiul care pluteste in oceane, sunt 46.000 de obiecte din plastic pe metru patrat.
4. Am aruncat atat de mult plastic incat am creat un al saptelea continent, Marea Insula de Gunoaie din Pacific. In 2018 a ajuns sa fie de 3 ori mai mare decat Franta si contine peste 1.800 de miliarde de bucati de plastic. Adica pentru fiecare vietate marina din acea regiune exista 6 bucati de plastic.
5. Un milion de pasari si 100.000 de mamifere marine sunt ucise in fiecare an de plasticul din oceane.
6. Potrivit unui studiu publicat de Science Advances, doar 9% din plasticul folosit la nivel global este reciclat, 12% este incinerat, poluand aerul, in timp ce restul de 79% ramane in mediu.
7. Si procesul de degradare e unul extrem de nociv. In apa, plasticul se descompune in fragmente atat de mici incat bucatile dintr-o sticla de un litru sunt de ajuns pentru a "coloniza" fiecare plaja din lume.
8. O punga pe care o luam de la supermarket si o aruncam cum ajungem acasa se descompune in 500 de ani, iar in cazul unei sticle cu capac timpul necesar poate fi chiar si de 1.000 de ani. Paiele de plastic se descompun in 200 de ani, tacamurile de unica folosinta in 450 de ani, ambalajele in alte sute.
9. Aproape orice obiect din plastic pe care il folosim va "trai" mult dupa ce noi vom fi parasit planeta. Prima sticla de plastic a fost creata in 1947. Asta inseamna ca acea sticla inca pluteste aproape intacta undeva intr-un ocean si va continua sa o faca pana undeva prin 2400 - 2450. Adica cu 400 de ani peste momentul in care vom avea mai mult plastic in oceane decat pesti .
10. Un studiu recent a aratat ca oamenii care mananca regulat peste si fructe de mare inghit pana la 11.000 de bucati mici de plastic in fiecare an.
Schimbarile mici pe care le putem face azi pentru a avea o casa maine
Este, la propriu, mostenirea pe care o lasam multor generatii de aici incolo.
Oamenii de stiinta cauta de ani buni moduri prin care sa repare raul facut pana acum de plasticul pe care l-am aruncat peste tot fara a ne gandi la consecinte, pana cand nu a mai ramas loc neinfestat.
Inca de acum 20 de ani am reusit contraperformanta de a trimite o punga de plastic in cel mai adanc loc de pe Terra, Groapa Marianelor .
In ultimii zeci de ani apelurile organizatiilor de mediu au inceput sa fie luate in seama si tarile au decis sa implementeze timid diverse masuri pentru a descuraja folosirea plasticului si a incuraja macar reciclarea lui. Insa rata de succes a acestor politici a depins de mentalitatea oamenilor.
Cu cat acestia au devenit mai constienti de consecinte, cu atat au renuntat mai usor la actiuni. De aceea, anul acesta ONU a lansat o campanie prin care sunt prezentate moduri prin care fiecare dintre noi putem renunta la plastic.
Sunt moduri atat de simple, ce presupun un efort minim din partea noastra, dar care pot salva vieti. Iata cateva dintre ele:
1. De cate ori n-ai folosit doar furculita din setul de tacamuri de unica folosinta primit si le-ai aruncat apoi pe toate, inclusiv cele nefolosite, la gunoi, impreuna cu ambalajul din plastic in care au venit impachetate? Tine in geanta sau la birou un set de tacamuri si renunta la cele de unica folosinta.
2. Ai incercat vreodata sa tii in casa toate sticlele goale de plastic pe care le folosesti? Intr-o luna cel mai probabil n-ai mai avea loc si tu. Ai fi dat afara din casa de plastic, ceea ce noi facem cu mii de specii. Alege recipiente pe care le poti refolosi, instaleaza un filtru de apa acasa. Daca faci calculele, vei vedea ca investitia se amortizeaza extrem de repede si salvezi in acelasi timp ceva nepretuit.
3. Il poti ruga pe cel de unde cumperi cafeaua de dimineata sa ti-o puna direct in termos, iar la birou foloseste un recipient reutilizabil in loc de cele cateva pahare pe care le arunci zilnic. Chiar si pentru paie gasesti usor alternativa din sticla sau lemn pe care le poti spala si refolosi. Asta daca chiar nu poti trai fara ele.
4. A inspirat case mari de moda care au vandut-o cu cateva mii de euro bucata. In loc de leii aruncati la propriu pe sacosele din plastic, investeste intr-o punga de rafie. Sau panza. Sau orice alt material ce tine mult mai mult si polueaza mult mai putin.
5. Alege materiale biodegradabile. Pot costa putin mai mult, dar nota de plata finala e mult mai mica. Plus ca, pe masura ce tot mai multi o vor face, piata se va regla de la sine.
6. Recicleaza! Cateva minute din timpul tau pentru a selecta deseurile sau pentru a merge pana la centrul de reciclare sunt nimic fata de sutele de ani in care lasi Pamantul sa faca treaba pentru tine.
