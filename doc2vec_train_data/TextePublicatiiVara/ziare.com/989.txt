Duminica, 03 Iunie 2018, ora 18:59
Nu poate trece o saptamana in spatiul nostru dambovitean, fara sa se petreaca un eveniment de proportii, o adevarata bomba, ceva care te lasa ca la dentist, plus inca alte bombite mai mici, si altele mici de tot, numai asa, ca sa nu te plangi ca timpul a trecut, iar noua nu ni s-a intamplat nimic.
Imi permit sa recapitulez cateva mostre, din saptamana tocmai incheiata:
Luni, 28 mai. Peste noapte, a ars in Bucuresti o scoala . Neautorizata ISU, cu acoperis din lemn si trestie si cu 750 de elevi care, numai datorita norocului, nu erau la acea ora inauntru. Niciun demnitar de seama nu s-a deplasat la locul unde se putea produce o tragedie.
Si-or fi zis in gand: bine ca a fost numai atat! Nici dna Firea n-a lasat vorba cuiva sa fie trezita daca arde ceva in Capitala, nici doamna Carmen Dan, nici doamna Vasilica-Viorica, dnii Dragnea sau Tariceanu. Singurul aparut la televizor a fost inimosul roman Raed Arafat, care s-a si aratat la camerele de luat vederi.
Ceilalti si-au vazut de treaba: dl Tariceanu a anuntat formarea comisiei "Adevar si Reconciliere" , iar dl Ponta si-a lansat oficial noul partid , cu doua obiective mari si late: Pro Romania si Anti Dragnea.
Marti 29 mai. Bomba zilei: Guvernul anunta credite garantate de stat, cu dobanda zero . Pleasca pe capul romanilor. Se poate plati aproape orice: "cursuri de specializare, calificare, carti, rechizite, reviste de specialitate, transport pentru participarea la manifestari stiintifice, achizitionarea de calculatoare, laptopuri, imprimante, softuri, plata chirie, utilitati, loc cazare in camine scolare sau studentesti, abonamente culturale, medicamente, analize medicale, servicii dentare, interventii chirurgicale, echipamente sportive, achizitia sau constructia de locuinte, modernizare sau renovare". Vorba ceea: bani, ca la banu' Ghica!
O bombita mai mica: dl Dragnea a sosit in Elvetia . Nu stiu nici pentru ce a sosit, nici pentru ce a plecat. Presa elvetiana spune ca este o vizita protocolara: "va fi o strangere de mana si atat". Ca de Craciun, cand primesti cu Plugusorul, pentru ca asa se cade.
Liberalii au depus motiunea simpla, intitulata: "Harababura fiscala PSD - ALDE te lasa fara banii tai de pensie!". Nu prevad un mare succes, dar titlul imi place. Imi place si finalul: "ati speriat toti investitorii!".
Miscari de trupe: cativa parlamentari din PMP au trecut la PSD, dupa ce altii din PSD trecusera la Pro Romania. Comentariul dlui Basescu e de milioane: "I-am trimis lui Dragnea trei lingai". Dar liderul PSD are motive de consolare: tradatorii nostri sunt mai buni, decat tradatorii lor !
Miercuri 30 mai. O bomba uriasa. Atomica: CCR admite sesizarea Guvernului privind conflictul intre institutii , dupa refuzul presedintelui de a revoca procurorul sef al DNA. Valuri mari. Tariceanu jubilieaza, Iordache triumfa, Nicolicea delireaza, Dragnea, Viorica, Olguta, Firea servesc sampanie, iar mii de oameni scandeaza in strada: "CCR - sluga PSD" .
O tiribomba: mitingul pentru sustinerea guvernului Dancila, ca un fel de proslavire a lui Bula, a devenit mitingul contra abuzurilor. Fara proslavire. Numai cu hrana la rece, bere la drum, ceva bani de buzunar si o plimbare la Bucuresti, cum nu s-a mai vazut de pe vremea mineriadelor.
Liviu Dragnea a fost fotografiat de paparazzi pe terasa unui hotel de lux din Berna. Trai, nineaca! Un grup de protestatari romani l-a asteptat in fata Parlamentulul elvetian cu bannere: "Liviu Dragnea is the killer of the romanian justice", adica "Liviu Dragnea este ucigasul justitiei romanest".
Ziarul britanic The Guardian scrie despre tara noastra : "la 11 ani de la aderare, romanii inca mai fug de saracie. Potrivit Eurostat, mai mult de o treime dintre romani sunt expusi riscului de saracie si de excluziune sociala, iar aproape jumatate dintre copiii tarii sunt aproape saraci. Mai mult de 225.000 de copii ajung sa se culce nemancati".
Aproape doua milioane de euro - atat va plati Primaria Capitalei condusa de dna Firea pentru vacanta tinerilor pesedisti si a simpatizantilor la Scoala de Vara a Centrului de Tineret: servicii de cazare in Neptun, Costinesti, Eforie Nord, Vama Veche si Venus. Doua milioane euro la doua milioane locuitori, inseamna cam un euro de bucurestean.
Joi 31 mai. Dezvaluire: un simplu bugetar a depus in contul cautiunii sale la DNA un numar de 16 lingouri de aur , de diferite greutati.
Bomba: CEDO condamna Romania sa plateasca 100.000 euro despagubiri unui militant Al-Qaeda, intrucat a permis CIA sa il detina in secret pe teritoriul sau si sa il supuna torturilor si diverselor forme de abuz fizic si mental, lipsindu-l totodata de posibilitatea de a lua legatura cu familia sa. Nu stiu cum se face ca, la CEDO, pierdem non-stop. Nu castigam decat la CCR.
Bombita: presa comenteaza ca hotararea CCR cu privire la LCK deschide Guvernului calea sa aiba putere decizionala asupra activitatii procurorilor, care ar trebui sa fie independenti. Adio stat de drept! Vivat coruptia!
Dezmintire. Nu se confirma stirea pe surse ca, in Bucurestiul dnei Firea, s-ar fi adus autobuze electrice. Este insa oficiala informatia conform careia, in Clujul dlui Boc, Primaria Cluj-Napoca a pus in ciculatie joi primele 10 autobuze electrice din Romania , cumparate din fonduri elvetiene. Din totalul de 30 milioane lei, 27,2 milioane de lei reprezinta contributia elvetiana.
C'est la vie: dl Emil Boc marcheaza numai fapte la Cluj-Napoca, iar dna Firea marcheaza numai vorbe la Bucuresti.
Vineri 1 iunie. Stire: pe DN1, in zona Nistoresti-Comarnic, coloana de masini "bara la bara" masoara 8 km . Intrebare: cati kilometri va avea coloana in 2022, cand prevede programul de guvernare 2018-2020 terminarea autostrazii Ploeisti-Brasov si cati kilometri va avea coloana cine stie cand, daca se termina autostrada macar in deceniul urmator?
Declaratia reprezentantului Organizatiei pentru Cooperare si Dezvoltare Economica (OECD) : "Directa subordonare a procurorilor fata de un actor politic reprezinta o incalcare clara a independentei sistemului judiciar, ceea ce poate avea consecinte grave in privinta statutului tarii in cadrul organizatiilor internationale".
Dl Toader a declarat sah Organizatiei si pregateste un raspuns. Nu intelege ca OECD e una, iar CCR e alta.
Dar ce te faci cu CEDO, care a condamnat statul roman sa plateasca unui petent despagubiri de 3.000 de euro cu titlu de daune morale si cheltuieli de judecata de 300 de euro, deoarece locuinta lui, un imobil din Tecuci, nu a fost racordata la reteaua de electricitate. Nu e de rasul curcilor?
Sambata 2 iunie. Eveniment din lumea buna: dl Liviu Dagnea a vizitat o fabrica de ceasuri din Elvetia , insotit de logodnica traditionala.
Duminica 3 iunie. Weekend. Nu sunt evenimente. Toata lumea e la odihna. Inclusiv curcile.
