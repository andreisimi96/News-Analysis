de Emilian Isaila
Vineri, 01 Iunie 2018, ora 08:13
In mod simbolic, dupa decizia de miercuri, Curtea Constitutionala a Romaniei s-a autodizolvat. A devenit o anexa politica prin intermediul careia a fost anihilata independenta magistratilor.
"Vorbim totusi de presedintele Romaniei. Este persoana aleasa cu cea mai mare legitimare electorala, nu poti sa-i dai dispozitii presedintelui. Dispozitiile presedintelui sunt scrise in Constitutie, el nu are alta fisa a postului decat Constitutia. Nu se poate merge chiar atat de departe, toate au o limita", a declarat Augustin Zegrean , fost presedinte al Curtii Constitutionale, comentand decizia CCR care il "obliga" pe Klaus Iohannis sa revoce procurorul-sef al DNA si anuleaza atributiile presedintelui si pe cele ale CSM in ce priveste numirile procurorilor.
In urma acestei decizii, ministrul Justitiei primeste dreptul sa se amestece in activitatea magistratilor.
Decizia luata de CCR cu un vot de sase la trei a bulversat intreaga societate, efectele fiind imposibil de evaluat in acest moment.
Modul in care va reactiona presedintele Iohannis va avea un rol determinant in ce priveste democratia din Romania.
"Toate drepturile cetatenilor garantate de Constitutie nu valoreaza nimic in lipsa unui sistem judiciar etic si independent", a spus Andrew Jackson , cel de-al saptelea presedinte al SUA (1829-1837).
Niciodata de cand e membra a UE, Romania nu a fost mai aproape de a iesi din randul statelor civilizate.
Cei sase care au aruncat Romania intr-o criza profunda
"Ziua de azi nu este despre Kovesi, DNA, Justitie si un tragic ministru al Justitiei al carui nume nu mai trebuie pomenit in veci. Ziua de azi este despre noi toti. E ziua caderii noastre in istoria trista post comunista, intr-o istorie de dinaintea integrarii formale in Uniunea Europeana. Neformal si pe bune, suntem la granita de la inceput. Iar guvernantii nostri, in mare parte, au lucrat la asta cu osardie", a scris Raluca Pruna , fost ministru al Justitiei in Guvernul Ciolos, intr-o postare pe Facebook.
6 judecatori constitutionali din 9 au votat pentru constatarea unui conflict institutional inexistent si pentru obligarea unui presedinte ales sa dea un decret de revocare a unui procuror.
Cei sase au scris cea mai rusinoasa pagina din istoria institutiei de la infiintarea din 1992 si pana azi. Va fi greu pentru CCR sa supravietuiasca in contextul in care Romania va reusi, pana la urma, sa ramana membru in Uniunea Europeana.
Cei sase judecatori care au votat pentru anularea independentei sistemului de justitie: Valer Dorneanu (numit de PSD), Maya Teodoriu (numita de PSD), Mona Pivniceru (numita de USL), Varga Attila (numit de UDMR), Marian Enache (numit de PSD), Petre Lazaroiu (numit de Traian Basescu) - Foto: CCR
"Prin decizii precum cea de azi, judecatorii Curtii Constitutionale indeparteaza tot mai mult institutia de rolul sau de gardian al Constitutiei si o transforma intr-un jucator politic. Acest lucru este inadmisibil in democratie", a scris Dacian Ciolos , fost premier al Romaniei si fost comisar european pentru Agricultura, intr-un mesaj postat pe Facebook.
CCR, o institutie izolata pe plan european
Reamintim ca institutia condusa de fostul procuror comunist Valer Dorneanu a refuzat sa consulte Comisia de la Venetia pe modificarile Legilor Justitiei realizate in Parlament de coalitia PSD-ALDE. Apoi, a iesit din procesul de consultare cu Comisia Europeana pe Mecanismul de Control si Verificare , ale carui exigente au in prim plan independenta sistemului de justitie din Romania.
Valer Dorneanu, fost consilier al presedintelui Ion Iliescu, conduce o institutie izolata in plan european, care s-a transformat intr-un instrument politic.
Cei sase judecatori care au votat in data de 30 mai 2018 pentru subordonarea magistratilor sistemului politic sunt: Marian Enache (propus de PSD in 2016), Simona Maya Teodoru (propusa de PSD in 2015), Mona Pivniceru (propusa de USL in 2013), Petre Lazaroiu (propus de ex-presedintele Traian Basescu in 2010), Attila Varga (propus de UDMR in 2016) si Valer Dorneanu, presedintele Curtii Constitutionale (propus de PSD in 2013).
Valer Dorneanu , 74 de ani, este un personaj cu un trecut legat de cel al presedintelui Ion Iliescu, cercetat penal pentru rolul jucat in evenimentele din decembrie 1989.
Dorneanu a fost consilierul primului sef de stat de dupa prabusirea dictaturii Ceausescu, Ion Iliescu fiind suspectat ca a preluat puterea politica din Romania cu sprijinul lui Mihail Gorbaciov, presedintele URSS de la acea vreme.
Valer Dorneanu, un prieten al Rusiei
In urma cu doua saptamani, Valer Dorneanu participa la Sankt Petersburg, Rusia, la un forum juridic organizat de Vladimir Putin, in ciuda unei avertizari primite din partea Ministerului de Externe de a nu lua parte la acest eveniment din cauza intelegerilor diplomatice la care Romania e parte.
Valer Dorneanu nu tine seama de avertizarea ministerului si participa la forumul lui Putin, justificand ca deja confirmase participarea, iar biletele de avion fusesra cumparate.
"Acest fapt e neobisnuit. Exista posibilitatea ca, in acest caz, Ministerul de Externe sa se fi autosesizat, are aceasta posibilitate in urma unei informari venite din partea Ambasadei Romaniei la Moscova, care are obligatia sa asiste oficialii romani care efectueaza vizite in strainatate", a declarat la acea vreme pentru Ziare.com Cristian Diaconescu, fost ministru de Externe.
Si acest episod explica izolarea CCR si afiliatiile politice atat in plan intern, cat si in cel extern.
Klaus Iohannis nu mai are o cale de mijloc
In opinia mea, Curtea Constitutionala din Romania este o institutie politica si politizata, fiindu-i imposibil sa joace rolul de arbitru si protector al Constitutiei.
"In general, ma abtin sa comentez deciziile CCR, nu am facut-o nici atunci cand au fost discutabile, din punctul meu de vedere. Dar, in acest caz, avem o decizie fundamental eronata din punct de vedere tehnic juridic. Sesizarea era inadmisibila. Pe langa faptul ca legea este foarte clara in privinta atributiilor prezidentiale, nu poate exista conflict juridic in interiorul aceleiasi puteri, de aceea vorbim in teorie de conflict juridic constitutional intre puteri", a afirmat deputatul PNL Catalin Predoiu , fost ministru al Justitiei in Guvernul Emil Boc.
Ajunsi in acest punct, independenta Justitiei din Romania depinde exclusiv de decizia presedintelui Iohannis, care poate castiga sau pierde tot. Pentru Romania, dar si pentru el. Nu mai exista cale de mijloc.
