Miercuri, 13 Iunie 2018, ora 22:53
Presedintele american Donald Trump a fost nominalizat pentru Premiul Nobel pentru Pace pe anul 2019, au anuntat miercuri doi deputati norvegieni, argumentand gestul prin summitul istoric desfasurat marti intre seful Casei Albe si liderul nord-coreean Kim Jong Un , transmite dpa.
Cei doi deputati care l-au nominalizat pe presedintele american sunt Per-Willy Amundsen si Christian Tybring-Gjedde, membri ai Partidului Progresului (FrP), populist si antiimigratie.
"Ceea ce se intampla este istoric. A fost lansat un proces care poate contribui la asigurarea pacii mondiale pentru o vreme", a explicat Amundsen la postul norvegian de radio NRK.
Un grup de membri ai Congresului american a anuntat, de asemenea, recent ca l-a nominalizat pe presedintele Trump pentru aceasta distinctie.
Comitetul Nobel norvegian a informat anterior ca a primit 329 de nominalizari pentru premiul pe 2018, al doilea cel mai ridicat numar de propuneri din istorie. Nominalizarile trebuie trimise Comitetului Nobel pana la 1 februarie.
Comitetul le recomanda celor care fac nominalizari sa nu-si dezvaluie propunerile, dar nu exista reguli formale care sa interzica acest lucru.
Printre cei care au dreptul de a face nominalizari se afla politicieni, persoane din mediul academic, fosti laureati ai premiului, directori de institute de cercetari in domeniul pacii, actuali si fosti membri ai Comitetului Nobel.
Anul trecut, Premiul Nobel pentru Pace a fost acordat Campaniei Internationale pentru Abolirea Armelor Nucleare (ICAN).
