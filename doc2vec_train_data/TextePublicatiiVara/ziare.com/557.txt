de Andreea Ghinea
Miercuri, 30 Mai 2018, ora 14:07
Presedintele Klaus Iohannis va primi, sambata, premiul "Franz Josef Strauss" din partea Fundatiei Hanns Seidel din Germania, pentru lupta impotriva coruptiei, consolidarea statului drept si a democratiei.
Odata cu acesta va obtine si 10.000 de euro, suma pe care o va dona, dupa cum a anuntat miercuri.
"Am decis sa nu iau eu acesti bani, ci sa ii donez pentru un scop caritabil. Fundatia 'Un copil o speranta', care are rezultate foarte frumoase, va primi banii", a transmis Iohannis, miercuri, de la Bookfest.
Despre premiul pe care urmeaza sa il obtina sambata, Iohannis spune ca este o recunoastere a pozitiei sale publice.
"Cred ca este o recunoastere a pozitiei mele publice, nu doar din ultimul an, ci de cand fac politica. E un premiu care ma onoreaza. Fundatia Hanns Seidel din Germania e una dintre cele mai vechi si respectate in Germania si acest premiu a fost acordat doar catorva politicieni si ma simt onorat sa ma numar incepand de sambata printre ei", a punctat seful statului.
Klaus Iohannis va primi premiul in cadrul unei ceremonii care va fi organizata pe 2 iunie in orasul bavarez Munchen.
In Romania, Fundatia Hanns Seidel este prezenta inca din 1992. Obiectivul cel mai important asumat este "consolidarea dezvoltarii sociale si democratice a Romaniei, prin sprijinirea procesului de reforma politica in stat si in societate - pe plan national si local, in sectorul institutional si al societatii civile din Romania".
