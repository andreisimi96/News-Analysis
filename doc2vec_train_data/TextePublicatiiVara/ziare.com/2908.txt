Luni, 18 Iunie 2018, ora 00:00
Senatorii vor dezbate si vota, in plenul de luni, motiunea simpla prin care liberalii ii cer demisia ministrului Economiei, intitulata "Daniel Andrusca, piesa de mobilier in minister. Incompetenta falimenteaza Romania!".
In textul motiunii, PNL ii reproseaza ministrului Economiei ca activitatea sa, la cinci luni de la investirea in functie, a fost "catastrofala", si ca rolul sau "este unul pur decorativ, iar gradul de mobilizare este limita catre zero".
"Inca din vara anului trecut trebuiau promovate trei legi pentru care Guvernarea PSD si-a asumat responsabilitatea prin Programul de Guvernare: Legea redeventelor, Legea minelor si Legea apelor minerale. Ati reusit, domnule ministru, sa blocati toate aceste trei legi pentru ca nu va pricepeti! Ne-am dat seama ca sunteti paralel cu domeniul economiei inca de la momentul audierii dumneavoastra din Parlament, cu ocazia investirii in functie.
De 5 luni avem confirmarea acestui fapt zi de zi, de aceea va somam sa deblocati activitatea ministerului si sa va asumati cele 3 legi mentionate mai sus pentru a spulbera incertitudinea si impredictibilitatea care guverneaza politicile economice din mandatul dumneavoastra", potrivit motiunii simple a PNL.
Liberalii mai sustin ca proiectul care prevede infiintarea Fondului Suveran de Dezvoltare si Investitii (FSDI) , initiativa pe care de altfel PNL a contestat-o la CCR, nu reprezinta o solutie pentru companiile de stat.
"Solutia Fondului Suveran de Dezvoltare si Investitii nu va rezolva situatia companiilor de stat capusate in prezent, companii care acum graviteaza in jurul politicienilor PSD-ALDE, ca surse de putere disparate. Din contra! Aducerea sub aceeasi umbrela a companiilor de stat, vorba vine "profitabile", va crea un monopol si mai mare in care resursele se vor contopi si vor genera rente politice si mai mari si, la pachet, gauri bugetare mai greu vizibile, dar mult mai grave", se arata in textul motiunii simple.
Parlamentarii PNL mai afirma ca Danut Andrusca nu a luat nicio masura pentru finalizarea reorganizarii combinatului petrochimic Oltchim, care, la sfarsitul lunii martie a.c., avea datorii de 1,3 miliarde lei, combinat care urmeaza sa fie preluat de Chimcomplex Borzesti.
Liberalii aduc in discutie si Transelectrica care "a fost atat pentru fostii ministri PSD ai Economiei, cat si pentru actualul ministru un sac fara fund din care au fost alimentati cu bonusuri uriase membrii conducerii".
PNL sustine ca au fost acordate membrilor conducerii Transelectrica "bonusuri de performanta care variau intre 30.000-200.000 de euro pentru fiecare membru al Consiliului de Supraveghere, respectiv al directoratului, iar pentru cele 15 persoane din forurile de conducere sume in valoare de 5,5 milioane de lei".
In finalul textului motiunii simple, principalul partid de opozitie ii transmite lui Danut Andrusca ca, in ministerul Economiei, joaca rolul "unui proprietar absent".
