Miercuri, 30 Mai 2018, ora 19:23
Parlamentul European a reiterat miercuri, intr-o rezolutie, ca Romania si Bulgaria sunt pregatite sa faca parte din Spatiul Schengen, si a cerut Consiliului European sa aprobe aderarea celor doua state.
In aceeasi rezolutie, adoptata cu 439 de voturi pentru, 157 impotriva si 80 de abtineri, eurodeputatii au condamnat prelungirea controalelor la frontierele interne ale Spatiului Schengen, care restrang libertatea de circulatie intre cele 26 de state membre.
Reunit in sesiune plenara la Strasbourg, legislativul european "condamna reintroducerea continua de controale la frontierele interne din cauza lacunelor sistemului de azil european si a lipsei de vointa politica, de solidaritate si de impartire a responsabilitatilor", se arata in rezolutie.
Statele membre ar trebui "sa intareasca increderea reciproca in functionarea Spatiului Schengen, cooperarea si solidaritatea", afirma eurodeputatii, subliniind ca Spatiul Schengen este "una din cele mai mari reusite ale Uniunii Europene".
Din cauza amenintarii teroriste, Franta a reintrodus provizoriu controale la frontiere, prelungite deocamdata pana la sfarsitul lui octombrie. Si Austria, Germania, Danemarca, Suedia si Norvegia aplica din nou, in mod provizoriu, controale la granite, invocand valul de migratie din 2015.
Comisia Europeana considera insa ca situatia se afla acum sub control si ca nu mai are de ce sa autorizeze astfel de verificari.
Parlamentul European sustine ca "un mare numar de prelungiri nu sunt conforme regulilor in vigoare in ce priveste durata, necesitatea sau proportionalitatea lor, si sunt, in consecinta, ilegale", se spune in rezolutia adoptata miercuri.
Schengen "este inima cetateniei europene. (...) Trebuie sa redam Schengen cetatenilor nostri", a subliniat raportorul rezolutiei, Carlos Coelho (PPE, dreapta), cerand statelor membre "sa respecte toate regulile, nu doar pe cele care le convin".
Potrivit institutului de cercetari Transnational Institute (TNI), citat de PE, tarile europene au construit mai mult de 1.200 km de ziduri si garduri, cu un cost de cel putin 500 milioane de euro.
"Daca toate tarile reintroduc controalele la frontiere in mod permanent, costul pe 10 ani s-ar situa intre 100 si 230 miliarde de euro", avertizeaza Parlamentul European.
