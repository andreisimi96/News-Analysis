de Emilian Isaila
Miercuri, 30 Mai 2018, ora 10:09
La un an si jumatate de cand a castigat alegerile, PSD a ajuns in situatia de a nu mai controla Parlamentul, aceasta fiind, in realitate, cea mai proasta veste pentru Liviu Dragnea.
Reusita lui Victor Ponta de a-si forma un grup propriu, atragand nemultumiti de la PSD si implozia PMP sunt doua evenimente care bulverseaza actuala majoritate PSD-ALDE.
Tensiuni existau si pana acum intre cele doua partide. Acestea proveneau, mai ales, din concurenta dintre Liviu Dragnea si Calin Popescu Tariceanu in ce priveste sustinerea din partea coalitiei in cursa pentru Palatul Cotroceni.
Liderul PSD incepuse procesul de marginalizare a lui Calin Popescu Tariceanu, iar cele doua formatiuni au avut pozitii diferite in ce priveste rechizitionarea Pilonului II de pensii, dar si mutarea Ambasadei Romaniei de la Tel Aviv la Ierusalim.
Ponta incearca sa propuna un proiect european ca sa-i atraga pe nemultumitii din PSD
Anuntul facut de Victor Ponta, liderul Pro Romania, cum ca Ecaterina Andronescu ar putea parasi PSD si, totodata, ar putea candida la presedintie, fiind nominalizata de formatiunea condusa de fostul prim-ministru, va schimba tot peisajul politic de stanga.
"Eu nu intentionez sa plec din PSD, dar modul in care se intampla lucrurile in ultima vreme nu pot sa va spun ca ma multumesc. Nu imi pun aceasta problema acum (sa plece din PSD - n.red.) . (...) Ma deranjeaza faptul ca partidul acesta a fost putin diferit condus. Nu un singur om ia toate deciziile, iar acest lucru este de natura sa ma necajeasca", a declarat Ecaterina Andronescu, care a fost prezenta la evenimentul de lansare a formatiunii Pro Romania.
Victor Ponta o propune pe Ecaterina Andronescu pentru a candida in alegerile prezidentiale din 2019, incercand sa-l blocheze pe Liviu Dragnea - Foto: Hepta.ro
O candidatura a doamnei Andronescu reprezinta o scoatere in decor atat a lui Liviu Dragnea, cat si a lui Calin Popescu Tariceanu pentru ca, pur si simplu, fostul ministru al Educatiei are puterea de a atrage sustinerea votantilor PSD nemultumiti de haosul creat de Liviu Dragnea, un politician compromis in fata alegatorilor propriului partid, dupa cum arata ultimele sondaje de opinie, aceasta, reusind totodata, sa opreasca incercarea liderului ALDE de a atrage pesedisti spre platforma sa politica in incercarea de a ajunge in turul doi al alegerilor prezidentiale de anul viitor.
Ce sanse de reusita are motiunea de cenzura
Victor Ponta este urmarit cu interes de foarte multi parlamentari social-democrati care stiu si inteleg faptul ca Liviu Dragnea e la o rascruce de drum, dar inca nu au curajul sa plece.
Dar, pentru cetateni, acest joc politic nu prea conteaza, ceea ce conteaza cu adevarat e ca majoritatea parlamentara a devenit volatila, iar, de acum si pana in 2020, pentru fiecare lege se va negocia vot cu vot.
"Venirea celor de la PMP in tabara Dragnea nu are niciun efect pentru o motiune de cenzura. Noi cei de la Pro Romania am anuntat deja ca nu votam sa o inlocuim pe Viorica Dancila cu Ludovic Orban, dar oricum UDMR a anuntat deja ca nu voteaza (nicio surpriza), asa ca acest transfer are doar scopul de a-l intari pe Dragnea in batalia cu pesedistii din partid", a scris Victor Ponta intr-o postare pe Facebook.
In acest moment, o eventuala motiune de cenzura depusa de Opozitie are sanse mult mai mari sa treaca fata de sesiunea anterioara, UDMR devenind arbitru, voturile parlamentarilor acestei formatiuni fiind decisive atat pentru o tabara, cat si pentru cealalta.
Mitingul PSD e vazut de Liviu Dragnea ca un colac de salvare
Liviu Dragnea poarta in aceste zile, conform mai multor surse, negocieri pentru a opri "tradarile" si cauta o solutie disperata pentru a-si relansa mandatul de presedinte al PSD.
In acest context, trebuie inteles proiectul mitingului de sustinere a conducerii partidului. Liviu Dragnea are nevoie ca de aer de o baie de multime pentru a-si pastra puterea, dar exista multe sanse ca un astfel de eveniment sa se intoarca impotriva lui.
Ce va face daca va fi huiduit sau fluierat? Cum pot Liviu Dragnea si cercul sau de putere sa controleze multimea? Exista riscul ca mitingul PSD sa devina o confruntare a lui Liviu Dragnea cu noua realitate din partid, aceea ca nu mai are sustinerea bazei.
Ce garantii are presedintele PSD ca oamenii adusi din tara de liderii locali il vor ridica in slavi?
Senatorul Adrian Tutuianu a declarat ca poate veni cu 20.000 de oameni din judetul Dambovita la miting , judet pe care-l controleaza, dar relatia dintre Liviu Dragnea si senatorul PSD e una complicata, ultimul fiind obligat de presedintele PSD sa-si dea demisia din functia de ministru al Apararii, iar la congresul partidului , Liviu Dragnea a incercat din rasputeri sa-l blocheze pe Adrian Tutuianu sa ajunga vicepresedinte PSD, sustinandu-l pe Serban Valeca (PSD Arges), dar senatorul de Dambovita a reusit sa castige in extremis.
Adrian Tutuianu, omul cheie in organizarea mitingului PSD din 9 iunie, care spune ca nu oamenii sunt problema, ci logistica - Foto: Ziare.com
"Eu am spus ca organizatia judeteana Dambovita pe care o conduc poate veni la Bucuresti cu peste 20 de mii de oameni. Dificultatea principala este de natura logistica, nu avem atatea mijloace de transport, care ne-ar fi necesare pentru deplasarea colegilor nostri", a declarat Adrian Tutuianu.
Miscarile de trupe arata slabiciunea majoritatii parlamenatre PSD-ALDE
Situatia e confuza in PSD, iar blocajul e reprezentat chiar de aceste discutii interminabile despre oportunitatea organizarii unui miting.
Implozia facuta de PMP nu poate salva majoritatea parlamentara decat teoretic, iar trecerea lui Valeriu Steriu de la formatiunea condusa de Traian Basescu la PSD e departe de a reprezenta o gura de oxigen pentru Liviu Dragnea, aflat sub presiunea exercitata de Victor Ponta.
"Ce urmeaza pentru mine? Sfarsitul experimentelor si intoarcerea acasa, din punct de vedere politic. Am aproape un deceniu de experienta cu proiecte politice aflate in constructie (UNPR) sau in dezvoltare (PMP), am nenumarate runde de alegeri in care am vazut ca si in politica se adevereste vorba aceea care spune ca nota cel mai greu de obtinut nu e 10, ci 5.
In cazul alegerilor, 5%. Aleg, constient si responsabil, sa-mi aduc aportul la stabilitate in Parlament. Ma intorc in familia mea politica, PSD. Revin in grupul PSD din Camera Deputatilor", a scris deputatul Valeriu Steriu intr-o postare facuta pe pagina sa oficiala de Facebook.
In mod cert, luptele corp la corp pentru controlul Parlamentului Romaniei au inceput, iar majoritatea PSD-ALDE a devenit una care nu se mai afla sub controlul absolut al lui Liviu Dragnea cum a fost pana acum.
"Romania se va elibera odata ce ei vor pierde controlul. Cativa colegi de-ai vostri au acceptat sa faca parte din planul asta si nu e de acum, e de anul trecut", a spus Liviu Dragnea intr-un discurs tinut intr-o sedinta de urgenta a PSD, conform unor surse din partid.
Liderul PSD nu precizeaza cine sunt ei, dar dupa cum merg lucrurile la social-democrati, controlul pare ca a fost pierdut de cei care "au acceptat sa faca parte din plan".
