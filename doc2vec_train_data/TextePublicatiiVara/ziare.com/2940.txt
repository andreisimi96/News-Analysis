Luni, 18 Iunie 2018, ora 08:31
In mod neasteptat, nu mi se pare ca presedintelui i-ar fi teama de o suspendare, ci mai degraba liderilor din PSD. Degeaba se dau ei mari si-l ameninta pe presedinte cu suspendarea, ca si cum dl Iohannis ar trebui sa tremure cand aude de ei. Faptele arata invers.
Dl Iohannis nu numai ca nu pare jenat, cand aude cuvantul cu pricina, dar si-a permis sa declare, aproape ostentativ: "Nu va exista nicio suspendare, pentru ca nu exista niciun temei pentru suspendare".
Totusi, in opinia mea, nu pe lipsa de temei conteaza domnul Iohannis, cand face afirmatii atat de nonsalante. Dansul stie prea bine ca partidul lui "pentru ca putem" ar face-o si fara vreo baza legala, daca nu i-ar fi teama de referendum, acea voce a "poporului suveran", cu care s-a fript de doua ori si acum tocmai sufla in iaurt, facandu-se doar de ochii telespectatorilor ca nu-i e teama de ciorba.
De ce este atat de sperios PSD?
1. Fara indoiala, liderii PSD simt cum tremura pantalonii pe ei, cand gandesc ce sanse are dl Klaus Iohannis sa iasa victorios dintr-un referendum. Mi se pare mai avantajat decat fusese dl Basescu atunci cand iesea victorios, aruncand PSD in corzi, la doua referendumuri, nu la unul.
2. Reconfirmarea actualului presedite prin scrutin ar fi devastatoare pentru coalitie, si zdrobitoare pentru liderii ei. Pericolul nu vine dinspe Opozitie sau societatea civila, ci mai ales din interior, acolo unde propriii membri merg numai la placinte inainte, iar la razboi mai mult inapoi.
3. Ar fi de neoprit centrifugarea membrilor PSD si ALDE. Traseismul politic, care si-a demonstrat forta atat la instalarea presedintelui Constantinescu, cat si la cea a lui Basescu, n-ar avea niciun motiv sa nu ia avant si la reconfirmarea spectaculoasa a actualului presedinte.
4. Dar PSD mai stie ca un nou scrutin i-ar da domnului Iohannis un plus de legitimitate si o autoritate intarita, precum cea din 2015, cand parlamentarii erau dispusi sa ciuleasca urechile ascultand vocea presedintelui, nu sa-l combata non stop, ca astazi.
In acea perioada, cele doua Camere au acceptat in mai multe randuri retragerea imunitatii ceruta de DNA pentru mai multi parlamentari, fara sa cracneasca.
5. Si, nu in ultimul rand, coalitia se teme ca un referendum ar insemna un plus de credit pentru presedinte in cancelariile euroatlantice, acolo unde dnii Dragnea si Tariceanu nu sunt frecventabili deloc.
Suspendare fara referendum?
Ideea este nascuta in laboratoarele unor diletanti, raspopiti in juristi, dupa ce fusesere ani buni ingineri, probabil tot diletanti. Este riscant pentru tara sa fie folosita de ei la experimentarea unei idei, de tipul "sa vedem ce iese".
Constitutia nu prevede suspendarea, decat in vederea referendumului. Scurt. Restul sunt povesti. Iar transformarea tarii intr-un cobai al laboratoarelor Nicolicea-Iordache ar fi imorala, injusta si ilegala. Se poate mai rau decat atat?
Ce ar insemna pentru domnul Iohannis un succes la referendum?
1 Un scrutin castigat in aceasta etapa prefigureaza fara indoiala pentru dl Iohannis toate sansele de a obtine victoria la cel de al doilea mandat, in viitor.
2 Succesul scrutinului ar arunca spre derizoriu incercarile dlor Dragnea si Tariceanu de a-si monopoliza autoritatea statului, afisand ostentativ legitimitatea castigata in alegerile din 2016. Legitimitatea reactualizata a presedintelui ar mai taia din ifosele coalitiei si tendinta de a-si instala dictatura puterii.
3 Discursul antiprezidential al coalitiei, axat pe "statul paralel", ar deveni nu numai desuet, dar chiar imposibil. Reactualizat electoral, presedintele ar deveni imun la adversitatile politicianiste.
4 Automat, combaterea coruptiei ar reveni in prim plan si nu ma indoiesc ca presedintele n-ar ezita sa foloseasca toate parghiile pe care i le ofera Constitutia ca sa intervina mai activ in viata societatii: mesaje transmise Parlamentului, participarea la unele sedinte de Guvern, implicarea mai activa la promulgarea legilor si altele.
5 Un referendum castigat detasat de presedintele Iohannis i-ar putea sugera doamnei Dancila sa demisioneze chiar si fara acordul dlui Dragnea, ceea ce i-ar permite presedintelui sa nominalizeze un premier, asa cum prevede Constitutia, consultand partidele si nu preluand propuneri de la ele.
6 Nu exclud ca propunerea recenta a noului sef SIE in persoana dlui Vlase sa prefigureze o asemenea practica in viitor.
7 Dar totodata o noua legitimare ar insemna si o intarire a autoritatii presedintelui in fata comunitatii euro-atlantice, unde ne reprezinta si unde a obinut pana acuma succese notorii.
Ce efecte ar produce eventuala demitere a presedintelui prin referendum?
1. Iau in calcul asemenea alternativa numai in principiu. Actualele sondaje, nereusita celor trei guvernari PSD+ALDE, prudenta vizibila cu care PSD evita confruntarea prin referendum, toate conduc la ideea ca un scrutin i-ar fi favorabil domnului Iohannis.
2. Daca totusi, contrar previziunilor, poporul suveran isi demite presedintele pe care el si l-a ales, atunci alegerile prezidentiale anticipate devin inevitabile, iar clasa noastra politica s-ar gasi prinsa pe picior gresit.
PSD nu are candidat credibil pentru functia de sef al statului. Persoana dlui Dragnea este deja compromisa, iar politica sa de a nu promova spre varful partidului pe nimeni mai de vaza si-a aratat roadele. Firea, OIguta, Codrin, Carmen Dan, Dancila ne fac sa zambim.
ALDE este in avantaj, avandu-l candidat pe dl Tariceanu. Dar cine isi poate inchipui ca PSD si-ar calca in asemenea grad pe orgoliu, incat sa accepte sustinerea unui candidat strain, chiar si de la ALDE?
Si, pana la urma, ce garantie ar avea liderii ca alegatorii vor vota asa cum ii inghiontesc ei? La urna, nu votezi cu bila "la vedere"!
3. Din nenorocire pentru noi, nici Opozitia nu pare sa se fi gandit la momentul cand ar trebui sa avanseze un candidat, ceea ce sugereaza ca un eventual scrutin de dupa referendum ar impinge tara mai mult spre haos, decat spre stabilitate.
4. Una peste alta, alegerile prezidentiale anticipate ar putea fi cea mai periculoasa perspectiva pentru viitorul tarii, spre care ne-a impins si inca ne mai impinge un om care, desi el insusi nu are sanse sa fie ales, nu pregeta sa puna in joc soarta tarii, ca sa-si salveze propriul interes.
