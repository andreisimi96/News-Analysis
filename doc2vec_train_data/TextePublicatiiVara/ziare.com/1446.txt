Miercuri, 06 Iunie 2018, ora 22:27
Cristina Neagu , cea mai valoroasa handbalista a Romaniei, a dezvaluit cum a fost ajutata de Ion Tiriac intr-un moment in care cariera ei era in pericol.
Se intampla in urma cu 7 ani, atunci cand Neagu nu reusea sa primeasca un diagnostic clar pentru o afectiune la umar, iar perioada de pauza fortata se prelungea.
Tiriac a sunat-o si i-a propus sa mearga la un medic din Statele Unite, acelasi care o ajutase si pe Maria Sharapova atunci cand rusoaica s-a accidentat.
"Eu deja aveam dureri la umar de vreun an de zile. Am tras foarte mult si la echipa nationala, iar in 2011, Anja (n.r. Anja Andersen) a venit la Oltchim si stia foarte bine de problemele de la umar. Aveam dureri foarte mari si a venit asa, ca o eliberare sa vad ca un antrenor se gandeste si la starea mea de sanatate. Au fost foarte multe discutii tensionate cu cei de la club. Si, practic, m-am trezit la finalul sezonului ca nu jucasem pentru echipa si nici nu stiam ce am la umar, nici ce trebuie sa fac pe mai departe.
Si a venit acel telefon salvator tot de la domnul Tiriac, care mi-a spus: Uite, e un doctor in America, la New York, a operat-o pe Sarapova si ea deja incepe sa joace cu mingea de tenis. N-ai vrea sa incerci acolo? Si atunci am zis: Da, vreau sa merg acolo, sa vad ce am la umar. Am primit un diagnostic destul de greu de digerat, pentru ca era de fapt o afectiune de care nu mai auzisem, la nivelul umarului. Doctorul mi-a spus din start ca e vorba de minimum un an de recuperare, eu statusem deja de 4 luni. Imi aduc aminte ca m-am operat si abia dupa 9 luni de zile am reusit sa arunc cu doua maini o minge de handbal, asa, de deasupra capului, si aveam dureri foarte mari", a spus Neagu la TelekomSport .
Chiar daca nu a scapat complet de dureri, Cristina a marturisit ca a invatat sa se protejeze.
"Durerile nu au disparut niciodata complet, dar in acesti ani am invatat sa am mai multa grija de corpul meu. Si atunci cand simt ca durerile sunt mai mari, vorbesc cu antrenorii, mai iau o zi de pauza... Asa ca, din pacate, asta e situatia, dar nu am ce face, trebuie sa am grija de corpul meu daca vreau sa imi prelungesc cat mai mult cariera sportiva."
Dupa momentele dificile din perioada 2010-2011, cand a avut un an si sapte luni de pauza fortata, Neagu a revenit in handbal si a reusit sa confirme.
Dupa ce in 2010 a fost desemnata handbalista anului, ea a mai castigat cel mai important premiu individual in doua randuri, in 2015 si 2016.
