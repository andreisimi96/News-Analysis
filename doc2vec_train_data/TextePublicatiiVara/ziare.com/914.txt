Sambata, 02 Iunie 2018, ora 20:06
Cei doi DJ olandezi care au fost prinsi cu substante interzise asupra lor, in Aeroportul International Iasi, au fost lasati liberi dupa audieri. "Avand in vedere ca a fost vorba doar despre un gram de cananbis, nu s-a luat nicio masura preventiva in cazul celor doi cetateni olandezi", a declarat Catalin Prisecaru, seful DIICOT Iasi.
Politistii de la Transporturi care lucreaza in cadrul Aeroportului Iasi au retinut, vineri dupa-amiaza, doi tineri DJ veniti din Olanda pentru a participa la Festivalul Afterhills. Cei doi au fost dusi initial la sediul DIICOT Iasi, pentru audieri, dupa ce, la controlul corporal efectuat la Aeroportul International Iasi, au fost descoperite substante susceptibile a fi droguri.
Surse apropiate anchetei au afirmat ca cei doi olandezi au petrecut noaptea de joi spre vineri la Festivalul Afterhills, iar, vineri dupa-amiaza, cei doi au incercat sa se imbarce intr-un avion ce efectua o cursa pe ruta Iasi - Bucuresti. Ulterior, cei doi ar fi urmat sa ia o cursa aeriana spre Olanda.
La poarta de filtru, angajatii Aeroportului Iasi au observat reactiile bizare ale celor doi olandezi si le-au facut un control corporal mai amanuntit, ocazie cu care au descoperit pastile si o substanta vegetala asupra lor, produse susceptibile a fi ecstasy si cannabis.
Substantele au fost preluate de anchetatori si trimise la laborator, pentru analiza. In functie de rezultatele analizei de laborator si de declaratiile celor doi suspecti, procurorii ieseni ar putea formula o propunere de arestare preventiva pe numele lor, pentru trafic si consum de droguri de mare risc.
