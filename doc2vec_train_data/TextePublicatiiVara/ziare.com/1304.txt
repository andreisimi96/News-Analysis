de Emilian Isaila
Miercuri, 06 Iunie 2018, ora 07:39
Decizia CCR a schimbat intregul peisaj politic, accelerand miscarile spre un punct culminant greu de descifrat.
In mod ciudat, desi pare ca toate evenimentele curg impotriva lui Klaus Iohannis, liderii coalitiei PSD-ALDE au intrat intr-un joc in care nu si-au pastrat nicio cale de iesire.
Presedintele Romaniei, dupa aparitiile publice din ultima vreme, a trasat o linie subtire in care sugereaza ca vrea sa tempereze agitatia adversariilor si urmareste sa amane cat mai mult emiterea decretului de revocare a procurorului sef DNA, asa cum a cerut Curtea Constitutionala intr-un comunicat emis saptamana trecuta.
Nimic nu pare a-l obliga sa ia rapid o decizie, chiar daca va accepta, in final, decizia CCR . Depinde insa cand e acel final.
Intr-o astfel de situatie, liderul PSD, Liviu Dragnea, va fi obligat sa porneasca in aventura suspendarii presedintelui, un proces politic ce pare a-l favoriza pe presedintele Romaniei si, asta, din perspectiva ca PSD-ALDE trebuie sa-si asigure o majoritate de voturi in Parlament pentru a-l suspenda pe Klaus Iohannis.
Pericolele politice ale referendumului pentru coalitia PSD-ALDE
Suspendarea, chiar daca se va produce, e problematica pentru actuala coalitia aflata la guvernare. Un referendum ar fi devastator pentru PSD-ALDE, in cazul in care nu reuseste demiterea presedintelui la urne, ceea ce e putin probabil.
In timp ce lui Klaus Iohannis i-ar asigura culoarul castigator in alegerile prezidentiale de anul viitor.
Un esec PSD-ALDE in ce priveste demiterea presedintelui ar duce, in opinia mea, si la pierderea majoritatii parlamentare.
In acel moment, Victor Ponta ar putea atrage parlamentari social-democrati care vor sa scape de pe o corabie care se scufunda. Pana atunci, lucrurile sunt complicate. Conform mai multor surse, Liviu Dragnea e dispus sa plateasca oricat pentru a-si pastra majoritatea si o si face.
Calin Popescu-Tariceanu se teme de referendum, atat de unul organizat de presedinte pe tema luptei impotriva coruptiei , cat si de referendumul pe tema suspendarii. Asa reiese din declaratiile facute la sfarsitul saptamanii trecute in care descrie referendumul ca fiind o actiune "nedemocratica".
"In ultima perioada pot sa spun cu regret ca vad o serie de elucubratii din partea PNL. Aici avem intai plangerea penala impotriva premierului si acum o instigare la nerespectarea deciziilor CCR. Stiti ca referendumurile sunt caracteristice regimurilor totalitare. Deci eu indepartez aceasta cale.
Nu cred ca aceasta este modalitatea, adica daca nu ne convine o decizie, atunci incercam sa schimbam lucrul acesta", a declarat liderul ALDE, Calin Popescu Tariceanu.
Povara unei guvernari ratate, marea problema a lui Liviu Dragnea
In aceste conditii, mai mult decat declansarea procedurilor de suspendare, Liviu Dragnea e interesat de transmiterea unui mesaj de forta in societate. De aici vine concentrarea absoluta asupra organizarii unui miting "urias" in Piata Victoriei. Liderul PSD, in opinia mea, are nevoie ca de aer de confirmarea publica a autoritatii sale.
Lunile care au mai ramas pana la sfarsitul anului vor produce multe schimbari in politica romaneasca. Pozitia cea mai expusa e cea a coalitiei PSD-ALDE, care a ratat guvernarea si care sustine un premier depasit total de situatie.
Presedintele Klaus Iohannis a ajuns in punctul in care nu mai poate evita confruntarea cu Liviu Dragnea. Decizia CCR a declansat o criza politica - Foto: Presidency.ro
Curtea Constitutionala este marele infrant al acestei confruntari. Daca a existat o strategie politica prin care Liviu Dragnea a facut presiune pe judecatorii numiti de PSD la Curte pentru a obtine o astfel de decizie, atunci exista posibilitatea sa nu-si fi calculat bine pasii, pentru ca ea a venit prea tarziu si intr-un context dificil pentru coalitia PSD-ALDE.
Mimarea democratiei de partid, tehnica de conducere aplicata la varful PSD
In opinia mea, exista si posibilitatea ca liderul PSD sa nu fie interesat prea mult de supravietuirea coalitiei, de confruntarea cu Iohannis, ci sa caute doar o formula de a-si salva pielea, de a evita o noua condamnare in dosarul angajarilor fictive.
Daca e asa, strategia adoptata pare a fi si in acest caz gresita, pentru ca evitarea unei noi condamnari e legata de supravietuirea politica.
PSD de astazi e departe de monolitul de la sfarsitul anului 2016, cel din saptamanile care au urmat castigarii alegerilor. Liviu Dragnea conduce partidul, mimand acceptarea democratiei in interiorul formatiunii, dupa cele doua esecuri cu premierii Grindeanu si Tudose.
Dar democratia din partid e ultima preocupare a liderului PSD. Preocuparea sa principala e supravietuirea.
Interesant este ca chiar si aceasta mimare a conducerii colective genereaza reactii de opozitie, iar unii lideri se opun atat organizarii marelui miting, cat si suspendarii presedintelui.
Cu toate acestea, nimic nu mai poate opri acum tavalugul pornit in societatea romaneasca. Va fi o confruntare pana la capat, fara invingatori.
