Miercuri, 20 Iunie 2018, ora 07:01
Simona Halep spune ca o femeie a avut un rol cheie in ascensiunea din ultimul an, in urma careia a ajuns pe primul loc in clasamentul WTA si a castigat in premiera un turneu de Grand Slam.
Sportiva noastra a vorbit despre relatia cu psihologul sportiv Alexis Castori si a explicat ca si-a schimbat complet modul de a vedea lucrurile dupa sedintele de terapie.
"Este grozav sa ai pe cineva cu care sa vorbesti, care sa-ti dea idei despre cum sa rezolvi anumite probleme si sa te accepti asa cum esti cand ratezi. Ma bucur mult mai mult de ceea ce fac acum. Vad totul altfel acum. Sunt mai fericita, zambesc mai mult, asa ca viata e frumoasa!", a spus Simona la Tennis Channel.
Apoi, Simona a spus ca este ajutata si de educatia primita din partea parintilor sai, de la care a mostenit spiritul combativ si bunul simt.
"Cred ca am luat educatia de acasa. Am niste parinti grozavi, care m-au educat foarte bine pentru a fi o persoana buna si pentru a lupta pentru sansele mele. M-au facut sa cred ca sunt capabila sa realizez lucruri marete", a adaugat Simona.
Alexis Castorri, psihologul Simonei Halep, este o americanca in varsta de 65 de ani care a lucrat cu mai multi tenismeni in ultimii ani.
Printre acestia se afla Ivan Lendl, Andy Murray si Kevin Anderson. Castorri are metode neconventionale si le recomanda sportivilor sa apeleze la yoga si aerobic.
