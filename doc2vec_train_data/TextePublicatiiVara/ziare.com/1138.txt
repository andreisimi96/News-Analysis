de Sebastian Burduja , fondator PACT
Marti, 05 Iunie 2018, ora 00:00
E unul dintre acele cuvinte pe care le auzi zilnic. Sacaitor, te zgarie pe timpan si-ti provoaca greata. Poate te lasa rece, pentru ca ai impresia ca nu te afecteaza in niciun fel. Pana la urma, ce-ti poate face? Viata merge inainte, iar daca nu-ti convine, iti poti face oricand bagajele.
Citeste toate textele scrise de Sebastian Burduja pentru Ziare.com
Am scris aceste randuri de la o oarecare distanta de Romania. La adapostul a circa 1.000 de kilometri de malul Dambovitei, malul se lasa la fundul apei si poza momentului se developeaza treptat.
"Frumoasa tara, dar pacat ca-i locuita", suna prin anii '90 o poveste cu un strain venit in Romania. Mai nou, e tot mai putin locuita, cu aproape 80.000 de romani care iau calea strainatatii in fiecare an. La 100 de ani de la Romania Mare sarbatorim o Romanie tot mai mica.
De ce? Pentru ca...P.
De ce nu avem autostrazi, la aproape trei decenii de la Revolutie? Pentru ca P.
De ce 1 din 2 romani mor cu zile in spitalele noastre mizerabile? Pentru ca P.
De ce aproape jumatate dintre tinerii de 15 ani in Romania de azi sunt analfabeti functionali? Pentru ca P.
De ce suntem pe punctul de a iesi din Europa si de a ne (re) indrepta spre tovarasul Putin? Pentru ca P.
De ce vom ajunge sa avem din nou o justitie aservita? Pentru ca P.
De ce suntem azi aici? Pentru ca P.
Cu riscul de a va dezamagi, va spun din capul locului ca acel cuvant cu P este politica. Da, politica. Politica? Da, politica. Si din nou: Politica.
Sa ne intre bine in cap: doar un popor care iubeste politica poate spera la un viitor mai bun.
Dar ce se mai intampla in politica noastra de azi? Recent, PSD-ul a "recuperat" de la PMP, prin aripa ex-UNPR, parlamentarii pe care ii pierduse in favoarea lui Pro Romania, condus de Victor Ponta, fost PSD.
Sa revenim un pic la aceasta stire. Nu la nume, pronosticuri si barfe ("Se face majoritate la motiune?", "Cu cine joaca Ponta?", "Dar Basescu?"), ci despre ceva mai putin apetisant: despre principii.
Ce sta cu adevarat in spatele unui vot? Dar a construirii unui partid? In acest nou episod dezgustator de tranzactionare de oameni si principii, mi-a atras atentia o replica a "duamnei" Gabriela Firea, rostita cu infricosator de multa seninatate: "Ii apreciez pe parlamentarii care nu tradeaza, nu dezerteaza; e firesc ca nici noi sa nu stam cu mainile in san - 7 parlamentari au semnat adeziunea la PSD in biroul lui Liviu Dragnea."
Un alt exemplu: domnul senator Iustin Talpos, abia sarit in barca PSD din barca PMP. In urma cu doar o luna, acesta se jura ca "nivelul de trai al romanilor a scazut din cauza guvernarii dezastruoase PSD-ALDE", iar Guvernul Dancila "nu este capabil sa redreseze economia, iar prin masurile adoptate indreapta tara spre o noua criza economica"?
Ei bine, pe acest domn l-au votat cateva mii de oameni. Daca eu as fi unul dintre acestia, as merge vineri (cand e zi de "teritoriu") la cabinetul sau parlamentar din Baia Mare nu pentru a protesta, nu pentru a-i aduce vreo critica sau jignire, ci pentru a-l intreba simplu: de ce sustineti brusc "o guvernare dezastruoasa, incapabila sa redreseze economia"? Romania, trista comedie a absurdului.
Insanatosirea politica a Romaniei nu poate sa plece exclusiv de la alesi
Acest proces presupune interes, simt de raspundere si un minim efort si din partea noastra, a cetatenilor. Altfel spus, pe cetatean trebuie sa-l intereseze cuvantul ala cu P, daca il intereseaza pensia sa, starea soselei pe care circula, a scolii in care invata copiii sau a spitalului in care poate ajunge oricand.
Oare cati votanti ai domnului Talpos care i-au acordat votul pentru a se lupta alaturi de Traian Basescu cu PSDragnea ii vor pune macar o intrebare celui care ii reprezinta astazi in Parlament?
Oare cati dintre ei se vor simti tradati ca reprezentantul Opozitiei din comunitatea lor a devenit, peste noapte, sustinator al Guvernului pe care pana ieri l-a criticat?
Departe de mine intentia de a judeca cu dubla masura. Critica adusa parlamentarilor traseisti de la PMP, ex-UNPR, este la fel de valabila si in cazul ex-PSD-istilor care trec in barca lui Victor Ponta: un targ imoral ce are la baza aceleasi principii - mai precis, lipsa lor.
Traseismul parlamentarilor reprezinta o deturnare a vointei electoratului si trebuie sanctionat ca atare, inclusiv prin prevederi legale care sa duca la pierderea mandatului in eventualitatea in care un deputat sau un senator schimba partidul, asa cum se intampla in cazul alesilor locali.
Democratia din Romania este in pericol
Da, democratia din Romania este in pericol, iar loviturile repetate si tot mai dure pe care i le aplica PSD, ALDE si acolitii lor o slabesc tot mai rau.
Recenta decizie CCR prin care Justitia este subordonata politicului este doar ultimul exemplu. Democratia din Romania trebuie insanatosita si intarita, iar adversarii ei trebuie aruncati la cosul istoriei.
Cand spun adversari, nu ma refer neaparat la domnii Dragnea, Tariceanu sau Dorneanu. De fapt, nu ma refer nici macar la partide sau ideologii. Ma refer la atitudini.
Astazi, cele mai grave lovituri aplicate democratiei sunt replici precum: "n-ai cu cine sa votezi in tara asta" sau "toti o apa si-un pamant". Astfel de sentinte, exprimate furios pe Facebook, pe strada sau pe canapea, in fata televizorului, desi de inteles, sunt foarte periculoase pentru democratia din Romania.
Pentru orice dictator, miscarea ideala a adversarului este abandonul
Cand injuri tot ce se intampla in Romania si apoi afirmi sus si tare ca nu mergi la vot sau ca niciodata nu ai intra in politica, devii un complice tacut al dezastrului, blocat intr-o disonanta cognitiva.
Vrei sa-i schimbi pe cei de la Putere? Voteaza altii noi! Nu te convinge niciunul? Candideaza tu! E atat de simplu. Pasivitatea si resemnarea inseamna tradare nationala.
Cuvantul cu P inseamna si borfasi care delapideaza fonduri publice, dar si manageri priceputi care transforma in bine comunitatile lor (vezi exemplele din Oradea, Cluj, Alba Iulia, Timisoara etc.)
Politica arata asa cum arata cei care o practica. Daca esti nemultumit de cine o reprezinta in Romania, alatura-te unui partid politic (sau infiinteaza unul, desi fragmentarea alternativelor nu e intotdeauna buna, vezi alegerile din 2000 si 2016) si demonstraza ca esti mai bun decat ei.
Implicarea nu e o alegere, ci o datorie nenegociabila in orice democratie. Un lucru e cert: oamenii schimba o tara in profunzime doar prin politica. Iar astazi, in Romania, ea trebuie recucerita. Pas cu pas, om cu om, comunitate dupa comunitate.
Eu stiu cate ceva despre cuvantul cu P. Impreuna cu o echipa de oameni nebuni de Romania, am facut in 2016 campanie in Romania profunda, inconjurati de scepticism, neincredere si resemnare. A fost o experienta pe cat de dura, pe atat de utila, iar concluzia a fost una total inaccesibila doar din bulele de pe Facebook: da, Romania chiar se poate schimba de jos in sus, fara un salvator pe cal alb care sa descalece la Bucuresti.
Da, schimbarea in bine este posibila in fiecare colt al acestei tari, asa cum la Piatra Neamt, in Romania saraca si depopulata, un independent a luat peste 10% din voturi.
Deci daca nu mai vrei mizerie, vino si tu sa participi la curatenie. Lasa scarba si scuzele, sufleca-ti manecile si hai la treaba. E de tras, dar nu exista satisfactie mai mare decat aceea de a pune umarul la viitorul mai bun pe care il merita cei din jurul tau. Pentru ca P.
La acest articol a contribuit si Alin Iliescu, politolog, absolvent al Masterului de Comunicare Politica si Marketing Electoral din cadrul SNSPA si specialist in comunicare new media. Este implicat activ in proiectele de schimbare civica din Romania, iar in prezent ocupa functia de director executiv al Platformei Civice si politice PACT pentru Romania.
Sebastian Burduja este Managing Partner al companiei RISE Consortium, o platforma globala de investitii dedicata dezvoltarii Romaniei. A lucrat ca expert in domeniul dezvoltarii regionale pentru Banca Mondiala, la sediul central din Washington, D.C. A fost si consultant la Dalberg Global Development Advisors, o firma de consultanta strategica, specializata in solutii de dezvoltare la nivel mondial. A lucrat la Comisia Economica a Natiunilor Unite pentru Europa, la McKinsey & Co., la National Endowment for Democracy si la Institutul Freeman Spogli pentru Afaceri Internationale. Este co-fondator si presedinte de onoare al Ligii Studentilor Romani din Strainatate (LSRS), membru fondator al Fundatiei CAESAR (Centrul pentru Acces la Expertiza Studentilor si Absolventilor Romani) si presedinte al Platformei Actiunea Civica a Tinerilor (PACT).
