Miercuri, 06 Iunie 2018, ora 10:36
11 barbati, printre care angajati ai companiilor Disney si Lego, au fost arestati in statul american Florida pentru posesie si distribuire de pornografie infantila, a anuntat politia locala.
Impotriva celor 11 suspecti au fost retinute nu mai putin de 660 de capete de acuzare in cadrul operatiunii "Gardienii inocentei II", care vizeaza identificarea persoanelor care detin, promoveaza sau distribuie pornografie infantila, a precizat politia din comitatul Polk, din centrul Floridei, potrivit AFP.
Printre materialele confiscate figureaza imagini cu "copii (...), bebelusi violati de barbati adulti", a explicat seriful Grady Judd, intr-o conferinta de presa marti.
Victimele nu au putut fi identificate deocamdata.
Printre cei arestati se afla Roger Catey, 53 de ani, sef de proiect al departamentului de deghizari la Disney World, parcul tematic care atrage milioane de copii in fiecare an.
Un alt suspect este Rickie Vargas Garcia, 30 de ani, care lucreaza pentru Lego si care a recunoscut ca "vorbea pe chat cu copii" si facea schimb de fotografii nud cu ei, a precizat seriful Judd.
"Ma adresez parintilor: trebuie sa stiti ce fac copiii vostri cand sunt online, pentru ca acolo unde sunt ei, sunt si acesti barbati", a avertizat Grady Judd.
