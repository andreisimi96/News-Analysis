Dancila a citit un discurs de aproape o ora in Parlament. Pe hol, protestatarii scandau: "Cuib de hoti si de mafioti!","DNA sa vina sa va ia!"
de Camelia Badea
Miercuri, 20 Iunie 2018, ora 14:40
Premierul Viorica Dancila a venit, miercuri, in plenul reunit al Parlamentului pentru a vorbi despre stadiul pregatirilor facute in vederea preluarii presedintiei UE de catre Romania. In timpul discursului sau foarte lung, mai multi protestatari i-au cerut demisia chiar de pe holul Casei Poporului.
Cativa tineri au afisat bannere si au scandat lozinci impotriva lui Liviu Dragnea, a Guvernului si a parlamentarilor care au votat, luni, modificarile la Codul de Procedura Penala.
Tot astazi Opozitia depune motiune de cenzura impotriva Guvernului.
Ziare.com a transmis principalele momente si declaratii in format LIVE text:
14:40 - Protestatarii parasesc Parlamentul. "Va asteptam in Piata Victoriei", spune unul dintre ei.
14:35 - Intrebati de un jurnalist cine i-a adus in Parlament, protestatarii au dat mai multe raspunsuri, printre care:
"Nu ne-a adus nimeni"
"Ne-au adus nedreptatea si hotia, Guvernul ne-a adus aici"
"Doar constiinta. Dorim o tara normala. Ce fac ei acum este mizerabil"
"Vrem sa traim intr-o tara democratica"
14:24 - Liviu Dragnea iese din sala de plen si trece pe langa protestatarii care il huiduie si ii cer demisia.
Presedintele PSD intra in biroul de la Camera Deputatilor fara sa faca declaratii.
"Rusine, rusine sa va fie!", striga protestatarii.
Intrebat de o jurnalista daca a decis ceva cu privire la suspendarea presedintelui, Dragnea a raspuns: "Gata, v-ati facut datoria, ati intrebat".
"Voi asa vreti sa faceti presa? Daca la voi in studio vin asemenea oameni, mai faceti emisiuni? Faceti cu cei de la USR", a continuat Dragnea.
"Sa va fie frica, tara se ridica!", striga protestatarii.
Foto: captura video Privesc.eu
14:23 - Alesii parasesc plenul, intampinati de protestarii care striga "Justitie, nu coruptie!".
14:19 - Sedinta continua. Liviu Dragnea anunta ca azi au fost inregistrate mai multe sesizari ale CCR pe diverse legi.
"Ordinea de zi fiind epuizata, declar inchisa sedinta comuna de azi", anunta Dragnea.
14:18 - Viorica Dancila a incheiat.
14:15 - Conform Digi24, cei de la Protectie si Paza au incercat sa-i scoata pe protestatari din Parlament, dar acestia s-au luat de maini si s-au asezat pe jos, facand demersul imposibil.
Cei 9 tineri spun ca au joburi, au familii, dar sunt preocupati de soarta Romaniei, au foarte multe nemultumiri, CPP e ultima dintre ele, relateaza sursa citata.
"Codul Penal sau codul penalilor", scrie pe un alt banner, in timp ce protestatarii scandeaza "DNA sa vina sa va ia!" si "Libertate!".
14:10 - "O asteptam pe doamna Dancila. Nu am obosit, protestam de un an si jumatate", spune un alt protestatar, in timp ce premierul vorbeste in sala de plen despre NATO, cooperarea UE-ONU si implementarea agendei 2030.
"Romania va promova coeziunea ca valoare fundamentala a UE", sustine Viorica Dancila.
14:06 - "Ca sa scape, ei au modificat Codurile Penale", spune un protestatar.
14:05 - Protestatarii s-au asezat pe jos. "Vrem Europa, nu dictatura!", scandeaza ei.
14:00 - Deputatul USR Stelian Ion transmite live pe Facebook de la protestul de pe hol.
"A ajuns cutitul la os. E un semnal de alarma, nu trebuie sa bagatelizeze nimeni ce se intampla in Parlamentul Romaniei. Lumea a ajuns la capatul rabdarii, toate au o limita!", spune deputatul USR.
"Dragnea, nu uita, asta nu e tara ta!", striga protestatarii, in timp ce Viorica Dancila continua sa citeasca discursul cu care a venit la plenul reunit.
13:50 - Viorica Dancila isi continua discursul, citand din Jean Monnet si Jean Claude Juncker. Pe hol, protestatarii scandeaza lozinci impotriva Guvernului si pentru sustinerea Rosiei Montana. "Rusine, rusine, rusine sa va fie!" scandeaza protestatarii.
"O sa vi se rada in fata in toata Europa. Ieri ne-au batut obrazul americanii", spune o tanara.
13:47 - Protestatarii striga pe holul Parlamentului: "Ceausescu n-a murit, este Dragnea travestit".
Viorica Dancila continua sa citeasca discursul de la tribuna, mentionand faptul ca Romania va prezida Consiliul pentru primele trei luni dupa iesirea Marii Britanii din UE.
"Presedintia Romaniei va fi unul dintre punctele de stabilitate si de continuitate ale UE", spune ea.
13:42 - Mai multi parlamentari USR, in frunte cu senatorul Mihai Gotiu, incearca sa afiseze un banner in sala de plen, dar sunt opriti.
Viorica Dancila isi continua discursul netulburata de incident.
Bannerul a fost afisat pe hol, de mai multi tineri. Pe el scrie: "Cuib de hoti si de mafioti; Dragnea, varul lui Erdogan, copilul lui Putin. Democratia moare. Romania, trezeste-te!"
13:34 - Ia cuvantul premierul Dancila, care vorbeste despre preluarea presedintiei Consiliului UE, subliniind "contextul international complex".
Iata si alte declaratii:
- Nicolae Titulescu afirma in urma cu aproape un veac: Politica Romaniei e dominata de o perfecta convergenta intre interesele romane si europene.
- Exercitarea de catre Romania a viitoarei presedintii va reprezenta o oportunitate de a dovedi vointa politica si capacitatea administrativa necesara.
- Pe langa cele aproximativ 1.400 de reuniuni in afara tarii, ne propunem sa organizam in Romania alte 300 de evenimente.
- Timp de 6 luni cetatenii Romaniei sa simta ca aceasta presedintie este in interesul tuturor.
13:30 - Liviu Dragnea, presedintele Camerei Deputatilor, declara deschisa sedinta si anunta ca din totalul de 465 deputati si senatori si-au inregistrat prezenta 377.
Conform votului electronic inregistrat oficial si afisat, in sala sunt 270 de parlamentari.
Foto: captura video Privesc.eu
13:28 - Sedinta este condusa de cei doi presedinti ai camerelor, Liviu Dragnea si Calin Popescu Tariceanu. Membrii Guvernului, in frunte cu premierul Viorica Dancila, au venit in sala de plen si au ocupat locurile special rezervate.
13:17 - Sedinta plenului reunit va incepe cu intarziere, desi, conform unor surse, Viorica Dancila a ajuns de mai bine de o ora la Camera Deputatilor, unde a discutat cu Liviu Dragnea.
13:04 - Liviu Dragnea este in sala de plen a Camerei Deputatilor. Parlamentarii incep sa se adune.
12:30 - Cativa protestatari s-au strans in fata Palatului Parlamentului.
Suspendare vs motiune?
Liviu Dragnea este asteptat sa isi exercite astazi prerogativele de presedinte al Camerei Deputatilor, in conditiile in care el a lipsit de la sedinta de luni, cand s-a modificat Codul de Procedura Penala , si nici nu a mai dat declaratii publice in ultimele zile.
Au existat numeroase speculatii in legatura cu o posibila declansare, astazi, in plenul reunit, a procedurii de suspendare a presedintelui Klaus Iohannis, sub pretextul ca amana punerea in aplicare a deciziei CCR privind revocarea procurorului sef al DNA. Subiectul poate fi introdus brusc pe ordinea de zi, asa cum s-a intamplat si in 2012, insa calculele arata ca acum nu ar exista voturile necesare, UDMR anuntand marti, prin vocea liderului deputatilor, ca nu sustine suspendarea lui Iohannis .
Pe de alta parte, exista temeri ca Guvernul ar putea adopta astazi o ordonanta de urgenta privind modificarea Codurilor Penale, care sa fie imediat publicata in Monitorul Oficial, in conditiile in care joi este asteptata o decizie a instantei in procesul lui Liviu Dragnea, iar amputarea Codurilor l-ar putea avantaja direct pe liderul PSD. Oficial, pe agenda Guvernului, nu apare azi o sedinta de guvern, dar poate oricand sa fie programata.
Tot astazi la ora 14:00, PNL va depune motiune de cenzura impotriva Guvernului Dancila , numarul sustinatorilor ei urmand sa clarifice dimensiunea reala a Opozitiei din Parlament.
Pe ordinea de zi a sedintei plenului comun nu figura miercuri la ora 11:00 decat interventia premierului Dancila, insa ne amintim situatia similara din 2012, cand ordinea de zi a fost suplimentata la prima ora a diminetii cu revocarea Avocatului Poporului, urmata de revocarea presedintelui Senatului, adoptarea raportului de suspendare a presedintelui Traian Basescu, o serie de ordonante de urgenta si votul de suspendare, toata procedura derulandu-se in doar patru zile.
Teoretic, insa, sedinta plenului comun a fost organizata cu un scop mult mai pasnic. Birourile Permanente reunite ale Senatului si Camerei Deputatilor au decis acum o saptamana sa o invite pe Viorica Dancila pentru a prezenta stadiul procesului de pregatire si temele de interes care vor sta la baza programului de lucru al Presedintiei Romaniei la Consiliul UE.
Astfel, BP a aprobat o cerere a premierului pentru organizarea unei dezbateri legate de preluarea presedintiei UE.
"Dezbaterile care vor putea avea loc, cu aceasta ocazie, vor constitui un sprijin consistent in procesul de elaborare si adoptare, de catre Guvern, a primei versiuni a Programului de lucru al Presedintiei Romaniei la Consiliul Uniunii Europene", arata Dancila in scrisoarea transmisa catre Liviu Dragnea, presedintele Camerei Deputatilor.
Citeste mai multe despre: Dancila vorbeste in Parlament, in ziua in care Opozitia depune motiunea de cenzura
"Dupa consultarea Legislativului, Guvernul Romaniei va adopta prima versiune a documentului si va intra intr-un dialog cu Secretariatul General al Consiliului UE pentru ca in noiembrie, conform calendarului, Executivul sa adopte forma finala a programului de lucru", se arata in comunicatul Guvernului remis presei saptamana trecuta.
La nivelul Parlamentului exista si o comisia speciala comuna a Camerei Deputatilor si Senatului pentru coordonarea activitatilor parlamentare necesare pregatirii Presedintiei Consiliului UE, condusa de senatorul PSD Titus Corlatean.
