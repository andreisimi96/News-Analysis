Miercuri, 30 Mai 2018, ora 10:53
Consiliul National al Elevilor (CNE), Alianta Nationala a Organizatiilor Studentesti din Romania (ANOSR) si Consiliul Tinerilor din Romania (CTR), reprezentantii elevilor, studentilor si tinerilor, vor sa se intalneasca de urgenta cu Guvernul, pentru a discuta despre programul "Investeste in tine", privind imprumuturile fara dobanda garantate de stat.
Reprezentantii tinerilor isi exprima surprinderea si totodata dezamagirea ca un astfel de program, cu un impact semnificativ asupra categoriilor mai sus mentionate, poate sa fie propus spre adoptare fara o ampla consultare prealabila, prin OUG.
Intr-un comunicat de presa remis miercuri Ziare.com, acestia atrag atentia ca programul poate duce la scaderea masiva a bugetului alocat de statul roman pentru educatie si la o crestere majora a taxelor de scolarizare.
"In cazul elevilor si studentilor, adoptarea unui astfel de program, in circumstante inca necunoscute, poate conduce, cum s-a intamplat in marea majoritate a statelor in care a fost adoptat un astfel de mecanism de cost sharing [impartire a costurilor intre stat si elevi/studenti sau familiile lor], la scaderea masiva a bugetului alocat de statul roman pentru educatie si la o crestere majora a taxelor de scolarizare, in conditiile in care majoritatea cheltuielilor eligibile pentru a fi 'decontate' prin intermediul 'imprumutului' sunt cheltuieli pe care statul roman ar trebui sa le acopere conform Constitutiei Romaniei", se arata in document.
Sursa citata aduce exemple in acest sens, precum situatia din Olanda, unde in perioada 1989-2009, contributia statului olandez la finantarea invatamantului superior a scazut cu 38%, in timp ce nivelul de creditare a studentilor a crescut cu 105%.
"La 31 martie 2015, datoriile totale ale studentilor din Anglia, unde exista un sistem de cost sharing similar cu cel propus de Guvern, au atins pragul de 64 miliarde lire, in timp ce in Scotia (3,5 miliarde lire), Tara Galilor (2,9 miliarde lire) sau Irlanda de Nord (2,4 miliarde lire), unde statul recunoaste valoarea sociala a invatamantului gratuit acestea erau semnificativ mai mici.
Trebuie, totusi, sa avem in considerare ca acestea insumeaza 73,5 miliarde lire, reprezentand doar 3,5% din Procentul Intern Brut (PIB) al Marii Britanii, procentul maxim de 8,8% din PIB fiind estimat sa fie atins la inceputul celei de-a cincea decade a secolului nostru. Prin comparatie, aceasta suma reprezinta 51,73% din PIB-ul Romaniei din anul 2015", arata reprezentantii studentilor.
Ei atrag atentia ca un numar redus de elevi care se inscriu in clasa I reusesc sa termine un liceu si sa devina ulterior studenti, iar solutia propusa de Guvern nu este una fericita in acest context, in special tinand cont de declaratiile ministrul Finantelor Publice, potrivit carora un numar mare de romani nu a facut un imprumut sau nu are experienta datoriilor .
"In conditiile in care doar 23% dintre elevii care se inscriu in clasa I intr-o generatie ajung sa devina studenti, cel putin o treime dintre acestia abandonand dupa primul an, ne intrebam daca singura solutie a Guvernului Romaniei pentru a imbunatati situatia este de a-i imprumuta pe cei care se confrunta cu aceste dificultati?", potrivit comunicatului.
"De asemenea, nu putem sa nu ne referim la declaratiile ministrului Finantelor Publice din martie 2018, conform carora '70% din populatie nu a avut experienta datoriilor', respectiv 'aproape 90% din populatie are un nivel redus de intelegere a problematicilor legate de bani sau intampina dificultati in a utiliza concepte financiare'.
Este o campanie masiva de imprumuturi in folosul populatiei, in aceste conditii? Practic, statul incurajeaza bancile sa dea imprumuturi nesigure, oferindu-le garantia ca va plati eventualele datorii, dar, dupa acest pas, statul se va indrepta impotriva celor care au facut imprumuturi pentru a recupera banii pe care i-a dat bancilor", adauga documentul citat.
Tinerii se pot trezi mai usor in situatia de a fi executati silit, in imposibilitatea de a lua credite mai tarziu, cand, de exemplu, vor dori sa isi cumpere o locuinta, sau, in cazul in care nu reusesc sa completeze programul de studii pentru care s-au imprumutat, si datori si fara calificarea vizata.
Reprezentantii CNE, ANOSR si CTR vor o intalnire de urgenta cu Guvernul Romaniei pentru a discuta pe larg despre aceasta propunere.
"Fara a omite eventualele posibile aspecte pozitive, ne exprimam indignarea ca exista o lipsa de comunicare si transparenta nedemna pentru un guvern membru in Uniunea Europeana, mai ales in contextul in care CNE, ANOSR si CTR au solicitat o intalnire cu Primul ministru de mai multe ori in ultima perioada, fara a primi vreun raspuns in acest sens", potrivit sursei citate.
Amintim ca vicepremierul Viorel Stefan a anuntat, marti seara, ca Guvernul va aproba, in sedinta de saptamana viitoare, un program prin care va acorda credite fara dobanda, garantate de stat, mai multor categorii de persoane si pentru diverse cheltuieli - de la cursuri pana la abonamente de sport sau amenajarea locuintei, in scopul dezvoltarii personale a acestora.
Iata aici mai multe detalii: Guvernul anunta credite cu dobanda zero si garantate de stat. Potentiali beneficiari: 8 milioane de romani
