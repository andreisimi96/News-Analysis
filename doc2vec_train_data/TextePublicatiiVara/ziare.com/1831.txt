de Redactia Ziare.com
Sambata, 09 Iunie 2018, ora 22:07
Circa o suta de mii de membri si simpatizanti PSD au venit sambata, in Capitala, pentru a fi prezenti la mitingul "impotriva abuzurilor", organizat de PSD, de la ora 20,00, in Piata Victoriei.
Restrictiile de circulatie au intrat in vigoare, in zona, incepand cu ora 14.
Organizarea s-a facut din timp si regulile au fost foarte stricte. Pesedistilor adunati in piata li s-a cerut sa poarte bluze albe, stegulete, autocolante cu logo-ul PSD, sa stea incolonati in grupe si detasamente, sa aiba printate strofe din imn si bine incarcate telefoanele cu lanterna.
Fortele de ordine au anuntat o mobilizare impresionanta, fiind implicat inclusiv un elicopter care va survola permanent zona.
Ziare.com va transmite LIVE TEXT desfasurarea evenimentelor pe parcursul intregii zile:
22:08 - Pe scena urca toti liderii PSD-ALDE prezenti la miting, care aprind luminile telefoanelor mobile, copiind astfel un gest simbolic specific protestelor #Rezist. Chiar si Florin Iordache, ministrul Justitiei fortat sa demisioneze dupa OUG 13 de protestatarii #Rezist, a facut acest gest.
Se canta imnul Romaniei. Piata se goleste vazand cu ochii, in ciuda faptului ca pe scena sunt liderii Puterii, care zambesc satisfacuti.
22:07 - Manifestantii pleaca in grupuri, lasand in urma maldare de gunoaie.
22:00 - Liviu Dragnea continua discursul, dar piata incepe sa se goleasca. Pe cladirea Guvernului este proiectat "Rezist". Imaginile sunt transmise de Realitatea TV.
"Noi luptam pentru libertate si democratie, ei lupta pentru a-si ascunde abuzurile", sustine liderul PSD.
22:02 - Dragnea continua sa vorbeasca. "Trebuie sa spunem stop, gata cu abuzurile!". Pe Palatul Victoria, in fata liderului PSD, straluceste clar mesajul protestatarilor #Rezist.
21:33 - Liviu Dragnea este introdus ca fiind un om asupra caruia s-au facut numeroase presiuni in ultimii ani, deschizandu-i-se dosare politice. "De ani buni duce povara nedreptatii care i s-a facut si i se face. Dar acest om n-a cedat, a castigat alegeri si a vegheat asupra guvernarii", a spus prezentatorul.
Liviu Dragnea este aclamat de multime. "Haideti sa o felicitam cu totii pe Simona Halep", spune el.
Iata cateva dintre declaratiile liderului PSD:
- Vocea poporului trebuie sa fie auzita in afara propagandei securiste, care spune ca suntem putini.
- Ati dat dovada de curaj venind aici. Meritati aplauzele tuturor, si ale celor de acasa, si ale dvs.
- Ii salut pe toti trimisii in piata ai statului paralel, civili sau nu, la ordin sau nu.
- Sa nu uite niciodata statul paralel ca noi suntem foarte multi, pentru ca noi suntem democratie, vointa populara consfintita de lege si de constitutie.
- Ce inseamna statul paralel? Este exact cum ii spune numele, un sistem care foloseste institutiile statului intr-un mod nelegitim, paralel cu democratia, cu constitutia. Securitatea!
- Au trecut trei ani si jumatate de cand Basescu a plecat, dar instrumentele au ramas. Procurorii corupti au ramas (huiduieli, n.red.) . I-ati vazut la televizor fabricand dosare, falsificand declaratii. Sefa DNA a ramas. Ati auzit-o anchetand guvernul doar pentru simplul fapt ca guverneaza, ati vazut-o arestand si umilind zeci de oameni care au fost apoi achitati.
- Au mai ramas generalii care actioneaza prin reteaua securista, ataca democratia prin ONG-uri finantate ilegal.
- Jurnalistii au ramas. Ii vedeti mintind in ziarele si televiziunile lor.
- Magistratii sub acoperire au ramas. Pe ei nu-i vedeti.
- Au mai ramas 6 milioane de romani ascultati, protocoalele secrete.
- Suntem prizonierii statului paralel. Sa nu-l invidiem pe "prietenul Iohannis" (huiduieli, n.red.) Ce credeti, cand spune ca nu vede protocoalele secrete are o problema la ochi sau la dosar? Sa nu-l invidiem pe Ludovic Orban. La propus pe Iohannis candidat la presedintie la 5 zile dupa ce a fost achitat.
- Securitatea reprezinta boala cronica care macina pe dedesubt aceasta tara. I-a intors pe unii impotriva altora, a radicalizat societatea, strica prietenii si relatii vechi.
- Stalinisti si securisti vor sa ne transforme pe toti in cohorte de denuntatori. Sa ne invinuim intre noi pentru lucruri pe care nu le-am facut. Suntem santajati sa depunem denunturi impotriva rudelor, colegilor, a unor oameni pe care nu i-am vazut niciodata. E un plan abil de insinuare a terorii. Oricine poate fi transformat in suspect sau vinovat.
- Toti am fost, suntem sau ati putea fi atinsi de mana lunga a acestui stat paralel. Sunt 6 milioane de oameni interceptati, filati, supravegheati de statul paralel. Privit la cel din stanga, si la cel din dreapta. Cel putin unul a fost interceptat sau supravegheat, e posibil amandoi. Chiar tu, probabil, ai fost interceptat sau esti interceptat!
- Tot ce spui va putea fi folosit impotriva ta! Fiecare conteaza pentru ei, nimeni nu e in afara radarului statului paralel, toti suntem tinte sau putem deveni tinte la un moment dat. Nu va faceti iluzii ca doar inaltii demnitari vor deveni victime.
- Toti puteti deveni tinte vii ale acestui sistem odios! (manifestantii striga: Liviu Dragnea nu ceda, noi suntem de partea ta!, n.red.)
- Medicii au fost retinuti, profesorii au fost pusi sub urmarire pentru un buchet de flori.
- Nimeni nu e la adapost, oricine poate fi vizat de un denunt care sa ii aduca o arestare sau o condamnare.
- Suntem hotarati sa mergem pana la capat?
- Statul paralel are si cheltuieli uriase. Toti am platit sute de milioane de euro pe interceptari si filaje. Avem de zeci de ori mai multe mandate de siguranta nationala decat SUA, tinta no 1 a terorismului mondial.
- Toti am platit la CEDO pentru abuzurile procurorilor stalinisti. Cei care au facut abuzuri trebuie sa plateasca din buzunarul lor.
- De ce actioneaza ei impotriva propriului popor? In primul rand pentru ca guvernarea noastra are succes, veniturile cresc, UE ne recunoaste meritele in economie. Asta inseamna voturi pentru noi, iar securistii vor pierde iar alegerile. Democratia pentru ei este fatala, este iadul pe pamant, de aceea vor sa ne indeparteze de la putere prin forta, prin dosare fabricate.
- Al doilea motiv este frica, suntem aproape sa le destructuram reteaua. Au vazut Parlamentul anchetand abuzurile, serviciile, punand normalitate in justitie si codurile penale. Au vazut ca judecatorii incep sa prinda curaj si sa faca dreptate.
- Statul paralel si oamenii pe care ii controleaza se tem de adevar ca dracul de tamaie.
21:26 - Vine la microfon Viorica Dancila.
"Rezultatul votului romanilor trebuie respectat. Abuzurile in justitie trebuie sa fie stopate", citeste ea de pe foaie.
"Noi am marit salariile romanilor, ei au fost impotriva si le-au taiat cand au fost la guvernare. Noi am marit pensiile romanilor, ei au fost impotriva si le-au taiat cand au fost la guvernare. Noi am inceput reforma in justitie, ei se opun. Economia creste in continuare", a sustinut premierul.
"Am fost acuzata de tradarea tarii, acuzatiile sunt aberante, dar ma astept la orice din partea unor oameni lasi, incapabili sa duca o lupta politica la lumina zilei", a mai sustinut Dancila, afirmand ca lui Liviu Dragnea si lui Calin Popescu Tariceanu li s-au deschis dosare penale chiar inainte de alegeri, pentru ca PSD-ALDE sa piarda.
"Nu vom ceda presiunilor, nu vom ceda impotriva abuzurilor", spune Dancila, iar manifestantii scandeaza "PSD!".
Al doilea mesaj a fost pentru romanii din diaspora. "Sa ii aducem inapoi! Romania nu are nevoie de ura si dezbinare, are nevoie de unitate", a spus ea.
21:20 - Vine la microfon Lia Olguta Vasilescu, si ea retinuta, iar ulterior achitata.
"Romanii sunt astazi in strada", sustine ea.
"Sa va spun cum arata statul paralel, eu m-am intalnit cu el", adauga Vasilescu, enumerand interceptarile, abuzurile procurorilor si jurnalistii care au denigrat-o.
21:17 - Ia cuvantul Mariana Rarinca. Ea aduce acuzatii procurorilor si mai ales Liviei Stanciu, fost presedinte al ICCJ, in prezent judecator la Curtea Constitutionala, din cauza careia a fost arestata preventiv.
In piata incepe sa se lase intunericul. "A sosit timpul sa spunem: Gata, ajunge!", spune Rarinca, aplaudata cu aplomb de participanti.
21:06 - "Sunt sigur ca Bratienii daca ar fi pusi sa aleaga un liberal, l-ar alege fara indoiala pe Calin Popescu Tariceanu", spune Costel Constantin, invitandu-l la microfon pe fostul lider sindical si deputat PSD Matei Bratianu.
Realitatea TV transmite live imagini care ii arata pe mai multi manifestanti spargand seminte in Piata Victoriei.
20:58 - Primii participanti incep sa paraseasca piata, transmite Realitatea TV, confirmand relatarile similare ale unor internauti.
20:56 - Calin Popescu Tariceanu este introdus ca fost premier al Romaniei.
"Dragi romani, este o dupa amiaza foarte frumoasa pentru ca simt ca adie vant de libertate!", a spus el.
"Democratia nu supravietuieste singura, ea trebuie ajutata si aparata. Traim intr-o democratie controlata de peste 10 ani si cu precadere dupa ultimele alegeri prezidentiale", a sustinut presedintele Senatului, care a invocat din nou "statul paralel, omniprezent in politica, mass-media si justitie".
Presedintele ALDE isi citeste discursul de pe foaie.
"Trebuie sa luptam in continuare pentru democratie. Statul paralel este cel mai mare dusman al nostru! Daca vom accepta in continuare sa finantam acest mecanism bolnav, sa nu ne mai miram ca nu avem bani pentru educatie si sanatate", a spus el, printre altele, acuzand DNA si SRI ce ne-au transformat pe toti in "tinte" si ne "vaneaza".
"Noua Securitate are doi parinti: Traian Basescu si Klaus Iohannis", sustine el, iar "cozile de topor" sunt "Kovesi si Coldea".
"Va promit ca ascultarile telefoanelor vor inceta", ii asigura Tariceanu pe manifestanti.
20:50 - O ambulanta incearca sa isi faca loc in multime, fara succes insa, dupa cum se vede in imaginile transmise de Realitatea TV.
20:46 - Ia cuvantul deputatul PSD Liviu Plesoianu, care spune ca "tortionarilor trebuie sa le fie frica", nu cetatenilor.
"N-o vad pe doamna Kovesi, dvs o vedeti pe undeva? Va propun sa strigam impreuna: Doamna cucuvea, unde v-ati ascunselea? E sufragerista si nu mai rezista. Iesi afara, cucuvea tortionara!", spune el de la microfon. Manifestantii rad si raspund la comenzile date de deputatul deseori laudat de Sputnik.
Si Firea si Plesoianu au invocat in discursurile lor "geaca rosie" cu care Klaus Iohannis a participat la mitingul Rezist de la inceputul lui 2017.
Plesoianu continua cu atacuri la adresa Laurei Codruta Kovesi in limba engleza, pentru ca mesajul sau sa poata fi preluat imediat de agentiile internationale de stiri. Cand rosteste "Basescu" si "Kovesi" multimea huiduie.
20:40 - Prima care ia cuvantul este Gabriela Firea.
"Ne intalnim sa ne aparam libertatea, demnitatea si dreptul nostru de a fi liberi in aceasta tara. S-au spus atatea minciuni in ultimele zile incat trebuie sa le dam o lectie. Ati venit de bunavoie la Bucuresti? Ati venit cu drag la Bucuresti? Ati venit cu japca? V-a platit cineva? V-a amenintat cineva?", a spus primarul Capitalei, iar manifestantii i-au raspuns corespunzator.
Firea face trimitere la mitingurile #Rezist: "Mitingul de azi e legal, autorizat. Noi suntem cei care respectam legea, nu o incalcam niciodata!"
"Nu putem trai cu dictatura minoritatii!", mai spune ea.
Primarul Capitalei si manifestantii rostesc impreuna prima strofa din "Ce-ti doresc eu tie, dulce Romanie!".
20:33 - Incep discursurile oficiale. "Maestru de ceremonii" este actorul Costel Constantin. "Jos statul paralel!" scrie pe ecranele din piata.
Este scandat numele Simonei Halep, care a castigat in aceasta seara finala de la Roland Garros.
20:32 - Liviu Dragnea inca nu a ajuns la tribuna. Da mana cu sustinatorii si isi face fotografii cu el. Romania TV estimeaza ca in piata sunt "peste 100.000 de manifestanti".
20:13 - Liviu Dragnea iese din sediul Guvernului insotit de Marian Neacsu, secretarul general al PSD, si face o baie de multime pe acordurile Imnului Europei in drumul spre scena.
Pe ecranele din piata au rulat diverse imagini cu "victime" ale justitiei, printre care si Tariceanu, achitat recent, in prima instanta.
20:00 - Statia de metrou Piata Victoriei a fost inchisa, conform unui comunicat Metrorex. Trenurile nu mai opresc, iar calatorii nu mai sunt lasati sa intre in incinta. "Statia se va redeschide la solicitarea institutiilor abilitate", informeaza sursa citata.
19:57 - Un manifestant a fost preluat pe targa si dus la spital cu ambulanta dupa ce i s-a facut rau.
19:53 - Conform unor estimari facute de Digi24, in piata sunt circa 110.000 de persoane. Irina Tanase, partenera lui Liviu Dragnea, va urca pe scena, transmite Realitatea TV. In imaginile difuzate de Digi24, tanara este incadrata de Lia Olguta Vasilescu si Paul Stanescu.
19:50 - Conform jurnalistilor de la Realitatea TV, manifestantii au fost pusi sa semneze condici de prezenta.
19:43 - In Piata Victoriei isi face aparitia prima garnitura de lideri ai Puterii: Viorica Dancila, Calin Popescu Tariceanu, Gabriela Firea, Varujan Vosganian, Serban Nicolae, Teodor Melescanu, Mihai Fifor, Marian Oprisan, Eugen Teodorovici, Florin Iordache si Doina Pana sunt cativa dintre ei. Toti poarta camasi albe si au iesit din curtea Guvernului, croindu-si cu greu drum catre tribuna, prin multime.
Liviu Dragnea nu se afla printre ei.
19:36 - De pe scena se face un nou anunt: S-a pierdut un baiat in varsta de 13 ani. Il cheama Vasile Catalin Ioan si este din comuna Uzunu, judetul Giurgiu. "Parintii sunt rugati sa vina la scena", anunta organizatorul.
Gabriela Firea a facut dimineata un apel ca sambata seara sa nu se vina cu copiii in Piata Victoriei.
19:30 - Realitatea TV anunta ca a fost facut primul anunt oficial al organizatorilor: Manifestantii din fata sa fluture steagurile ori mai la stanga, ori mai la dreapta, pentru ca liderii care vor vorbi de pe scena sa poata fi filmati.
Din boxe rasuna muzica antrenanta. Pe jos sunt deja o multime de gunoaie.
19:25 - Mai multi jurnalisti si internauti cunoscuti transmit pe Facebook imagini live din Piata Victoriei. Manifestantii asteapta rabdatori sa le vina liderii, la ora 20.00.
19:20 - Circa 50 de contramanifestanti au incercat sa intre in Piata Victoriei, dar au fost opriti de jandarmi, care au facut un cordon de protectie, relateaza Digi24.
Foto: captura video Digi24
Si in Piata Victoriei e un contestatar curajos.
Conform sursei citate, in Piata Victoriei sunt acum circa 70.000 de sustinatori ai PSD.
19:15 - 39 de persoane au primit ingrijiri medicale dupa ce au manifestat o serie de simptome specifice pentru lipotimii, dar si convulsii, informeaza Realitatea TV.
18:45 - Jurnalistii de la Realitatea TV au filmat cativa manifestanti veniti la Bucuresti pentru miting in timp ce ieseau din tufele de langa Palatul Parlamentului, dupa ce isi facusera nevoile. Microbuzele aveau numere de Olt, iar barbatii au iesit rand pe rand, unii dintre ei cu pantalonii descheiati, urcandu-se in mare graba in microbuzele pornite cu destinatia Piata Victoriei.
18:30 - Calin Popescu Tariceanu isi anunta pe Facebook prezenta la miting. "Colegii mei si cu mine suntem hotarati sa ducem aceasta lupta pana la capat, pana cand Romania va deveni o tara cu adevarat democratica", a scris presedintele ALDE.
18:28 - Cei prezenti in Piata Victoriei saluta cu urale si aplauze victoria Simonei Halep.
18:25 - In piata si-a facut aparitia si Floricica Dansatoarea, cunoscuta pentru participarile ei la mitingurile anti-Iohannis. Intrebata de ce a venit si ce asteptari are, ea a spus: "Sa se mareasca salariile, sa se mareasca pensiile ca sunt bolnava, sa fie pace in lume si parlamentarii sa nu mai doarma, sa se faca spitale, camine ca oamenii sa aiba unde sa doarma, sa se respecte legea constitutionala".
Foto: captura video Vocea Strazii
18:00 - Intrarile in municipiul Bucuresti s-au aglomerat, insa circulatia nu este blocata, a precizat sambata dupa-amiaza Inspectoratul General al Politiei Romane, informeaza Agerpres.
Douasprezece autobuze apartinand societatii de transport a municipiului Buzau au plecat spre Capitala dupa ora 16.00, cu aproximativ 400 de membri PSD, pentru a participa la mitingul din Piata Victoriei. Niciunul din cele 12 autobuze nu avea ocupate toate cele 38 de locuri pe scaune, relateaza News.ro.
17:50 - Conform Digi24, in Piata Victoriei sunt acum circa 10.000 de manifestanti.
17:46 - Pe Autostrada A1 Bucuresti - Pitesti, la intrarea in Capitala, se circula bara la bara pe o distanta de aproximativ doi kilometri din cauza masinilor cu care vin participantii la mitingul PSD, relateaza News.ro.
17:34 - Cativa manifestanti veniti de la Bacau au incins o hora cu chiuituri si aplauze la final, pe muzica interpretata de o fanfara adusa la Vaslui.
Foto: captura video Facebook / Vocea Strazii
17:20 - In asteptarea liderilor PSD-ALDE, manifestantii privesc finala de la Roland Garos si flutura steaguri sau stau pe iarba din apropierea pietei. Pe un afis scrie "Stop justitiei staliniste".
17:10 - Internautii semnaleaza primul incident. Un copil care se plimba cu trotineta pe unul dintre bulevardele golite pentru manifestantii PSD a fost bruscat de unul dintre organizatori.
17:00 - In Piata Victoriei sunt mii de oameni veniti din toata tara pentru mitingul PSD, informeaza Realitatea TV. Liderii partidului se afla la sediul central al PSD, unde se pregatesc pentru miting. In aceasta seara vor fi pe scena si vor tine discursuri Liviu Dragnea, Calin Popescu Tariceanu si Viorica Dancila.
16:53 - Piata Victoriei a fost deja ocupata de oameni veniti la mitingul PSD-ALDE programat pentru ora 20:00, cu toate ca la ora 17:30 in acelasi loc trebuie sa inceapa Marsul Bucharest Pride 2018 , marsul diversitatii, pentru care membrii comunitatii LGBT au obtinut toate aprobarile necesare inainte ca PSD sa isi anunte propria manifestatie, dupa cum au confirmat organizatorii pentru Ziare.com.
16:35 - Antena 3 anunta ca ministrul de Externe, Teodor Melescanu (ALDE), va tine un discurs in limba engleza, pentru a fi mai repede preluat de agentiile de stiri internationale. Conform aceleiasi surse, discursul lui Liviu Dragnea va contine o "surpriza".
16:30 - Drumul DN65 este aproape blocat de autocarele PSD care vin din Dolj catre Bucuresti. Se circula bara la bara in dreptul localitatii Corbu, informeaza Realitatea TV.
16:20 - Ministrul Muncii, Lia Olguta Vasilescu, anunta ca "se ridica tara" si se lauda ca delegatia PSD Dolj e cea mai numeroasa.
16:10 - Pe ecranele instalate in Piata Victoriei pentru mitingul politic care incepe la ora 20:00 este transmisa finala Roland Garros, in care joaca si Simona Halep.
Conform Digi24, in zona au venit si jandarmii calare. De asemenea, au fost aduse tunuri cu apa, pregatite pentru eventualitatea ca vor exista incidente.
16:04 - Din imaginile transmise de posturile de televiziune reiese limpede ca aproape toti manifestantii au fost disciplinati si au venit imbracati in alb in partea de sus, asa cum le-a cerut partidul. Putini manifestanti, in special tineri, au indraznit sa nu se conformeze cerintei neobisnuite.
16:00 - Cateva zeci de autocare si autobuze cu manifestanti, veniti in special din nordul tarii, au parcat in zona Romexpo, unul dintre "punctele de incolonare", transmite Digi24.
In Piata Victoriei se afla deja cateva sute de persoane, intre care se distinge un grup de manifestanti imbracati in tricouri albe, adunati in jurul unei pancarte pe care scrie mare "Teleorman". Pe toate arterele din jur se circula foarte greu.
15:35 - Manifestantii plecati din Craiova s-au antrenat inainte de a urca in autocare.
15:30 - Ministrul Apararii, Mihai Fifor, care este si vicepresedinte PSD, il contrazice pe Liviu Dragnea, care declarase zilele trecute ca nu este vorba despre un miting de partid, si reduce estimarile la zeci de mii de participanti. Tot ministrul Apararii da de inteles ca Romania nu este o tara "cu adevarat democratica".
"Voi fi prezent la mitingul impotriva abuzurilor, organizat legal de PSD-ALDE in Piata Victoriei. Merg la protest, alaturi de zeci de mii de oameni, pentru ca eu cred cu toata taria ca Romania trebuie sa fie cu adevarat o tara democratica, o tara in care libertatile si drepturile cetateanului sa nu mai fie incalcate in cel mai abuziv mod posibil", a scris Fifor pe Facebook.
15:25 - Secretarul de stat in MAI Raed Arafat a declarat, pentru Agerpres, ca au fost mobilizate mai multe echipaje din tara, "cu masini de multiple victime, ca sa nu blocam ambulantele care sunt de serviciu".
15:20 - Gabriela Firea a estimat ca in aceasta seara vor fi circa 400.000 de manifestanti in piata, anunta Antena3.
15:18 - Carmen Dumitrescu, jurnalist la "Liber in Teleorman", a declarat la Realitatea TV ca din judetul de origine al lui Liviu Dragnea si Viorica Dancila ar veni in Capitala circa 4.000 de manifestanti cu zeci de autocare, iar acestora li s-a spus ca vor primi mici pe drum, la Mihailesti.
15:08 - In jurul Parlamentului are loc un "mars pe roti", in semn de protest fata de "decizia abuziva" de a rezerva parcarea Parlamentului pentru autocarele PSD, conform participantilor.
Participantii la mars nu sunt lasati sa intre in curtea interioara a Parlamentului. Un grup de turisti japonezi veniti sa viziteze cladirea fotografiaza de zor.
15:00 - Desi traficul este blocat de o ora in zona, la Piata Victoriei sunt doar cateva zeci de persoane care stau mai mult pe trotuare. Se fac probe de sunet pentru instalatiile amplasate in zona.
14:06 - In gara din Constanta, membri si simpatizanti ai PSD sunt pregatiti sa plece spre Capitala. Toti poarta tricouri albe. Primul tren pleaca la 14:40 direct spre Bucuresti, in timp ce al doilea, care va pleca la 15:20, se va opri in Medgidia si Fetesti, de unde va mai lua cateva sute de oameni. Ambele trenuri sunt rezervate pentru mitingul PSD. Din Constanta urmau sa vina 7.500 de persoane, dar au confirmat 6.600. Filiala PSD Constanta le asigura un pachet cu mancare si o sticla cu apa, potrivit Digi24.
14:00 - Restrictiile de trafic au intrat in vigoare.
Incepand cu ora 14:00, este oprit traficul rutier pe sos. Kiseleff, de la Arcul de Triumf pana la Piata Victoriei, respectiv sos. Kiseleff, de la Arcul de Triumf pana la Piata Presei Libere (zona central - mediana, gradual, in functie de sosirea participantilor).
De asemenea, vor fi instituite urmatoarele restrictii:
* pe str. Paris, de la Piata Quito si pana la Piata Victoriei;
* pe str. Arh. Ion Mincu, cu exceptia riveranilor;
* breteaua care leaga bd. Iancu de Hunedoara de Piata Victoriei;
* breteaua care leaga sos. Nicolae Titulescu de Piata Victoriei;
* bd. Lascar Catargiu, intre Piata Romana si Piata Victoriei, precum si strazile care acced in acestea;
* Calea Victoriei, intre Piata Victoriei si bd. Dacia, precum si strazile care acced in acestea;
* bd. Aviatorilor, intre Piata Charles de Gaulle si Piata Victoriei.
Nu se va permite accesul in Piata Victoriei dinspre bd. Ion Mihalache, sos. Nicolae Titulescu, str. Buzesti.
Politistii recomanda urmatoarele rute alternative: Calea Dorobanti - sos. Stefan cel Mare - Calea Mosilor - Piata Universitatii si bd. Ion Mihalache - bd. Maresal Averescu - bd. Marasti - Piata Montreal - sos. Bucuresti-Ploiesti.
13:00 - In Piata Victoriei se fac probe de sunet si de imagine. Pe ecranele gigant instalate este afisat ceea ce ar putea fi simbolul statului paralel.
In Piata Victoriei a aparut simbolul statului paralel?
12:15 - In program este prevazut ca la 21:45 se va canta imnul si se vor aprinde lanternele telefoanelor
12:10 - Din Brasov vin in total 49 de autocare, 312 microbuze si circa 3600 de persoane, informeaza Digi24. Se pleaca din mai multe zone de parcare, fiecare participant a primit mancare si apa intr-o punga. O ambulanta va insoti coloana de masini, care urmeaza sa plece in cateva minute si se vor opri la Romexpo, de unde oamenii vor merge spre Piata Victoriei.
12:05 - Cateva zeci de oameni sunt acum in Piata Victoriei, ei stau mai mult pe margine, la umbra si majoritatea sunt imbracati in alb. Nu sunt foarte vorbareti, unii sunt chiar deranjati ca sunt intrebati de reporteri de ce au venit. "Protestez impotriva abuzurilor de toate felurile la care am fost supusi in ultimii ani. Eu nu am fost supus, dar sunt solidar cu cei care au fost", "Va rog, lasati-ne sa ne facem meseria, sa ne facem ce e in fisa postului - nu am niciun mesaj, nu o sa scandez astazi, am venit sa ma bucur cu colegii", "Nu vreau sa vorbesc, de unde stiti ca am venit la un protest?" - sunt cateva dintre replicile primite de reporterul Digi24 acre a incercat sa stea de vorba cu oamenii adunati in Piata Victoriei.
O simpatizanta PSD din Piata Victoriei a spus pentru Realitatea TV: "Suntem foarte bine organizati, pe grupuri, din cate stiu nimeni nu a fost fortat".
Punctul de vedere ii este sustinut si de un alt coleg manifestant. "Sunt aici, la acest miting pentru ca si eu sunt impotriva abuzurilor. Am auzit de oameni care si-au chemat prietenii, dar nu ca cineva ar fi fost fortat", a spus manifestantul ajuns deja in Piata Victoriei.
11:30 - Deja in piata se afla echipaje si masini ale Jandarmeriei, ambulante si masini de pompieri.
10:45 - In Piata Victoriei au aparut primii participanti la miting. Corespondentul Digi24 a incercat sa ii intrebe de ce au venit, insa oamenii sunt foarte reticenti sa discute cu presa si au si conducatori de grup care ii indeamna sa nu raspunda la intrebari. Megascena de unde se vor tine discursuri este aproape gata, este plina de boxe pentru a transmite cat mai clar mesajele. Boxe au fost montate si la capatul Bd. Kiseleff si Bd. Aviatorilor.
10:15 - De la Iasi, simpatizanti ai PSD au plecat spre Bucuresti cu 75 de autocare si autobuze, potrivit Realitatea TV. In urmatoarele ore, alte circa 800 de persoane sunt asteptate sa plece din Iasi cu trenul spre Bucuresti.
Intrebati de corespondentul Realitatea TV din Iasi de ce vin astazi la Bucuresti, multi ieseni au spus ca o fac la solicitarea primarilor si viceprimarilor si ca nu au idee ce urmeaza sa faca in Capitala.
"Nu stim de ce mergem la Bucuresti", a spus pentru Realitatea TV un iesean care parea, insa, extrem de hotarat sa ajunga cat mai repede in Capitala.
"Nu stiu. Sa vad si eu acolo", a spus un alt iesean. Omul a recunoscut ca viceprimarul este cel care l-a convins sa se urce in autocar.
10:12 - Jandarmeria Romana a organizat o conferinta de presa pentru a informa asupra masurilor luate pentru ca manifestarile care au loc sambata in Bucuresti sa se desfasoare in bune conditii.
Reprezentantii Jandarmeriei au dat asigurari ca "avem capacitatea si experinta necesare gestionarii tuturor acestor evenimente, chiar si concomitant, cum sunt cele de astazi" si au reamintit obligatiile legale pe care le au organizatorii si participantii. Reprezentantii Jandarmeriei au accentuat mesajul ca este interzis ca persoane sau grupuri de persoane care nu au legatura cu manifestarile organizate sa se infiltreze in randul manifestantilor si au spus ca au fost luate in considerare toate informatiile primite pana acum despre posibile activitati de risc.
Jandarmeria a mai anuntat ca au fost adusi jandarmi si din alte judete, pentru a asigura numarul necesar de forte de ordine si ca vor exista si jandarmi cu echipament antitero la manifestarile de sambata din Bucuresti.
Daca se va lua decizia inchiderii metroului la Piata Victoriei, se va anunta din timp, au mai spus reprezentantii Jandarmeriei.
10:00 - La intrarea in Capitala, pe A1, este liniste deocamdata, transmite Digi24. Pe aici, potrivit estimarilor, vor intra sute de autocare cu zeci de mii de oameni. Primii protestatari sunt asteptati sa ajunga in Bucuresti in jurul orei 14:00. Autocarele vor fi lasate in opt zone prestabilite din Bucuresti, printre care Romexpo, Romaero si Palatul Parlamentului.
9:00 - In Moldova, autocarele sunt pregatite si simpatizantii PSD sunt gata de drum, transmite Digi24. Au fost inchiriate 75 de autocare si se anunta 5000 de participanti din aceasta zona a tarii. A fost pusa la dispozitie si o garnitura de tren care va pleca la ora 11 spre Bucuresti. Multi dintre cei care pleaca spre Capitala sunt deja imbracati in camasi sau tricouri albe. Autocarele vor pleca la ora 10 si se vor opri pe drum, sa ia oameni si din Vaslui.
6:00 - Si din Timis au plecat circa 2000 de persoane, de ora 6 dimineata. Autocarele in care s-au urcat sunt burdusite cu sendvisuri si cu apa, sa le ajunga pe drumul lung pe care il au in fata. O doamna spune ca se pleaca spre Bucuresti "sa o demitem pe Kovesi si abuzurile care se fac".
5:00 - La 5 dimineata s-a dat plecarea in Oradea, informeaza Digi24. 50 de autocare pline au plecat spre Bucuresti. "Sa sustinem si noi guvernarea si sa protestam impotriva abuzurilor", spune unul dintre cei plecati din Oradea.
Decizia de a organiza un miting a fost luata la inceputul saptamanii trecute de Comitetul Executiv National al PSD. La finalul sedintei, presedintele PSD, Liviu Dragnea, a explicat care este scopul oficial al acestei actiuni: "Este un miting organizat impotriva abuzurilor care se intampla in Romania de mult timp, este un miting impotriva faptului ca democratia si statul de drept sunt puse serios sub semnul intrebarii, ba putem spune si mai dur ca sunt afectate de cativa ani buni in Romania. Facem acest miting pentru a arata ca suntem decisi sa mergem pana la capat, pentru ca Romania sa devina o tara democratica, o tara unde libertatile si drepturile fundamentale ale cetatenilor sunt respectate, asa cum scrie si in Constitutia Romaniei si toate tratatele internationale pe care Romania le-a semnat".
La miting va participa si premierul Viorica Dancila, dar si membri ai ALDE. Primarul general, Gabriela Firea, a anuntat ca, la mitingul PSD este asteptata o participare de 200.000 - 250.000 de persoane.
Mobilizarea fortelor de ordine este una impresionanta. "Impreuna cu Brigada Rutiera, Administratia Strazilor, Politia Capitalei si Politia Municipala s-au stabilit mai multe locatii (pentru parcare - n.r.) . De asemenea, s-a stabilit sistemul de afluire si defluire, astfel incat sa nu existe incidente. S-a stabilit pentru fiecare judet inclusiv ora de plecare de la locatia respectiva catre destinatie, catre Bucuresti, pentru a putea fi preluate, astfel incat sa nu existe suprapuneri si sa nu existe momente in care vin prea multe autocare sau microbuze", a spus Firea.
Detaliile organizatorice sunt coordonate de la centru de secretarul general al PSD, Marian Neacsu, care a transmis in teritoriu o serie de recomandari liderilor de filiale, precizand ca mitingul va dura in jur de o ora si jumatate.
Demersul PSD a fost criticat vehement de reprezentantii Opozitiei, dar si din interiorul PSD.
Primarul social-democrat al orasului Cavnic, Vladimir Petrut, a afirmat, la un post local de televiziune, ca nu intelege utilitatea mitingului care va fi organizat la Bucuresti, atat timp cat PSD se afla la guvernare.
"Prostia asta de miting (...) . Cum sa faci tu miting in capitala tarii, cand tu conduci tara. Tu ai prefectii, tu ai primarii, tu ai presedintii de Consilii Judetene, tu ai Guvernul Romaniei, tu ai Senatul, tu ai Camera Deputatilor, tu poti legifera. (...) Sau merg cumva sa-l apere pe penalul Dragnea?", a spus Petrut.
Mitingul PSD este criticat si de presedintele Klaus Iohannis, demersul fiind calificat ca fiind o "abordare caraghioasa si pur populista".
"Mitingurile sunt o forma de protest si protestul se asociaza in mod normal, intr-o democratie, cu opozitia sau cu societatea civila nemultumita de guvernare. In nicio societate normala mitingul de protest nu se asociaza cu cei de la putere. Cei de la putere au Guvernul, au Parlamentul, au toate instrumentele pentru a rezolva problemele tarii. Ultima metoda este cea a protestului. Mi se pare o abordare caraghioasa si pur populista", a declarat Iohannis, marti, la Palatul Cotroceni.
Presedintele PNL, Ludovic Orban, a sustinut ca exista informatii potrivit carora angajati ai institutiilor publice sunt "recrutati cu arcanul" pentru a fi adusi la mitingul organizat de PSD sambata in Capitala.
Uniunea Salvati Romania a anuntat ca va acorda asistenta, prin intermediul juristilor sai, tuturor angajatilor din institutiile publice care sunt supusi la presiuni sa participe la mitingul organizat de PSD pe 9 iunie.
