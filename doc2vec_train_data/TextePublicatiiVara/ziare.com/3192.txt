Miercuri, 20 Iunie 2018, ora 16:25
Un tunisian arestat saptamana trecuta la Koln planuia sa comita un atac terorist folosind ricina, substanta extrem de toxica, extrasa din planta ricin, care este de 6.000 de ori mai letala decat cianura, a declarat Holger Muench, liderul Politiei Federale Germane (BKA), potrivit agentiei Dpa.
"Erau pregatiri foarte concrete pentru un astfel de act cu ceea ce ati putea numi o bomba biologica", a declarat Holger Muench.
Oficialul a mai spus ca suspectul, Sief Allah H, in varsta de 29 de ani, a cautat pe Internet informatii despre fabricarea de arme biologice.
Individul a fost arestat dupa ce politia a descoperit o cantitate mare de ricina in apartamentul lui.
O sursa din cadrul Serviciului de informatii interne (BfV) al Germaniei a declarat ca militantii Statului Islamic au facut experimente cu ricina si chiar au oferit instructiuni detaliate pentru fabricarea de astfel de arme biologice.
Sursa citata de Reuters a avertizat asupra posibilitatii producerii unor atentate cu ricina in Germania.
In acest context, amintim ca un raport al Academiei Nationale de Stiinte din SUA, publicat marti, avertizeaza ca omenirea trebuie sa se pregateasca urgent pentru a putea face fata unor posibile atacuri biologice.
Raportul atrage atentia ca progresul rapid inregistrat de oameni in crearea unor virusi artificiali este exact ceea ce ne face vulnerabili in fata unor astfel de atacuri.
