de Emilian Isaila
Miercuri, 13 Iunie 2018, ora 09:03
Isi mai aminteste cineva de evenimentul "Balena albastra" din aprilie 2017, atunci cand Gabriela Firea si Carmen Dan au descins la o scoala din Drumul Taberei ca sa "salveze" copiii de un joc pe computer?
E bine ca ati uitat, dar il aduc in discutie pentru a descrie fictiunea in care evolueaza PSD. Aceasta nu a inceput sambata la mitingul camasilor albe , nu a inceput in iarna, la Herculane, atunci cand Liviu Dragnea a lansat conceptul "statului paralel" si nici cu ocazia evenimentului propagandistic "Balena albastra", a inceput imediat dupa alegeri, atunci cand Liviu Dragnea se afla la tribuna in sediul partidului si a crezut ca el, de unul singur, a castigat alegerile, propunand intoarcerea la o Romanie care era in afara Uniunii Europene si NATO .
Pentru a realiza o astfel de calatorie in timp, e nevoie de efort, de daramarea zidurilor, de promovarea unei false prosperitati si de distrugerea unui echilibru economic obtinut cu mari sacrificii dupa criza globala dintre anii 2008-2012.
Niciun moment, in timpul campaniei electorale, Liviu Dragnea n-a vorbit despre obiectivul sau politic, acela de a le oferi politicienilor posibilitatea de a fura din nou fara a raspunde in fata legii.
Dezvaluirea acestui obiectiv a reprezentat punctul in care legatura dintre PSD si un public apatic, unul care nu a votat in alegerile din 2016, considerand ca toate problemele Romaniei au fost rezolvate atata timp cat Iohannis e la Cotroceni si Ciolos e la Palatul Victoriei, s-a rupt. La sfarsitul lunii ianuarie 2017, clasa de mijloc a primit un dus rece.
Un primar care n-a facut nimic
De atunci a trecut un an si jumatate. Degringolada in PSD a continuat neabatuta, premierii s-au schimbat de doua ori, iar, acum, la Palatul Victoria, in pozitia de prim-ministru, in opinia mea, e o persoana total nepregatita sa conduca echipa executiva.
Liviu Dragnea, pentru a-si relansa legatura cu procurorii, a cerut organizatiilor locale sa-i aduca 150.000 de oameni in Piata Victoriei care sa-l aclame si sa ingroape odata pentru totdeauna protestele la adresa PSD si a Guvernului. N-a reusit. A doua zi, protestele au continuat. Romania e la rascruce, iar implicarea civica e cea mai eficienta arma impotriva coruptiei si impotriva autoritarismului cultivate de PSD si ALDE, in lipsa unei riposte din Parlament care sa reuseasca schimbarea actualei majoritati.
Gabriela Firea e primarul general al Capitalei de doi ani.
Cei interesati de viata politica stiu ca ea a castigat alegerile exclusiv din cauza incapacitatii PNL si USR de a gasi o solutie de compromis prin care ambele partide sa sustina un singur candidat.
Luptele interne din PNL au asezat-o pe Gabriela Firea in pozitia de primar general. De doi ani, in afara de a umple Bucurestiul de iepuri uriasi din sarma si vata, de a pune luminite de Craciun si de Paste si de a inaugura statui anapoda realizate din bani publici, n-a facut nimic.
Transportul in comun e la pamant; transportul alternativ (piste de biciclete, trotuare debarasate de masini), zero; locuri de parcare, nimic semnificativ; fluidizarea traficului auto nu exista.
Un joc la doua capete fara niciun efect
Deplasarea oamenilor in interiorul orasului e un calvar. In doi ani, Gabriela Firea n-a reusit sa faca nimic important pentru Bucuresti, dar a investit intens in propria imagine, fiind intr-o continua campanie electorala, probabil sperand tot timpul ca, din senin, Liviu Dragnea "sa-si rupa gatul", iar ea sa preia partidul.
Gabriela Firea, PSD, a fost fluierata copios de multimea venita pe Arena Nationala s-o felicite pe Simona Halep. Primarul Bucurestiului a parasit in graba stadionul in huiduielile multimii - Foto: Hepta.ro
Nu s-a intamplat, iar pozitia ei politica ambigua coroborata cu ratarea administrarii orasului au scos-o in decor, episodul de vineri de la Arena Nationala reprezentand, in opinia mea, piatra funerara asezata pe cariera sa politica.
"Nicio fapta buna nu ramane nepedepsita, spune o vorba veche din popor! In mai putin de 24 de ore, Primaria Capitalei a organizat un eveniment de tinuta, pe Arena Nationala, in cadrul caruia marea noastra campioana Simona Halep sa poata prezenta fanilor trofeul", a scris primarul Gabriela Firea pe pagina ei de Facebook, la putin timp dupa ce peste 10.000 de oameni au fluierat-o pentru ca a incercat sa profite de gloria si munca Simonei Halep.
Reactia publicului de pe retelele sociale a fost atat de puternica incat Gabriela Firea nu a reusit sa-i faca fata si a decis sa-si inchida pagina de Facebook.
De la "golani" la "sobolani"
Poate ca Liviu Dragnea, Gabriela Firea, Olguta Vasilescu, Niculae Badalau, Marian Oprisan, Adrian Tutuianu si alti lideri PSD vor continua sa se minta ca mai au sustinere publica, sa se minta ca lucrurile merg bine in economie si ca Viorica Dancila e un premier competent, dar realitatea e dura cu PSD, iar ceea ce s-a intamplat pe Arena Nationala, ce se intampla pe retelele sociale, prabusirea de sambata din finalul mitingului organizat de social-democrati, protestele din Piata Victoriei ar trebui sa le dea de gandit. Dar s-ar putea sa fie prea tarziu.
Dragnea si asociatii sai se ascund in spatele unui singur bastion, majoritatea parlamentara, dar teama de o revolta populara e mare. In societatea noastra, o scanteie poate provoca azi un dezastru, iar frica de cadere a lui Liviu Dragnea a paralizat un intreg partid.
In afara de Ion Iliescu , in 1990, cand i-a facut "golani" pe protestatarii din Piata Universitatii, personal n-am mai auzit un lider politic aflat la putere care sa-i jigneasca pe opozanti atat de brutal cum a facut-o Liviu Dragnea, spunandu-le "sobolani".
La cel din urma se manifesta aceeasi nesiguranta ca la fostul lider FSN care, in final, a chemat minerii la Bucuresti, scotand Romania de pe harta statelor civilizate vreme de un deceniu.
Nu stiu cat s-a erodat sustinerea PSD in ultima luna, nu stiu cat va mai rezista doamna Dancila la Palatul Victoriei, nu stiu daca in Parlament exista politicieni capabili sa izoleze cercul de putere al lui Liviu Dragnea si sa genereze o noua majoritate care sa stopeze alunecarea Romaniei afara din Uniunea Europeana, dar stiu ca PSD e un partid care se indreapta cu o viteza ametitoare spre dezintegrare. Dar cui ii pasa?
"Echipe de cetateni cu venin au venit bine organizate, plasate strategic printre oameni decenti, care au venit la un eveniment memorabil pentru Simona Halep. De dragul ei si din respect pentru performanta sa uriasa, puteau lasa o jumatate de ora ura la poarta Arenei Nationale", a scris Gabriela Firea pe Facebook, luptandu-se cu cei care au fluierat-o intr-un razboi pe care l-a pierdut.
