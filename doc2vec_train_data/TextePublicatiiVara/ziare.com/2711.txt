de Camelia Badea
Sambata, 16 Iunie 2018, ora 13:55
In mai 2015, Guvernul Romaniei a adoptat o hotarare prin care Muftiatului cultului musulmanilor ii era oferit gratuit un teren de peste 11.000 de metri patrati in Bucuresti pentru construirea unei moschei impresionante. Decizia a starnit reactii violente, dar proiectul s-a stins zilele trecute, definitiv, in liniste deplina.
Motivul? Articolul 4 din HG 372/2015, publicata in Monitorul Oficial 375 din 29 mai 2015 prevedea explicit ca: "Dreptul de folosinta gratuita a Muftiatului Cultului Musulman din Romania asupra imobilului-teren prevazut la art. 1 inceteaza daca Secretariatul de Stat pentru Culte constata ca, in termen de 36 de luni de la incheierea protocolului prevazut la art. 3 alin. (1), nu a fost finalizat complexul de cladiri de interes public prevazut la art. 2.".
Dupa expirarea celor 36 de luni mentionate in hotarare, Ziare.com a solicitat Secretariatului de Stat pentru Culte sa spuna care este situatia actuala a imobilului-teren din HG 372/2015 si ce urmeaza.
Iata raspunsul integral primit la redactie:
"In data de 23.05.2018 Cultul Musulman ne-a informat ca nu a obtinut documentatia necesara prevazuta de certificatul de urbanism in vederea edificarii unui complex de cladiri de interes public, conform art. 2 din H.G. nr. 372/2015 si se afla in situatia de a nu respecta termenul prevazut la art.4 din acelasi act normativ.
Avand in vedere solicitarea Cultului Musulman, Secretariatul de Stat pentru Culte a initiat procedura de revenire la situatia anterioara emiterii actului normativ mai sus-mentionat".
Cum si-a pus premierul Ponta toata tara in cap
Modul in care a fost adoptata hotararea de guvern a generat numeroase semne de intrebare, Rovana Plumb, ministru la acea vreme, dezvaluind ca subiectul nu fusese discutat in vreo sedinta a Executivului.
Mai mult, la scurt timp, premierul Victor Ponta s-a operat in Turcia, la o clinica privata a familiei presedintelui turc Recep Erdogan, desi putea la fel de bine sa se opereze in tara. Si tot in Turcia a aparut public pentru prima oara informatia legata de construirea mega-moscheei la Bucuresti.
Aberatia zilei: Victor Ponta a comis-o singur?
Potrivit hotararii de guvern, terenul situat langa Centrul Expozitional Romexpo si estimat la 4 milioane de euro era oferit pe o perioada de 49 de ani si pe el urma sa se ridice o moschee de mari dimensiuni, cu o capacitate de 2.000 de persoane. Fondurile pentru constructie urmau sa fie asigurate de catre statul turc.
Decizia, luata pe ascuns si in contextul in care Europa se confrunta cu probleme serioase generate sau alimentate de valurile de migranti, a starnit reactii virulente: atacuri politice, amenintari cu scenarii teroriste, marsuri xenofobe, proteste inedite.
Iata cateva reactii:
Neagu Djuvara: "Este absolut inadmisibil ca o tara care sute de ani a luptat impotriva instalarii unor elemente religioase musulmane sa fie cea care sa devina un centru de raspandire a islamului. E absolut de neconceput".
Andrei Plesu: "Lumea musulmana trece, la ora actuala, printr-o perioada de confuzie si diviziune. A ajuns sa fie - prin abuz, dar nu fara argumente ajutatoare - asimilata cu ideea de 'terorism'. Un invatat roman de etnie tatara, dl. Tasin Gemil, fost ambasador al nostru in Azerbaidjan si Turkmenistan, atrage atentia ca 'mii de tineri din fostul bloc comunist au devenit jihadisti'. Pe un asemenea fundal, nu e cazul sa luam decizii aventuroase, facil cordiale, daca nu direct ipocrite".
Traian Basescu: "Avem un premier care sta pitit pe la Istanbul. Schiop, dar a luat decizia cu moscheea, ceea ce ne face sa ne gandim ca a fost operat la cap, nu la picior. E o poveste, daca n-ar fi tragica, ar fi comica. (...) Astfel de decizii sunt nesabuite, daca nu chiar antinationale. Avem o minoritate de 60-70.000 de musulmani, avem moschei la Constanta, dar sa faci cea mai mare moschee din Europa si sa aduci 600.000 de studenti musulmani (...) . Nu exista risc mai mare decat sa aduci studenti musulmani in tara".
