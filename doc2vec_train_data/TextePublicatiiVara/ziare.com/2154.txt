de Alexandra Sandru
Marti, 12 Iunie 2018, ora 15:00
Presedintele Klaus Iohannis a comentat marti acuzatiile facute de Liviu Dragnea duminica, la Antena 3, cand a spus ca seful statului ar fi beneficiarul "statului paralel" iar NATO si UE ar fi finantat aceasta structura pe care PSD o prezinta drept inamicul statului de drept.
Iohannis a fost intrebat, la o conferinta sustinuta dupa intalnirea cu reprezentantii Comisiei de la Venetia veniti in Romania sa discute despre Legile Justitiei, daca il ingrijoreaza aceasta declaratie si daca ea va avea efecte asupra relatiilor cu partenerii externi.
"Declaratia este foarte proasta si contraproductiva. Eu m-am mai referit la aceste chestiuni. In Romania nu exista niciun stat paralel. Este o inventie a pesedistilor prin care vor sa-si motiveze demersurile anti-justitie si anti-servicii. Atat de simplu este!
In Romania exista un singur stat si pe acest stat il reprezint eu. Deci povestea cu statul paralel este o inventie, nu stiu daca a pesedistilor sau a consultantilor pesedistilor, dar pot sa-i asigur pe romani ca in Romania nu exista niciun stat paralel.
Si restul sunt povesti, povesti prin care PSD incearca sa-si valideze anumite demersuri destul de discutabile", le-a spus Iohannis jurnalistilor.
Citeste aici, integral, declaratiile facute marti de Klaus Iohannis si ce a spus despre motivarea CCR a deciziei privind revocarea lui Kovesi
Dragnea, a facut duminica seara numeroase declaratii la Antena3. Seful PSD a spus ca facut mitingul de sambata pentru a protesta fata de statul paralel, un "sistem odios" de care ar beneficia si Klaus Iohannis, iar seful SPP Lucian Pahontu ar fi unul dintre liderii sistemului.
Un alt motiv, a spus liderul partidului care detine si guvernarea, si majoritatea in Parlament, a fost ca "au fost provocati si insultati". Dragnea spune ca demonstratia de sambata a fost insa una mica si ca social-democratii pregatesc un alt protest, "urias", dar care va avea loc in alta parte, pentru ca nu ar incapea in Piata Victoriei.
Mai mult, Dragnea a acuzat UE si NATO ca sunt responsabili de finantarea partiala a "statului paralel".
El a spus si ca daca Iohannis face "greseala fatala" de a nu o demite pe Kovesi va fi un lucru ce nu va lasa indiferent PSD-ul. In plus, el a facut multe acuzatii fara a veni cu dovezi. Printre ele, cea potrivit careia in cazul in care Iohannis nu o demite pe sefa DNA fie "are mana intoarsa din afara Romaniei, ori este speriat cu dosarul cu casele".
Seful PSD nu s-a ferit sa ameninte procurorii, anuntand ca "foarte multi risca sa plateasca greu", dar si ONG-urile, care desi sunt finantate si de stat sunt printre organizatorii protestelor "#Rezist": "Ministerul Muncii, Ministerul de Finante trebuie sa faca o analiza. Fiind de utilitate publica si primind bani, Guvernul ar trebui sa se uite. Stiu ca o sa tipe, dar din moment ce primesc bani publici...".
Dragnea a anuntat si ca va merge pana la capat cu Legile Justitiei si Codurile Penale: "Ce se intampla este in principal datorita mie si domnului Tariceanu. Sunt absolut convins ca nu mor. Daca sunt in viata le duc pana la capat".
