Luni, 28 Mai 2018, ora 12:59
Romania promoveaza stabilizarea regiunii Marii Negre prin dialog si solutionarea pasnica a divergentelor, in ciuda provocarilor si amenintarilor care exista si se vor mentine pe termen scurt si mediu, subliniaza presedintele Klaus Iohannis.
Precizarile fac parte din mesajul transmis de Klaus Iohannis in deschiderea editiei 2018 a programului "Securitate in Regiunea Marii Negre. Provocari comune, viitor sustenabil", program organizat de Academia Nationala de Informatii "Mihai Viteazul", Harvard University si National Intelligence University din Statele Unite ale Americii, sub patronajul Presedintelui Romaniei, se arata intr-un comunicat remis presei luni de catre Administratia Prezidentiala .
"In prezent, situatia de securitate din Regiunea Extinsa a Marii Negre este caracterizata de volatilitate si este marcata de existenta potentialului de conflict, tendinte care vor persista, probabil, pe termen scurt si mediu. Peisajul geostrategic regional este influentat si de o serie de amenintari si provocari actuale, precum terorismul international, razboiul hibrid, asertivitatea unor actori, conflictele inghetate, criza migratiei, agresiunile cibernetice si comunicationale.
Intr-un astfel de context complex si dinamic, este cu atat mai importanta utilizarea tuturor cailor de comunicare internationala, inclusiv a parteneriatelor academice, dezbaterilor libere, cooperarii, transparentei si a dialogului", se arata in mesajul presedintelui Iohannis.
Presedintele Romaniei subliniaza ca "nicio tara nu are puterea si resursele de a solutiona singura complexele probleme cu care se confrunta lumea contemporana", de aceea este nevoie de "intensificarea cooperarii internationale".
Romania isi asuma un "rol constructiv, de liant la nivel regional si european", iar "amplificarea dimensiunii economice a colaborarii regionale poate aduce beneficii tarilor din regiune, precum si altor state interesate", se mai arata in mesaj.
"Marea Neagra reprezinta acum, la fel ca si in trecut, o punte importanta de legatura intre Europa, Orientul Mijlociu si Asia Centrala, cu posibilitatea valorificarii Dunarii drept coridor de tranzit catre Europa Centrala, regiunea Marii Baltice si spre Marea Mediterana", subliniaza, printre altele, sursa citata.
Mesajul presedintelui a fost prezentat de consilierul de stat Mihai Somordolea in deschiderea evenimentului la care participa reprezentanti ai "decidentilor politici regionali, europeni si euroatlantici, personalitati ale lumii academice si ale societatii civile" din 16 state.
