de Camelia Badea
Luni, 18 Iunie 2018, ora 15:18
Proiectul de modificare a Codului de Procedura Penala a fost pus, luni, pe lista de vot final in sedinta de plen a Camerei Deputatilor, care incepe la ora 16:00, in ciuda faptului ca el inca se afla in dezbaterea comisiei conduse de Florin Iordache.
In semn de protest fata de fortarea regulamentului, Claudiu Nasui, liderul deputatilor USR, a parasit sedinta Biroului Permanent al Camerei Deputatilor, alaturi de colegii sai din Opozitie.
"PSD a venit cu propunerea ca tot astazi, in mod total exceptional, pentru o lege care nu s-a dat inca nici raport in comisie, nici nimic, sa se puna vot final in plen. Noi suntem in Parlament de putina vreme, de un an si jumatate, dar nu s-a intamplat niciodata asa ceva", a declarat pentru Ziare.com Claudiu Nasui.
"Dezbaterile continua in comisie. Iar in plenul de la ora 16 ei vor sa se intre la dezbateri si imediat la vot final. Ce au vrut ei, practic, este sa nu ne lase pe noi sa ne pregatim pentru plenul de miercuri, ci sa il puna astazi, 'pe repede inainte'", a adaugat liderul deputatilor USR.
Intrebat daca cei din majoritatea PSD-ALDE au explicat de ce se grabesc, Claudiu Nasui a raspuns: "Nu au adus niciun argument. Le-am cerut sa ne spuna, au raspuns doar ca ei asta vor".
Indignati de cele intamplate, reprezentantii USR au parasit sedinta Biroului Permanent al Camerei Deputatilor.
"Si PNL a iesit impreuna cu noi din sala Biroului Permanent, dupa care am dat cateva declaratii impreuna. O sa vedem diseara cum o sa arate noul Cod de Procedura Penala al Romaniei, pentru absolut toate infractiunile, nu doar pentru cele ale elitei PSD", a mai spus Claudiu Nasui.
La randul sau, liderul deputatilor PNL, Raluca Turcan, a sustinut ca PSD, ALDE si UDMR au avut un comportament abuziv in sedinta Biroului Permanent.
"PNL si USR au parasit sedinta Biroului Permanent pentru ca nu putem gira acest comportament abuziv pe care PSD, sustinut si de colegii de la ALDE si din pacate de la minoritatile maghiare, il au in continuare referitor la procedura parlamentara. Pentru a rezolva pe repede inainte Codul penal si Codul de procedura penala PSD astazi forteaza regulamentul in conditiile in care exista suficient timp ca acest proiect de lege sa fie dezbatut temeinic", a declarat Raluca Turcan, la Parlament, citata de Mediafax.
Modificarile la Codul de Procedura Penala au trecut in mare graba si la Senat, iar astazi au intrat in dezbateri la Comisia Iordache .
Camera Deputatilor este for decizional. Dupa vot, legea poate fi contestata la CCR, dupa care va fi trimisa la presedintele Klaus Iohannis pentru promulgare.
