de Redactia Ziare.com
Joi, 07 Iunie 2018, ora 07:42
Curtea Constitutionala a Romaniei (CCR) este asteptata sa publice, joi, motivarea deciziei prin care sase judecatori din cei noua au decis ca intre Presedinte si Guvern, prin Ministerul Justitiei, a existat un conflict constitutional, declansat de refuzul lui Klaus Iohannis de a o revoca pe sefa DNA.
Mai intai, cei noua judecatori constitutionali se vor reuni intr-o sedinta cu usile inchise, unde vor citi decizia care il obliga negru pe alb pe Klaus Iohannis sa o revoce din functia de procuror-sef al DNA pe Laura Codruta Kovesi. Trei dintre judecatorii Curtii, Livia Stanciu (fosta sefa a ICCJ), Daniel Morar (fostul sef al DNA) si Stefan Minea, au facut opinie separata, iar doi dintre magistrati au formulat opinii concurente.
Apoi, motivarea va fi publicata in Monitorul Oficial, moment in care decizia devine obligatorie.
Nu este clar, insa, daca judecatorii mentioneaza expres un termen in care presedintele trebuie sa se conformeze acestor prevederi decise de Curte.
Revocarea sefei DNA nu a declansat insa, doar acest conflict intre puterile statului, pe care CCR il considera unul constitutional.
Miercuri, judecatoarea CCR Livia Stanciu a refuzat sa aprobe o sesizare pe care CCR a trimis-o Comisiei de la Venetia si in care denunta atacuri indreptate asupra ei, in contextul deciziei luate in cazul revocarii lui Kovesi. Stanciu a amintit ca a votat, de principiu, decizia CCR de a sesiza forurile internationale, dar ca textul ulterior al sesizarii era diferit de ceea ce forul constitutional votase.
Amintim ca marti, CCR a anuntat ca va sesiza Comisia de la Venetia, Secretarul General al Consiliului Europei si Presedintele Conferintei Curtilor Constitutionale Europene in legatura cu atacurile impotriva CCR, dupa decizia care o vizeaza pe Kovesi.
CCR a denuntat atacurile prin care unii reprezentanti ai unor autoritati publice, precum si ai unor partide parlamentare au discreditat si delegitimat autoritatea institutiei.
Decizia Curtii, care practic il scoate pe presedinte din procedura de revocare a procurorilor-sef, a fost criticata amplu de mai multi lideri ai opozitiei, printre care fostul premier Dacian Ciolos, presedintele PNL Ludovic Orban si de lideri ai USR, dar si de societatea civila si de foruri internationale.
Astfel, ea contravine in mod evident echilibrului puterilor in stat in tara dvs si independentei sistemului judiciar, a spus seful structurii anticoruptie din cadrul Organizatiei pentru Cooperare si Dezvoltare Economica, Drago Kos.
