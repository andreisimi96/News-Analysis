de Ionel Stoica
Miercuri, 06 Iunie 2018, ora 18:00
Judecatoarea Livia Stanciu nu a semnat adresele pe care Curtea Constitutionala le-a trimis Secretarului General al Consiliului Europei, Comisiei Europene pentru Democratie prin Drept (Comisia de la Venetia) si a Presedintelui Conferintei Curtilor Constitutionale Europene, in legatura cu "atacurile virulente" declansate impotriva CCR dupa decizia privind revocarea procurorului sef al DNA, Laura Codruta Kovesi.
Asta in conditiile in care CCR a anuntat ieri ca decizia in baza careia s-a decis sesizarea a fost luata in unanimitate.
"Nu am semnat aceste adrese, avand in vedere ca ele au un continut diferit fata de ce s-a discutat in sedinta Curtii din 5 iunie", a precizat Livia Stanciu, pentru Ziare.com.
Anuntul Curtii Constitutionale
CCR a anuntat marti seara ca Plenul a hotarat, cu unanimitate de voturi, in prezenta tuturor membrilor sai, sesizarea celor trei institutii "in legatura cu atacurile virulente declansate impotriva Curtii Constitutionale, prin care unii reprezentanti ai unor autoritati publice, precum si ai unor partide parlamentare au discreditat si delegitimat autoritatea acestei institutii fundamentale a statului - garantul suprematiei Constitutiei - fiind pusa sub semnul indoielii obligativitatea deciziilor sale, fiind facute chiar indemnuri adresate populatiei si Presedintelui statului sa nu respecte si sa nu puna in aplicare Decizia Curtii Constitutionale nr.358 din data de 30 mai 2018, privind cererea de solutionare a conflictului juridic de natura constitutionala intre Ministrul Justitiei, pe de o parte, si Presedintele Romaniei, pe de alta parte, in principal, si intre Guvernul Romaniei si Presedintele Romaniei, in subsidiar, cerere formulata de prim-ministrul Guvernului".
"Plenul Curtii Constitutionale a considerat ca aceste actiuni sunt de natura sa puna in pericol democratia, statul de drept si functionarea justitiei constitutionale", arata CCR intr-un comunicat de presa.
