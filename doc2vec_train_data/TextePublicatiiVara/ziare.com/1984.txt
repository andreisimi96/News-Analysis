Luni, 11 Iunie 2018, ora 07:18
Ministrul de Externe, Teodor Melescanu, ar urma sa mearga luni in Parlament la "Ora Guvernului", la invitatia grupului PMP, pentru a da explicatii despre Memorandumul privind mutarea Ambasadei Romaniei de la Tel Aviv la Ierusalim.
Melescanu este in plenul Camerei Deputatilor, de la ora 16.00.
Ministrul de Externe a fost audiat in 9 mai in Comisia de politica externa a Camerei Deputatilor , unde a dat explicatii in legatura cu Memorandumul aprobat de Guvern privind mutarea Ambasadei Romaniei din Israel.
El a spus ca este vorba despre aprobarea Guvernului doar pentru efectuarea unei analize, in care sunt implicate toate ambasadele Romaniei, in special cele din Orientul Mijlociu si din lumea araba. De asemenea, ministrul a precizat ca nu este un document secret, dar are in el informatii care nu sunt publice.
"Nu este un document secret, scrie pe el ca are informatii care nu sunt publice, deci s-a discutat la confidentiale", a precizat ministrul de Externe despre caracterului Memorandumului.
Teodor Melescanu a spus ca, desi nu l-a semnat, pentru ca era in vizita in Libia, este asumat de el si este o initiativa MAE.
El a mentionat ca, urmare apobarii a acestui memorandum, a avut o prima intalnire ministeriala cu mai multe segmente ale Guvernului si a administratiei romane - cu ministrul Apararii, cu ministrul de Interne, cu SRI si cu SIE, in care i-a rugat sa le prezinte care sunt avantajele unei asemenea solutii, care sunt vulnerabilitatile.
"Am invitat si Administratia prezidentiala la aceasta consultare, care a considerat ca se va implica dupa ce se va ajunge la elaborarea unui material care sa poata fi prezentat la nivelul presedintelui", a precizat Melescanu.
Melescanu a mai spus ca o decizie de mutare a ambasadei la Ierusalim ar putea afecta candidatura Romaniei la Consiliul de Securitate al ONU, dar ca decidentii politici vor hotari in privinta ambasadei Romaniei din Israel, iar daca vor fi decizii diferite se poate ajunge la Curtea Constitutionala.
El mai spunea ca a cerut de la toate ministerele pozitii cu privire la mutarea ambasadei, astfel ca se fac analize pe acest subiect.
In 20 mai, ministrul de Externe spunea ca analiza privind oportunitatea mutarii ambasadei va fi finalizata in cel mult o luna . El a admis ca, din punct de vedere al securitatii, exista riscuri.
Vicepremierul Paul Stanescu dadea de inteles la sfarsitul lunii trecute ca Memorandumul adoptat de Guvern ar putea deveni public, propunerea in acest sens fiind discutata in Biroul Permanent National al PSD.
Ministrul de Externe, Teodor Melescanu, declara in 24 mai, dupa o discutie cu liderul PSD, Liviu Dragnea, ca nu sprijina desecretizarea Memorandumului , dar decizia in aceasta privinta ii apartine prim-ministrului.
In 17 mai, Ludovic Orban a depus o plangere la Parchetul de pe langa Inalta Curtea de Casatie si Justitie (PICCJ) impotriva premierului Viorica Dancila si a liderului PSD, Liviu Dragnea.
Liderul PNL o acuza pe Dancila de "inalta tradare, uzurparea functiei publice, divulgare de informatii nepublice si prezentarea cu rea-credinta de date inexacte presedintelui Romaniei in scopul ascunderii savarsirii unor fapte de natura sa aduca atingere intereselor statului", in legatura cu mutarea Ambasadei Romaniei de la Tel Aviv la Ierusalim.
Ludovic Orban o acuza pe Viorica Dancila ca ar fi facut publice informatii confidentiale si i-ar fi prezentat presedintelui Romaniei informatii false in legatura cu Memorandumul adoptat de guvern pe tema mutarii Ambasadei Romaniei in Israel. Plangerea a fost declinata catre DIICOT.
