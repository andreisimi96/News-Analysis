de Marius Doroftei, Editor Ziare.com
Joi, 14 Iunie 2018, ora 07:50
Steaua se afla in cel mai periculos moment de la reinfiintarea sectiei de fotbal si, paradoxal, nu ratarea promovarii in Liga 3 este de vina, ci posibila invitatie pe care clubul o va primi din partea FRF pentru a evolua in al treilea esalon valoric al fotbalului romanesc.
Ziua de miercuri a fost una extrem de agitata, la scurt timp dupa ce juristul Stelei, Florin Talpan, a solicitat oficial amanarea barajului pentru promovare dintre FC R si Singureni aparand informatia potrivit careia AMFB a cerut FRF ca Steaua si viitorul Rapid sa fie primite in Liga 3.
Este un demers care, in conditii normale, ar fi fost de salutat. Steaua si FC R au demonstrat in sezonul recent incheiat ca au formatii peste nivelul Ligii 4, ca au suporteri de prima divizie si ca au bugete care le permit sa aspire la performanta. Firesc este ca Federatia ce se confrunta an de an cu falimentul unor cluburi sa le invite pe ambele in Liga 3. Nu in locul altor echipe, ci pe pozitiile care sunt libere inaintea fiecarui sezon.
Problema este ca aceasta invitatie ar veni numai pentru Steaua si doar dupa ce juristul Stelei a reclamat o serie de nereguli cat se poate de grave.
Concret, Talpan sustine ca FC R, fosta Academia Rapid, a folosit in acest sezon cinci jucatori fara a avea dreptul de a-i legitima. Si asta dintr-un motiv simplu: Academia Rapid nu avea personalitate juridica si, potrivit codului civil, o entitate fara personalitate juridica nu poate incheia contracte. O speta simpla ce ar fi dus la depunctarea masiva a academicienilor.
Totusi, la prima judecata a cazului, giulestenii au prezentat contractele celor cinci! Ma rog, numai primele pagini din contracte. Daca Talpan are dreptate, legea, care lege este peste regulamentele sportive, spune ca acele contracte sunt lovite de nulitate pentru ca Academia fara personalitate juridica, lucru recunoscut de aparatorii de lux ai Rapidului, nu le putea incheia.
De ce este important acest lucru? Pentru ca s-a discutat un an aproape despre superioritatea din teren a Academiei in fata Stelei. Ei bine, daca ii dam credit lui Talpan, aceasta superioritate a fost obtinuta neregulamentar. Pentru ca nu poate nimeni sa spuna ca Academia ar fi dominat Steaua atat de clar in meciurile directe daca nu ii avea in teren pe Maftei, Voicu, Niculae sau Vlada. Fara acesti oameni, jocurile ar fi fost mult mai echilibrate pentru ca, deloc intamplator, vorbim despre fotbalistii care au facut diferenta.
In plus, nu trebuie sa uitam de schimbarile de organizare din Giulesti. Echipa a evoluat intreg sezonul ca Academia Rapid, dar inaintea barajului se transforma in FC R pentru ca numai pe o alta societate s-a putut obtine personalitatea juridica. Iar dupa ce FC R va castiga, cel mai probabil, barajul se va transforma in Rapid, pentru ca recent a fost cumparata marca. Trei denumiri pe cel putin doua societati diferite intr-un an!
Ei bine, dupa ce Talpan a solicitat amanarea barajului de promovare pana la solutionarea plangerilor facute, el amenintand inclusiv cu procese in civil daca pe plan sportiv comisiile vor "ingropa" cazul, de la AMFB a venit vestea ca forul care conduce fotbalul bucurestean a cerut Federatiei locuri in Liga 3 pentru Steaua si FC R.
Toate bune si frumoase am putea spune, toata lumea obtine ce isi doreste si nu mai exista nemultumiri.
Problema pentru stelisti este ca, daca vor merge pe aceasta cale, vor atrage o critica ce nu va disparea niciodata. Impresia ca s-a facut o concesie, ca Steaua a primit o mana de ajutor din partea sistemului pentru a face ceea ce nu a putut sportiv va ramane intotdeauna in constiinta microbistilor. Ori in cazul asta, Steaua este cea care are dreptate.
Regulamentar, legal, fosta Academia Rapid, actuala FC R si viitoarea Rapid trebuie sa piarda duelul pentru titlu. Steaua trebuie sa fie echipa care merge la baraj si care joaca pentru promovare. Apoi, daca FRF vrea Rapidul in Liga 3, si este normal sa isi doreasca asta, poate invita echipa giulesteana pe un loc liber fara nicio problema.
Ma tem insa ca actualii sefi ai Stelei vor alege calea usoara si ca Steaua va prelua fara sa aiba nevoie stigmatul ajutorului primit din partea sistemului.
