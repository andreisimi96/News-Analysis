Sambata, 26 Mai 2018, ora 19:35
Un elev de la Scoala de Politie din Campina a imobilizat, sambata, la Pitesti, un adolescent care reusise sa insele un varstnic cu suma de 20.000 de lei.
Viitorul politist a auzit discutia dintre cei doi si si-a dat seama imediat ca e vorba de o inselatorie, intervenind prompt.
Purtatorul de cuvant al IPJ Arges, Madalin Zamfir, a declarat ca elevul a observat un tanar de 16 ani in apropierea unui bloc din Pitesti, in timp ce ridica de la un batran un plic.
Dupa ce a auzit discutia dintre adolescent si pensionarul de 74 de ani, viitorul politist, Daniel Draghici, si-a dat seama ca este un caz de inselaciune si a pornit in urmarirea tanarului.
Elevul l-a imobilizat pe adolescentul banuit ca a inselat pensionarul prin metoda "Accidentul", dupa care a cerut ajutor politistilor Sectiei 2 din Pitesti.
Daniel Draghici a reusit sa recupereze plicul in care se aflau peste 20.000 de lei, banii fiind restituiti batranului.
Elevul a fost admis la Scoala de Agenti de Politie "Vasile Lascar" din Campina in luna ianuarie a acestui an. Acum, el face practica la Politia orasului Stefanesti, din judetul Arges.
