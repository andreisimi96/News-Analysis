Vineri, 01 Iunie 2018, ora 12:33
Ministerul Finantelor Publice (MFP) a planificat in iunie 2018 imprumuturi de la bancile comerciale de 3,635 miliarde de lei, din care 3,2 miliarde de lei prin licitatii de obligatiuni de stat si certificate de trezorerie, la care se poate adauga suma de 435 de milioane de lei prin sesiuni suplimentare de oferte necompetitive, aferente licitatiilor de obligatiuni.
Sumele vor fi destinate refinantarii datoriei publice si finantarii deficitului bugetului de stat. Fata de luna mai, imprumuturile programate de MFP sunt mai mici cu 200 de milioane de lei.
Conform prospectelor de emisiune, MFP are in program o licitatie, in data de 7 iunie, pentru certificate de trezorerie cu discont, in suma de 300 de milioane de lei, pe o perioada de 182 de zile. In mai, MFP a organizat o licitatie pentru certificate de trezorerie cu discont, in valoare de 500 de milioane de lei, dar a imprumutat de la banci doar 185,2 milioane de lei, pentru o perioada de 12 luni, la un randament mediu de 2,89% pe an.
Cele sapte licitatii de obligatiuni de tip benchmark, cu o valoare totala de 2,9 miliarde de lei, vor fi urmate a doua zi de o sesiune suplimentara de oferte necompetitive, cu o valoare de 15% din valoarea initiala a emisiunii de obligatiuni.
Pentru trimestrul II al anului 2018, Ministerul Finantelor Publice a anuntat intentia de atragere a unui volum indicativ de 12 - 14 miliarde lei, reprezentand emisiuni de titluri de stat pe piata interna.
Ministerul Finantelor Publice are in vedere in 2018 emiterea unui volum de titluri de stat pe piata interna, in suma de 48 - 50 de miliarde de lei, cu o structura a maturitatilor de circa 30%/70%, prin emiterea de certificate de trezorerie cu discont pe termene scurte, de pana la un an inclusiv, obligatiuni de stat de tip benchmark pe termene medii si lungi, precum si titluri de stat pentru populatie prin intermediul unitatilor operative ale Trezoreriei Statului, in cadrul programului TEZAUR, cu un volum estimat de pana la 8% din valoarea titlurilor de stat de emis pe piata interna, reprezentand aproximativ patru miliarde de lei.
