de Alexandra Sandru
Miercuri, 20 Iunie 2018, ora 18:38
Un moment tentionant a avut loc miercuri la Parlament cand, la iesire, deputatul PSD Nicolae Bacalbasa a fost huiduit de protestatari, iar unul dintre ei l-a si bruscat. Jandarmeria a intervenit insa in forta si in cateva secunde Bacalbasa era inconjurat si escortat de aproximativ 10 barbati in uniforma.
In plus, Jandarmeria a anuntat ca protestatarul a fost dus la Politie, "pentru a fi luate masurile legale".
"Referitor la incidentul din Parcul Izvor, unde un grup de persoane a agresat o alta persoana verbal si fizic, precizam faptul ca persoana care a agresat fizic si care a incercat sa paraseasca ulterior zona a fost identificata si dusa la sectia de politie pentru a fi luate masurile legale. Jandarmeria nu va tolera acte sau gesturi care pun in pericol siguranta persoanelor sau care tulbura ordinea publica.
De asemenea, cu privire la atributiile jandarmilor care executa paza Palatului Parlamentului precizam ca, in conformitate cu HG 1486 din 2005, anexa 1, jandarmii au obligatia de a supraveghea intrarile situate pe perimetrul exterior si asigurarea ordinii si linistii publice in spatiul dintre perimetrul exterior si cladirea Palatului. Pentru zonele care nu sunt in competenta directa a Jandarmeriei Romane, institutia noastra poate interveni doar la solicitare", a transmis Jandarmeria Bucuresti, potrivit News.ro.
Bacalbasa vorbeste de terorism: Erau unii ca maimutele
Odata ajuns la adapost, deputatul PSD a intrat in direct la Antena3 sa comenteze incidentul.
"Este o forma soft de terorism urban organizata de profesionisti. Jandarmeria si-a facut datoria si ii multumesc. Ei au incasat brutalitatile, eu am fost la mijloc. M-au scuipat de vreo doua ori.
Azi, pe holurile Parlamentului, erau unii ca maimutele. Cum au intrat? SPP nu a intervenit! SPP e un element al statului paralel, din punctul meu de vedere. E bine ca aceste lucruri sa fie investigate. Am fost injurat. Nu am patit nimic", a spus Nicolae Bacalbasa la Antena3.
Protestul de la Parlament
Cateva zeci de persoane protesteaza in fata Parlamentului fata de modificarea Codurilor penale. Protestul a inceput inca din timpul prezentei premierului Viorica Dancila in plenul Parlamentului, la ora 13:00.
Cativa tineri au afisat bannere si au scandat lozinci impotriva lui Liviu Dragnea, a Guvernului si a parlamentarilor care au votat, luni, modificarile la Codul de Procedura Penala.
