Sambata, 02 Iunie 2018, ora 17:03
Autoturismul jurnalistului Dragos Bota din Timisoara a fost incendiat in timpul noptii de un necunoscut. Focul a inceput in partea din spate a masinii, iar interiorul a ars complet. Politistii care ancheteaza cazul nu exclud ipoteza unei maini criminale
Update 16.58 Primarul Timisoarei, Nicolae Robu, a anuntat, sambata, ca a solicitat Politiei Locale sa-si foloseasca "toate capacitatile" pentru gasirea celui care a incendiat masina unui jurnalist din oras. Mai multe camere de supraveghere video vor fi montate in oras, transmite corespondentul Mediafax.
"Asta noapte (vineri spre sambata - n.r,) s-a intamplat un lucru extrem de grav in orasul nostru: o masina a fost incendiata voit de cineva. Nu conteaza a cui, nu conteaza de ce, nu conteaza nici macar ca, se pare, era o masina nefolosita de mult - se vorbeste ca de circa un an si jumatate!-. Faptul in sine ca un bun al cuiva a fost incendiat este extrem de grav in sine! Am cerut Politiei Locale sa-si foloseasca toate capacitatile alaturi de institutiile abilitate ale statului, pentru identificarea faptasului. Ar fi o mare bila neagra pentru orasul nostru ca in el sa se intample asa ceva si vinovatul sa nu fie prins! Timisoara are si trebuie sa-si pastreze faima de oras sigur, de oras al legalitatii, al libertatii de manifestare, dar in acelasi timp si al ordinii publice desavarsite! Am mare incredere ca institutiile statului vor rezolva cu celeritate cazul, dovedindu-si o data-n plus competenta si buna credinta", a scris Nicolae Robu pe reteaua de socializare.
"Om de cea mai joasa speta"
Pe de alta parte, primarul Timisoarei l-a catalogat pe jurnalistul a carui masina a fost incendiata ca fiind un om "de cea mai joasa speta", revenind la discursul avut la inceputul lunii martie, cand declara ca jurnalistii din oras "traiesc din taxa de protectie si de asmutire". In semn de protest, ziaristii au redactat o scrisoare deschisa si au plecat din doua conferinte de presa organizate de Nicolae Robu.
"Proprietarul masinii incendiate este "jurnalistul" Dragos Bota, un om care ma calomniaza de ani de zile aproape zilnic, un om, in opinia mea, de cea mai joasa speta. Eu am spus in mai multe randuri, fara a personaliza -si n-am personalizat si nu personalizez pentru ca nu pot sustine cu probe juridice ce stiu, nu pot pentru ca cei ce-mi dau informatiile nu vor sa-si complice existenta!- si asum ce-am spus: unii indivizi doar se pretind jurnalisti, dar de fapt n-au nimic in comun cu jurnalismul, cu aceasta extrem de importanta profesie a carei slujitori adevarati au tot respectul meu, reiau ideea: unii indivizi doar se pretind jurnalisti, dar in fapt sunt niste paraziti sociali ce traiesc din taxa de protectie si taxa de asmutire! Astfel de oameni sunt capabili sa se dedea la orice, la absolute orice", a afirmat Nicolae Robu.
Si Grindeanu a comentat incidentul
Incidentul a fost comentat si de fostul premier Sorin Grindeanu, pe Facebook, care considera ca acesta reprezinta "un atac la libertatea de exprimare", potrivit Mediafax.
"Timisoara a fost noaptea trecuta scena unui incident extrem de grav: masina jurnalistului Dragos Bota a fost incendiata. Este, fara doar si poate, o incercare de intimidare, un atac la libertatea de exprimare. Astfel de fapte sunt condamnabile si sper ca organele de ancheta sa ii aduca in fata instantelor de judecata pe autori. Nu mi-am imaginat vreodata ca in Timisoara se poate ajunge la astfel de gesturi, la amenintari mai mult decat evidente, la incendieri de masini sau altfel de fapte reprobabile", a afirmat Sorin Grindeanu.
Potrivit Politistilor, incendiul a avut loc in noaptea de vineri spre sambata, in jurul orei 2.40, iar un vecin a observat incendiul si a sunat imediat la numarul de urgente 112.
Este vorba despre autoturismul jurnalistului Dragos Bota de la pressalert.ro.
Pompierii ajunsi la fata locului au constatat ca interiorul masinii a ars complet, iar geamul din dreapta spate a fost spart. Ei spun ca cel mai probabil incendiul a fost declansat in urma actiunii unei persoane.
In timpul incendiului, o alta masina aflata in parcarea de langa blocul unde locuieste jurnalistul a fost afectata de caldura degajata de flacari. Politia a deschis o ancheta pentru distrugere, potrivit News.ro.
