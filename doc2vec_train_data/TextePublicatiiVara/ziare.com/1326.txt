de Andreea Diochetanu
Miercuri, 06 Iunie 2018, ora 10:57
Presedintele Senatului, Calin Popescu Tariceanu, sustine ca decizia CCR in cazul revocarii sefei DNA, Laura Codruta Kovesi, nu afecteaza independenta procurorilor in niciun fel, iar Constitutia e clara - "Ministerul Public functioneaza sub autoritatea ministrului Justitiei".
"Toti au impresia ca se pricep. Constitutia spune un lucru foarte clar: Ministerul Public functioneaza sub autoritatea ministrului Justitiei. Asta inseamna ca tot ce tine de asta e de resortul ministrului, iar independenta procurorilor e asigurata prin faptul ca ministrul nu intervine in instrumentarea dosarelor.
Prin decizia Curtii nu este in niciun fel afectata independenta procurorilor", a declarat liderul ALDE, Calin Popescu Tariceanu, miercuri, la Parlament.
"CCR nu a facut decat sa intareasca principiul constitutional care, pana acum, a fost numai un enunt pe hartie. Lipsa oricarui control la nivelul parchetelor a dus la abuzurile si excesele din ultima vreme. Va amintesc ce s-a intamplat la DNA Ploiesti, dar si alte orase, sau chiar semnarea protocoalelor secrete. Lucrurile astea nu pot ramane necorectate", a completat presedintele Senatului.
El a subliniat ca fiecare institutie ar trebui sa aiba un sistem de control, pentru a se asigura buna functionare a acesteia.
"Nicio institutie nu poate sa ramana in afara unui sistem de control si echilibru. In acest sens, Constitutia a prevazut sa existe si la nivelul procurorilor un element de control in ce priveste functionarea parchetelor, avem ministrul si CSM (Consiliul Superior al Magistraturii - n.red.) prin Sectia de procurori si Inspectia Judiciara - care, dupa cum stim, nici aici nu si-au facut treaba ani de zile. In ultima perioada, vad ca Inspectia Judiciara si-a luat rolul in serios", a adaugat Tariceanu.
Presedintele Senatului a facut referire la actiunile disciplinare exercitate impotriva procurorului sef, Laura Codruta Kovesi, de catre Inspectia Judiciara. In luna aprilie, Inspectia Judiciara a declansat doua actiuni disciplinare impotriva sefei DNA, legate de refuzul de a se prezenta la audierile Comisiei parlamentare de ancheta privind alegerile prezidentiale din 2009 si de desemnarea consilierului judecator Dana Titian sa faca verificari la doua servicii teritoriale.
In total, Kovesi este vizata de trei actiuni disciplinare.
Iata aici mai multe detalii: Kovesi, chemata azi la CSM. E vizata de actiuni disciplinare ale Inspectiei Judiciare
Declaratiile liderului ALDE vin in contextul in care, marti, presedintele Klaus Iohannis a afirmat ca procurorii nu pot fi in subordinea unui ministru.
"Aceasta decizie a Curtii aparent vorbeste doar despre o chestiune foarte concreta de revocare sau nerevocare a procurorului sef al DNA. In realitate, insa, sunt mai multe teme care apar si sunt readuse in discutie, cum ar fi statutul procurorilor. Eu personal sunt convins si voi actiona in consecinta: procurorii trebuie sa fie independenti.
In niciun caz, nu trebuie controlati politic. Procurorii nu pot fi in subordinea unui politician, fie el si ministru. In consecinta, orice am face noi, Romania, ca stat, trebuie sa asigure independenta procurorilor, pentru a garanta o justitie independenta", a spus Klaus Iohannis marti.
Iata aici mai multe declaratii ale presedintelui Klaus Iohannis pe marginea acestui subiect - Iohannis: Procurorii nu pot fi in subordinea unui ministru. Daca va fi nevoie, putem sa convocam un referendum
La scurt timp dupa declaratia sefului statului, ministrul Justitiei a venit cu o replica pe pagina personala de Facebook.
"A nu se confunda independenta procurorilor in instrumentarea cauzelor/constand in administrarea probatoriului, adoptarea solutiilor legale/, cu faptul ca acestia isi desfasoara activitatea sub autoritatea ministrului Justitiei, referitoare la administrarea Justitiei sau promovarea politicii penale", a scris Tudorel Toader pe Facebook, imediat dupa declaratiile presedintelui.
Vezi mai multe detalii: Toader da o replica rapida dupa ce Iohannis a spus ca procurorii nu pot fi in subordinea unui ministru
Amintim ca saptamana trecuta Curtea Constitutionala a decis ca exista un conflict institutional , dupa ce Guvernul a sesizat un posibil conflict intre Executiv si Presedintie, ca urmare a faptului ca presedintele Klaus Iohannis a refuzat sa o revoce pe Laura Codruta Kovesi, procuror sef al DNA.
