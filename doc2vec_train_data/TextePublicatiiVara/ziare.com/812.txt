Vineri, 01 Iunie 2018, ora 15:29
Doi DJ olandezi au fost prinsi vineri dupa-amiaza cu substante interzise asupra lor, in Aeroportul International Iasi. Cei doi DJ care au participat la Festivalul Afterhills, ce are loc in aceste zile la Iasi, au fost dusi la audieri la sediul DIICOT .
"Astazi (vineri - n.r.) au fost adusi la sediul DIICOT doi cetateni olandezi asupra carora, la controlul corporal efectuat la Aeroportul International Iasi, au fost descoperite substante susceptibile a fi droguri . Cei doi cetateni care sunt DJ urmeaza a fi audiati la sediul nostru, dupa care vor fi luate masurile care se impun", a declarat vineri, corespondentului MEDIFAX, Catalin Prisecaru, seful DIICOT Iasi.
Surse apropiate anchetei au afirmat ca cei doi olandezi au petrecut noaptea de joi spre vineri la Festivalul Afterhills, iar, vineri dupa-amiaza, cei doi au incercat sa se imbarce intr-un avion ce efectua o cursa pe ruta Iasi - Bucuresti. Ulterior, cei doi ar fi urmat sa ia o cursa aeriana spre Olanda.
La poarta de filtru, angajatii Aeroportului Iasi au observat reactiile bizare ale celor doi olandezi si le-au facut un control corporal mai amanuntit, ocazie cu care au descoperit pastile si o substanta vegetala asupra lor, produse susceptibile a fi ecstasy si canabis.
Substantele au fost preluate de anchetatori si trimise la laborator, pentru analiza. In functie de rezultatele analizei de laborator si de declaratiile celor doi suspecti, procurorii ieseni ar putea formula o propunere de arestare preventiva pe numele lor, pentru trafic si consum de droguri de mare risc.
