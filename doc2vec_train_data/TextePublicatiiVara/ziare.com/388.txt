de Camelia Badea
Marti, 29 Mai 2018, ora 15:41
Liviu Dragnea este un politician puternic si controversat totodata, care a reusit sa impuna primul premier femeie al Romaniei, pe Viorica Dancila, o apropiata care de la numirea in functie a stralucit prin totala supunere fata de seful ei de partid, dar si printr-o incompetenta sideranta pentru acest nivel, scrie Tribune de Geneve .
Articolul din presa elvetiana prefateaza vizita oficiala efectuata de Liviu Dragnea in Elvetia chiar in ziua in care era asteptata o prima decizie a judecatorilor in Dosarul Bombonica, pronuntare care a fost insa amanata.
Conform sursei citate, presedintele Camerei Deputatilor din Romania se va intalni miercuri, la Berna, cu omologul sau, presedintele Consiliului National al Confederatiei Elvetiene, Dominique de Buman, precum si cu presedintele Confederatiei, Alain Berset.
Autorul articolului din Tribune de Geneve scrie de la bun inceput despre problemele pe care le are liderul PSD in justitie si mentioneaza ca la termenul precedent Liviu Dragnea se afla intr-o alta vizita oficiala, o "vizita surpriza" in Israel, unde a sustinut ca Bucurestiul intentioneaza sa isi mute ambasada la Ierusalim.
"In varsta de 55 de ani, Liviu Dragnea are de ce sa fie nelinistit: DNA a cerut 7 ani si jumatate de inchisoare pentru abuz de putere", scrie publicatia, prezentand pe scurt detaliile publice ale dosarului si mentionand ca liderul PSD mai este acuzat in alt dosar si ca ar fi constituit o grupare de crima organizata pentru a obtine ilegal fonduri europene in valoare de 21 de milioane de euro.
Ce cauta Liviu Dragnea in Elvetia, in ziua in care s-ar putea da sentinta la Bucuresti?
Mai mult decat atat, in articol este mentionata si condamnarea la 2 ani de inchisoare cu suspendare primita de Liviu Dragnea in 2016, in Dosarul Referendumul.
"Presedintele Klaus Iohannis si-a afirmat vointa de a nu nominaliza un premier condamnat penal. Dar e singurul as pe care il are in maneca presedintele, pentru ca in realitate liderul PSD este cel care 'conduce dansul' de mai bine de un an si jumatate in Romania", subliniaza autorul articolului citat, mentionand ca Liviu Dragnea a numit de doua ori un apropiat "fidel" in functia de prim ministru (Sorin Grindeanu si Mihai Tudose - n.red.), dar i-a indepartat pe amandoi reprosandu-le ca si-au luat prea multa libertate.
Ulterior, Dragnea a "insistat".
"A propulsat-o pe Viorica Dancila, din garda sa foarte apropiata. Ea a devenit prima femeie premier al tarii. De atunci, ea a stralucit prin totala ei subordonare sefului, dar si printr-o incompetenta sideranta la acest nivel. Insa partidul si liderul lui stiu sa reziste", adauga publicatia, mentionand amplele proteste de strada generate de modificarea legislatiei anticoruptie, dar si controversata revolutie fiscala, ambele subiecte generand nelinisti in PSD.
In articol este citat si presedintele Consiliului Fiscal Roman, Ionut Dumitru, care a afirmat ca de "buna sanatate a economiei" ar fi trebuit profitat pentru a se investi in infrastructura, sanatate si educatie, insa "din pacate, toate masurile releva populismul".
"Presat de problemele in justitie, Liviu Dragnea pare sa aiba alte prioritati, spre dezamagirea romanilor", concluzioneaza autorul articolului din Tribune de Geneve.
