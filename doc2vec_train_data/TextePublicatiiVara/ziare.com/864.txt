de Cosmina Tudosa
Sambata, 02 Iunie 2018, ora 08:08
Divortul poate fi o trauma, atat pentru cuplu, cat si pentru copii. Si daca noi avem discernament si intr-un fel sau altul reusim sa intelegem ce se intampla, pentru un copil, divortul se poate traduce prin teama de abandon, vina, confuzie, anxietate si lista poate continua.
Cand vine vorba despre divort, exista doua situatii diferite care pot face diferenta pentru copil: divortul amiabil (cazul fericit pentru cel mic) si divortul cu neintelegeri intre parinti, situatie in care cel mic are cel mai mult de suferit.
In randurile de mai jos vei gasi informatiile de care ai nevoie pentru a-i diminua celui mic trauma:
1. Vorbeste cu partenerul tau
Acesta este primul pas. Este important sa aveti o discutie in care stabiliti care sunt pasii urmatori, mai ales in ceea ce priveste copilul. Indiferent de ceea ce se intampla intre voi sau cat de dureros este, nu uitati ca orice ar fi, ramaneti parintii copilului si nu puteti schimba asta.
O regula foarte importanta pentru copil este aceea de a nu-i modifica obiceiurile. Daca unul dintre voi obisnuia sa-l duca la gradinita sau la scoala, ar fi ideal ca acest lucru sa nu se schimbe.
De asemenea, copilul trebuie sa ramana in aceeasi casa, scoala etc. Cu cat schimbarile sunt mai mici pentru el, cu atat mai bine.
2. Vorbiti cu copilul
Ideal ar fi sa purtati o discutie impreuna, in care sa-i spuneti ca mami si tati se despart, insa vor ramane parintii lui pentru toata viata.
Explicati-i ca iubirea pe care i-o purtati nu are nicio legatura cu ceea ce se intampla in viata de cuplu, ca orice ar fi ii veti fi alaturi, iar divortul nu va schimba nimic fata de copil.
3. Asigurati copilul ca nu are nicio vina
Copilul va fi socat, confuz si se va simti vinovat. Acesta este un mod instinctiv de a reactiona in cazul divortului, iar unii dintre copii vor crede ca parintii nu-i mai iubesc, ca parintii isi vor face rau unul altuia sau mai rau decat atat, ca vor face rau copiilor.
Asadar, explicati-i ca aceasta este o discutie matura si ca ii veti raspunde la toate intrebarile. Nu uitati sa fiti afectuosi, rabdatori si intelegatori cu el. Se poate sa-si doreasca sa se izoleze, sa nu mai vorbeasca sau sa devina agresiv.
4. Mergeti la psihoterapie
Un specialist va poate ajuta sa treceti mai usor peste divort. In plus, nu de putine ori, copiii devin introvertiti, retrasi, caz in care parintii nu mai stiu ce se intampla cu copilul si evident, lucrurile pot degenera.
5. Aratati-i copilului ca va respectati
Divortul este un eveniment care maturizeaza emotional orice copil. Problema apare atunci cand copilul nu intelege mesajul corect. Poate invata inca de la o varsta frageda ce este teama de abandon, lipsa de respect, agresiunile fizice sau verbale, santajul emotional, iar mai tarziu, cand va deveni adult nu va sti cum sa-si gestioneze toate aceste trairi pe care le va purta cu el inca din copilarie.
Poate ca unul dintre cele mai importante mesaje pe care e bine sa i le transmiteti este acela ca iubirea se poate consuma, insa respectul ramane baza oricarei relatii.
Ce poti face pentru copil atunci cand nu reusesti sa ajungi la un numitor comun cu partenerul?
Fiecare caz are particularitatile lui, de aceea este important sa cereti parerea unui specialist. Este foarte important sa stiti care sunt neintelegerile intre parteneri, cum il vor afecta pe cel mic, dar mai ales ce puteti face pentru a proteja copilul.
Nu lua copilul cu tine la psiholog inca de la prima intalnire. Astfel, vei avea suficient timp sa te linistesti si sa iei deciziile corecte.
Eventual, apeleaza la un teren netru: daca iti permite situatia, du copilul cateva zile la bunici, unde te asiguri ca nimeni nu-i spune nimic despre problemele voastre.
Ce sa NU faci in cazul in care nu te intelegi cu partenerul:
1. Nu-l pune pe celalalt parinte intr-o lumina proasta
Copilul nu poate face diferenta si nici nu este normal sa aleaga intre unul sau altul. In fond, divortul este al sotilor, nu al parintilor. Cum spuneam mai sus, parintii raman aceiasi pentru toata viata.
2. Nu-l transforma in confidentul tau
Indiferent de varsta pe care o are copilul, nu-l transforma in cel mai bun prieten. Poti vorbi cu rudele, prietenii sau psihologul, insa nu si cu copilul. Altfel, exista riscul, din nou, sa apara sentimentul de vinovatie, ori copilul chiar nu are nicio vina.
Nu uitati sa aveti rabdare! Atat cu voi, cat si cu piticul.
