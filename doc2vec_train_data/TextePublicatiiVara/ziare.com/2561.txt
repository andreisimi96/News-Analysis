Vineri, 15 Iunie 2018, ora 16:37
Un sergent din armata britanica a fost condamnat, vineri, la 18 ani de inchisoare, pentru tentativa de omor, dupa ce a incercat de doua ori sa-si ucida sotia, defectandu-i in mod intentionat parasuta si provocand o scurgere de gaze la locuinta conjugala.
Emile Cilliers, in varsta de 38 de ani, a incercat sa-si ucida sotia pentru a putea incepe o viata noua alaturi de amanta, potrivit AFP.
In martie 2015, Cilliers a vrut sa o ucida pe sotia sa, Victoria, dand drumul la gaz in domiciliul conjugal, unde se aflau de asemenea si cei doi copii ai cuplului, insa tentativa a esuat.
Dupa mai putin de o saptamana, sotia sa a supravietuit in mod miraculos unei prabusiri de la 1.200 de metri dupa ce parasuta i s-a defectat. Femeia a suferit rani grave la coloana vertebrala, picioare si coaste.
Emile Cilliers fusese cel care ii sabotase parasuta in toaleta aerodromului. "A fost clar inca de la inceput ca o interventie umana deliberata era singura cauza posibila pentru nefunctionarea atat a parasutei principale, cat si a celei secundare", a declarat procurorul Amanda Sawetz, in cadrul procesului judecat la tribunalul din Winchester, in sudul Angliei.
"Toate elementele au indicat ca Emile Cilliers era persoana care avea motivul si oportunitatea de a savarsi aceste tentative de omor impotriva sotiei sale", a adaugat procurorul.
Parasutista experimentata, victima a reusit sa-si incetineasca prabusirea si sa deschida partial parasuta de urgenta cu putin timp inainte de impact. Femeia a aterizat pe pamantul afanat de pe un camp arat cu putin timp inainte, ceea ce a amortizat socul.
