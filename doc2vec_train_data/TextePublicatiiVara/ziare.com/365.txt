de Andreea Ghinea
Marti, 29 Mai 2018, ora 14:00
Membrii comunitatii Rezist Zurich i-au scris presedintelui Parlamentului elvetian, Dominique de Buman, condamnand invitatia adresata lui Liviu Dragnea.
Romanii i-au transmis lui de Buman ca isi exprima "cea mai profunda dezamagire fata de initiativa dvs. de a invita in Parlamentul Elvetian o persoana atat de controversata", se arata in scrisoarea obtinuta de Ziare.com.
Ei au criticat si faptul ca vizita lui Dragnea are loc exact in ziua in care Inalta Curte urma sa dea sentinta in dosarul in care liderul PSD este judecat pentru instigare la abuz in serviciu si instigare la fals intelectual, privind angajarea fictiva a doua secretare din PSD la Directia Generala de Asistenta Sociala si Protectia Copilului (DGASPC) Teleorman, dar magistratii au amanat pronuntarea pentru 8 iunie.
"Consideram ca este cu atat mai mult scandalos cu cat exact la data de 29 mai 2018 este prevazut ca justitia din Romania sa emita o sentinta privind un alt proces penal al d-lui Dragnea, privind abuzul in serviciu. Chiar in aceeasi zi dl. Dragnea va fi primit oficial de dvs. in Parlamentul Elvetian.
Pe langa faptul ca invitatia dvs ii face posibil d-lui Dragnea sa nu fie pe 29 mai disponibil pentru Autoritati si pentru presa din Romania, invitarea unui politician condamnat penal, a unei persoane controversate la nivel international in Parlamentul Elvetian, transmite societatii civile romane un mesaj negativ, foarte dezamagitor", au transmis cei de la Rezist Zurich.
In plus, spun ei, "aceasta primire e contradictorie eforturilor Elvetiei de mentinere in Romania a standardelor europene privind statul de drept si independenta justitiei, precum si in antiteza cu investitiile intreprinse deja de Confederatie in tara noastra, in domeniul luptei anticoruptie si a crimei organizate".
In scrisoare ei amintesc de raspunsul primit de la Consiliul Federal din 9 mai 2018 privind interpelarea parlamentara "Subminarea Independentei Justitiei in Romania".
"In raspunsul sau la interpelarea amintita, Consiliul Federal subliniaza eforturile sustinute ale Confederatiei Elvetiene in domeniul statului de drept si al independentei judiciare in Romania.
In acest sens, Elvetia a investit o parte semnificativa din Fondul de Coeziune alocat Romaniei, in proiecte de consolidare a statului de drept, a independentei sistemului judiciar si a societatii civile din Romania.
In aceste conditii, este cu atat mai greu de inteles cum o persoana ca dl. Liviu Dragnea, care pentru noi, romanii, intruchipeaza simbolul politicianului extrem de corupt, sa poata fi oaspete oficial chiar in Parlamentul Elvetian. Aceasta invitatie lasa impresia ca actele de coruptie din Romania ar fi indirect aprobate de catre Consiliul Federal. De aceea, ne exprimam din nou cea mai profunda dezamagire fata de primirea oficiala a dlui Liviu Dragnea in Elvetia", incheie Rezist Zurich.
