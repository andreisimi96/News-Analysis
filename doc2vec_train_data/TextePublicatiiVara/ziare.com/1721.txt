Sambata, 09 Iunie 2018, ora 09:27
De cateva zile incoace, nimeni nu mai vrea sa fie ceea ce parea sa fie pana de curand.
Citeste toate textele scrise de Cristian Preda pentru Ziare.com
Iata doar cateva exemple:
Judecatorii Curtii Constitutionale au ajuns sa se planga Comisiei de la Venetia, careia - in ultimul an - nu au vrut nici in ruptul capului sa-i ceara un biet aviz despre legile justitiei.
Tudorel Toader , care avea un aer mai degraba bland, l-a amenintat pe Klaus Iohannis cu suspendarea.
Viorica Dancila , pe care lumea o stia in fruntea guvernului, a anuntat ca merge la un protest tinut chiar in fata Palatului Victoria.
Liviu Dragnea a descoperit ca e aparatorul statului de drept si al democratiei, asa ca "mitingul urias" proiectat initial ca sprijin pentru familia traditionala, apoi pentru guvern , s-a transformat in "protest contra abuzurilor", care ar fi - potrivit unui locotenent de-al sefului PSD - mai grozave ca-n timpul lui Stalin.
Desi se pronunta impotriva adunarilor politice care blocheaza traficul, Gabriela Firea a aprobat mobilizarea colegilor de partid in buricul Bucurestiului.
Inspectoratul scolar din Maramures, despre care se credea ca se ocupa de scoala, a urcat in autobuze cateva profesoare care au declarat ca merg in Capitala ca sa apere "libertatea prosperitatii fara catuse si zabrele".
Aurelian Pavelescu , zis Stampila, s-a trezit ca nu poate fi aparatorul "statului paralel, abuziv, de sorginte stalinista" si a anuntat ca, in numele principiilor lui Corneliu Coposu , se va incolona in spatele PSD si ALDE.
Transfigurarea a mers foarte departe: fotbalistii echipei Jiul Podari s-au hotarat sa nu mai joace un meci de baraj, ci sa vina la Bucuresti pentru miting.
S-ar parea ca azi avem nu doar finala feminina de la Roland Garros, ci si confruntarea decisiva a statului pesedist cu statul paralel. Cel putin asa ne lasa sa intelegem organizatorii mitingului de diseara. Iar potrivit unui pesedist care e vicepremier , statul paralel e numele dat de partidul de guvernamant si aliatii sai institutiilor independente. Asaltul din Piata Victoriei vizeaza tocmai "reformarea" acestora. Altfel zis: confiscarea lor politica. Asta e miza si asa se explica si fatarnicia din ultimele zile.
Cristian Preda este profesor la Universitatea din Bucuresti (din 1992) si deputat european (din 2009).
