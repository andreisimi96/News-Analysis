de Cosmina Tudosa
Sambata, 09 Iunie 2018, ora 13:47
Cu totii ne dorim copii buni, insa ce inseamna mai exact acest lucru? Sa fie cuminte? Ascultator? Sa nu creeze probleme? Sa invete bine? Sau sa-si faca singur ordine in camera?
Exista o vorba care spune in felul urmator: "Cand e prea liniste in casa, parintii trebuie sa-si faca griji". Si daca ai copii, sunt convinsa ca imi dai dreptate.
Multi dintre noi am mostenit educatia lui "fii cuminte!", inca de prin anii '80 si pana in prezent. Din pacate, inca este sloganul principal pentru educatia din Romania. Spun din pacate pentru ca acest tip de educatie lasa rani adanci si daca nu suntem suficient de atenti, exista posibilitatea sa le transmitem mai departe copiilor nostri.
Ce inseamna, de fapt, un copil cuminte?
In una dintre conferintele la care am participat, parintii spuneau ca un copil cuminte este acela care nu face rau. Urmatoarea intrebare care mi-a venit in cap a fost "Cum poate face un copil rau? Sau ce poate face atat de rau?" Poate ca loveste un alt copil? Poate ca vorbeste urat? Sau poate ca nu vrea sa invete absolut deloc la scoala? Poate ca nu e politicos sau suficient de linistit?
Copiii nu sunt rai. Toti se nasc la fel, insa ceea ce-i face diferiti de restul copiilor sunt mesajele toxice ale adultului. Poate ca intrebarea pe care fiecare dintre noi trebuie sa ne-o adresam este "De ce un copil este mai cuminte decat al meu? Unde gresesc?".
Imi amintesc ca aveam in jur de 6 ani cand mama imi spunea stanjenita ca nu e frumos sa nu salut oamenii. Tocmai se intalnise cu o cunostinta si n-am salutat-o. Nu o cunosteam. Ne-am vazut de drum si pentru ca nu-mi doream sa-mi dezamagesc mama am inceput sa salut toti oamenii de pe strada. Unii zambeau, altii nu-mi raspundeau. Nu mai intelegeam nimic. Se pare ca nici mama nu intelegea ce fac pana nu m-a intrebat de ce salut toti oamenii de pe strada.
- Pai nu ai spus tu ca nu e frumos sa nu salut oamenii?
- Ba da, dar ma refeream la oamenii care vorbesc cu noi.
- Si de ce nu spui asa?
Acum ne amintim amandoua si radem, insa atunci am fost suparata pe ea si i-am raspuns pe un ton nepotrivit. Este evidenta greseala mamei mele si anume aceea de a nu-mi fi explicat totul pe intelesul meu. Cu argumente. Acum ma intreb: ce s-ar fi intamplat daca in loc sa salut oamenii si sa ma razvratesc in fata mamei mele as fi ales sa tac? Sunt copii care devin dintr-odata tacuti si raman pentru multa vreme asa.
Cumva mesajul acesta de "Fii cuminte!" trebuie inlocuit cu argumente. Daca mama mi-ar fi spus in momentul in care s-a intalnit cu acea femeie "Cosmina, hai sa te prezint doamnei X" cu siguranta mesajul primit era altul. N-as fi simtit dezamagire, vina si confuzie.
Poate ca era normal ca la 6 ani sa stiu sa salut sau poate ca imi mai spusese, insa in acel moment nu-mi aminteam. Nu stiam ce trebuie sa fac. Asa ca astazi spun ca piticii au nevoie de rabdare, de incredere, de argumente. Nu o zi, nu doua, ci in fiecare zi.
Poate ar fi bine sa inlocuim "Fii cuminte!" cu "Daca faci asta, se intampla asta."
Si-ti dau un exemplu: Tu gatesti, iar copilul se catara pe mobila. Strigi la el "Fii cuminte!". Copilul ia decia sa simta, sa gandeasca si sa se comporte asa cum ii spune parintele, insa nu va intelege motivul pentru care trebuie sa fie cuminte.
Insa daca parintele se opreste imediat din activitatea lui si cu blandete ii explica de ce nu e bine sa se catere pe mobila, copilul va invata sa ia o decizie si sa gandeasca pe cont propriu.
Explic mai jos ce inseamna asta:
Am stabilit deja ca un copil caruia i se spune des "Fii cuminte" invata sa faca ceea ce ii spune parintele. Insa ce i se va intampla atunci cand parintele nu va mai fi langa el sa-i spuna ce sa faca? Ce se va intampla cu situatiile in care va avea nevoie sa gaseasca argumentele pentru a lua o decizie corecta? Va sti el ca fiecare actiune a lui poate avea consecinte?
Daca ai folosit pana acum mesajul acesta de "Fii cuminte" fa un test si inlocuieste-l cu argumentele. Sigur ca nu e suficient sa faci asta o singura data, dar merita sa incerci!
Pentru tine ce inseamna un copil cuminte?
