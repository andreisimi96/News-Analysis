de Emilian Isaila
Vineri, 15 Iunie 2018, ora 09:43
Comunicatul lui Klaus Iohannis prin care a anuntat opinia publica din Romania ca a decis nominalizarea deputatului PSD Gabriel Vlase pentru pozitia de director SIE a produs o unda de soc printre sustinatorii presedintelui.
In contextul crizei politice generate de motivarea CCR, continuata de amenintarile directe ale unor lideri PSD ca in Parlament vor incepe procedurile de suspendare a presedintelui, seful statului face un gest neobisnuit si nominalizeaza un pesedist cu state vechi la conducerea agentiei de informatii externe.
Cert este ca SIE nu mai are sef din septembrie 2016, cand directorul de atunci, Mihai Razvan Ungureanu, a demisionat. De la acel moment, serviciul este condus interimar de unul dintre cei doi adjuncti ai directorului SIE, generalul Silviu Predoiu. Tergiversarea de aproape doi ani de zile a numirii unui sef la SIE ar fi fost printre posibilele motive invocate de PSD in cazul declansarii procedurii de suspendare a presedintelui Iohannis.
Blat sau strategie?
Reactiile au fost dintre cele mai diverse si uneori chiar neasteptate.
Contestatarii lui Liviu Dragnea si ai Guvernului Dancila au acuzat un "blat" intre presedinte si PSD, reactie impartasita mai ales pe retelele de socializare.
Ludovic Orban , presedintele PNL, a sustinut ca "nu a existat nicio negociere intre presedintele Romaniei si Liviu Dragnea" si ca mutarea lui Iohannis este "un sah in interiorul PSD".
In plus, Orban a acreditat ideea ca nominalizarea lui Gabriel Vlase nu ar fi pe placul lui Liviu Dragnea, "pentru ca acesta a fost apropiat de multi oameni din PSD izolati de actualul lider al partidului".
Ar putea fi vorba despre apropierea lui Gabriel Vlase de Mihai Tudose, al carui om din umbra a fost pana la momentul in care Tudose a fost determinat de Liviu Dragnea sa demisioneze in tensionata sedinta a Comitetului Executiv National al partidului . In aceasta sedinta, doar patru persoane din conducerea PSD au votat pentru ramanerea lui Tudose ca premier - Marian Oprisan, Marcel Ciolacu, Felix Stroe si Gabriel Vlase.
Si USR considera ca nominalizarea lui Vlase reprezinta o "cedare tactica" a presedintelui, sustinand ca, daca PSD l-ar fi suspendat pe Klaus Iohannis, l-ar fi pus sef la SIE pe Claudiu Manda, "unul dintre aplaudacii lui Liviu Dragnea".
"In fata amenintarilor realiste cu suspendarea, care ar fi implicat inlocuirea imediata a procurorului sef-DNA si promulgarea Legilor Justitiei, presedintele Iohannis a cedat PSD conducerea unui serviciu secret", sustine USR.
Dinspre PSD, reactiile au fost putine si retinute, niciuna din partea lui Liviu Dragnea. Senatorul PSD Viorel Salan: "Decizia este luata foarte tarziu si asta ca urmare si a demersurilor facute de PSD. (...) In ceea ce priveste colegul nostru, domnul deputat Vlase, este unul din colegii respectati la nivelul partidului nostru si sunt convins ca intr-adevar va conduce aceasta structura foarte bine".
De asemenea, presedintele Comisiei pentru Controlul SIE, deputatul PSD Mihai Weber, a spus ca Vlase ar putea depune juramantul pana miercuri, timp in care va fi audiat si votat in Parlament. El sustine ca nu stia ca presedintele Iohannis il va nominaliza pe Gabriel Vlase la conducerea SIE. Intrebat ce il recomanda pe Gabriel Vlase pentru a fi numit director SIE, Mihai Weber a raspuns: "Din CV-ul lui Gabriel Vlase reiese ca a avut contacte cu institutiile din sistemul national de aparare".
Un compromis politic riscant
In opinia mea, Klaus Iohannis si-a asumat un mare risc cu aceasta nominalizare, iar sustinatorii domniei sale o vor privi in continuare cu suspiciune. Vor scapa de acest sentiment doar in cazul in care in Parlament se va reusi izolarea Grupului Dragnea si destramarea majoritatii parlamentare monolit din jurul actualului sef al PSD.
Presedintele Klaus Iohannis a devenit "jucator" printr-o nominalizare surpriza la conducerea SIE - Foto: Presidency.ro
Cred ca aceasta nominalizare facuta de Klaus Iohannis se bazeaza pe un calcul politic si, eventual, pe unele semnale primite dinspre PSD cum ca exista o masa critica de parlamentari nemultumiti de comportamentul autoritar al liderului.
In sprijinul acestei afirmatii trebuie reamintit si faptul ca Victor Ponta, fost premier si sef al social-democratilor, a reusit deja sa stranga zece parlamentari in jurul formatiunii Pro Romania.
In Parlament, in aceste zile, se dau lupte la baioneta pentru controlul majoritatii, in conditiile in care situatia pare tot mai fluida. Miscarile de trupe si fragilitatea majoritatii s-au conturat in jurul posibilei declansari a suspendarii presedintelui Iohannis. Unii pesedisti, dar si seful ALDE, Calin Popescu Tariceanu, s-au aratat mai degraba rezervati.
In acest context, pare ca prin aceasta nominalizare Iohannis incearca sa forteze fisura din interiorul PSD, oferind o sansa gruparii Tudose sa capete aderenta in interiorul partidului.
Chiar si asa, insa, avand in vedere traseul politic al lui Gabriel Vlase, pregatirea, experienta, dar si evenimentele care i-au marcat notorietatea politica, este greu de anticipat ce consecinte va avea mutarea facuta de Klaus Iohannis.
Gabriel Vlase este un politician care apare intr-un denunt la DNA facut de fostul deputat Ioan Adam in dosarul restituirilor ilegale de padure in care fostul lider PSD Viorel Hrebenciuc a fost condamnat la inchisoare cu suspendare. Asupra domnului Vlase nu a fost inceputa urmarirea penala.
De asemenea, Gabriel Vlase are doctoratul si este absolvent al Academiei Nationale de Informatii a SRI, institutie implicata in scandalul plagiatelor .
Astfel, chiar daca miscarea facuta de Klaus Iohannis il scoate pentru prima data pe acesta, din punct de vedere politic, dintr-o pasivitate cultivata, compromisul se poate dovedi unul riscant pentru presedinte.
