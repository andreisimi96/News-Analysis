de Camelia Badea
Joi, 31 Mai 2018, ora 00:00
Legea in baza careia functioneaza Avocatul Poporului va fi modificata in urma unor dezbateri intr-un grup de lucru, nu in Comisia Juridica a Camerei Deputatilor, asa cum ar fi firesc, la discutii urmand sa participe si Victor Ciorbea, actualul ocupant al functiei.
Initiativa legislativa a fost depusa in luna februarie de trei parlamentari PSD: deputatii Florin Iordache si Eugen Nicolicea, si senatorul Nicolae Serban, camera decizionala fiind Senatul.
Propunerile de modificare a legii au fost dezbatute marti in Comisia Juridica a Camerei Deputatilor, cand a fost adoptat un amendament in baza caruia Avocatul Poporului va primi pensie speciala calculata la fel ca in cazul judecatorilor Curtii Constitutionale si, mai mult, ea va putea fi cumulata cu indemnizatia, suma totala putand ajunge chiar si la 50.000 de lei lunar.
Citeste mai multe despre: Avocatul Poporului, recompensat: pensia de serviciu, calculata ca la judecatorii CCR, platita cumulat cu indemnizatia - amendament
Comisia nu a reusit sa adopte varianta finala a raportului, din cauza dezbaterilor aprinse. Prin urmare, presedintele Eugen Nicolicea a decis formarea unui grup de lucru care va decide totul, comisia urmand doar sa voteze forma finala, dupa cum ne-a declarat deputatul USR Vlad Durus, membru al comisiei.
"S-au amanat discutiile pentru o data ulterioara. Se va forma un grup de lucru pentru finalizarea formei acelui proiect, care va fi supusa la vot in comisie", a preicizat Vlad Durus pentru Ziare.com.
Intrebat de ce e nevoie de un astfel de grup daca exista Comisia Juridica, conform Constitutiei, deputatul USR a raspuns: "Cred ca din ratiuni de timp".
"Ieri (marti -n.red.), dupa ce am dezbatut doua ore nu s-a ajuns nici la jumatatea initiativei legislative si atunci presedintele comisiei, Eugen Nicolicea (PSD), a spus ca vor forma un grup care sa lucreze cu Avocatul Poporului si sa discute forma finala", a adaugat acesta, precizand ca Victor Ciorbea a participat si la sedinta de ieri a Comisiei Juridice.
Deputatul USR ne-a mai spus ca la comisie nu s-a discutat despre nivelul sumelor care ar putea fi obtinute de Avocatul Poporului in cazul in care amendamentul respectiv va trece si de votul final al Parlamentului.
"Nu s-a discutat despre sumele efective, ci doar la nivel teoretic, privind introducerea pensiei speciale, privilegiu cu care suntem obisnuiti din multe domenii. Din pacate, la noi pensiile speciale au devenit norma, nu mai sunt speciale, ci au devenit ceva la ordinea zilei. Si beneficiaza tot mai multe categorii de aceste privilegii", a comentat acesta.
Intrebat daca ne putem gandi ca Puterea isi doreste astfel sa isi asigure bunavointa Avocatului Poporului, o institutie care ar trebui sa fie mai degraba critica cu autoritatile pentru ca apara drepturile cetateanului, Vlad Durus a raspuns: "Indraznesc sa spun ca si-au asigurat-o deja, asta e doar o masura suplimentara".
Amendamentul adoptat marti in Comisia Juridica prevede ca Avocatul Poporului va beneficia de o pensie speciala egala cu 80% din indemnizatia bruta aflata in plata a unui judecator al Curtii Constitutionale la care se adauga si sporurile aferente.
Conform unui document publicat pe site-ul CCR referitor la veniturile obtinute de judecatorii Curtii la data de 31 martie 2018, castigurile ar fi urmatoarele:
Indemnizatie bruta lunara: 29.269 lei
Spor pentru risc si suprasolicitare neuropsihica: 5.206 lei
Spor pentru pastrarea confidentialitatii: 1.041 lei
Spor pentru conditii de munca grele, vatamatoare sau periculoase: 3.124 lei
Indemnizatia lunara pentru titlul stiintific de doctor: 950 lei
Pensia speciala (80%): 31.672 lei
Conform ultimei declaratii de avere publicate pe site-ul Avocatului Poporului in iunie 2017 , pentru anul fiscal anterior, Victor Ciorbea a castigat lunar circa 12.500 de lei, insa, odata cu majorarea salariului minim pe economie de la 1 ianuarie 2018, salariul Avocatului Poporului poate varia intre 15.225 lei si 19.950 lei.
Citeste si: Si Ciorbea are datorii la Fisc: Eu si sotia facem eforturi deosebite ca sa le achitam
In varsta de 63 de ani, Victor Ciorbea a fost votat de majoritatea detinuta de PSD in Parlament pentru functia de Avocat al Poporului in mai 2014, mandatul sau fiind de 5 ani, cu posibilitatea reinnoirii o singura data.
Rolul fundamental al Avocatului Poporului este acela de a apara drepturile si libertatile cetatenesti in raport cu autoritatile publice si mai ales in raport cu cele executive.
Demisia lui Victor Ciorbea a fost ceruta in strada de protestatarii #Rezist din cauza pozitiilor adoptate de acesta in timpul unor crize importante, cum ar fi Ordonanta de Urgenta 13 sau Revolutia fiscala.
