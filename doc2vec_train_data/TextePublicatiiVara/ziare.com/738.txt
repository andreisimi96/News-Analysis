Joi, 31 Mai 2018, ora 16:20
Procesul de adoptie ar putea fi schimbat, potrivit unui proiect de modificare a acestei proceduri, pus in dezbatere publica de Ministerul Muncii.
Potrivit proiectului, adoptabilitatea copilului ar urma sa fie declarata mai rapid, iar procedura de evaluare sa fie mai flexibila.
Proiectul de lege a fost pus in dezbatere publica joi, iar propunerile si sugestiile pot fi trimise pe adresa de mail a ministerului in termen de 10 zile.
Actul normativ isi propune sa asigure, in primul rand, obtinerea mai rapida a statusului de copil adoptabil, prin eliminarea din procedura de adoptie a cautarii rudelor pana la gradul IV.
Initiatorii proiectului de lege sustin ca identificarea si determinarea opiniei rudelor in ceea ce priveste posibilitatea de a ingriji copilul au loc la momentul evaluarii detaliate a situatiei copilului, la cel al stabilirii masurii de protectie si la cel al revizuirii acestei masuri, astfel ca nu mai este necesara reluarea procesului.
Ce va face Directia de Protectia Copilului
De asemenea, Directia de Protectia Copilului, pe langa obligatiile pe care le avea deja, va trebui sa informeze parintii firesti ai copilului despre demersurile pe care acestia trebuie sa le realizeze pentru reintegrarea copilului in familie sau integrarea acestuia in familia extinsa.
In acelasi timp, managerul de caz poate stabili adoptia inainte de termenul stabilit de lege, doar in situatii exceptionale.
"Reglementarea urmareste stabilirea si punerea in practica de actiuni care sa dovedeasca un interes real si nu doar declarativ pentru copilul aflat in sistemul de protectie, actiuni care sa contribuie la inlaturarea acelor motive ce au constituit motivul instituirii unei masuri de protectie speciala cu privire la copil.
In sustinerea acestui demers de limitare a sederii copilului in sistemul de protectie dincolo de o perioada rezonabila si de identificarea cat mai rapida a unei solutii de permanenta pentru el, proiectul de act normativ introduce posibilitatea ca, in situatii exceptionale, managerul de caz sa poata stabili adoptia ca finalitate a planului individualizat de protectie, anterior implinirii termenelor prevazute de lege, daca poate justifica in mod temeinic ca acest demers este in interesul superior al copilului", se explica in proiect.
In aceeasi zona, directorii executivi sau generali ai Directiei de Protectie a Copilului vor avea atributii clare de urmarire a evolutiei situatiei copiilor intrati in sistem, iar pentru nerespectarea obligatiilor se sanctioneaza cu amenda intre 2.000 si 3.500 de lei.
Procedura de evaluare a familiei adoptive este mai flexibila
De asemenea, au fost introduse anumite prevederi prin care procedura de evaluare a familiei adoptive este mai flexibila. Astfel, atestatul de persoana sau familie apta sa adopte are valabilitate de 5 ani, fata de 2 ani cat este in prezent, cu precizarea ca Directia de Protectia Copilului trebuie sa verifice anual daca mai sunt indeplinite conditiile legale necesare.
In plus, certificatele de nastere si de casatorie care se anexeaza cererii de incuviintare a adoptiei se vor putea inainta instantei judecatoresti in copie certificata de catre Directie sau de catre familia adoptiva pentru conformitate cu originalul, fara sa mai fie necesara legalizarea lor.
Noi stimulente pentru adoptie
Proiectul de act normativ pus in dezbatere publica reglementeaza si noi stimulente pentru adoptie in valoare de 600 de lei pentru fiecare copil adoptat care are varsta cuprinsa intre 3 si 6 ani, este incadrat intr-un grad de handicap usor sau mediu sau face parte dintr-un grup de doi frati adoptabili impreuna.
Indemnizatia se majoreaza cu 50% pentru cazul in care, la data ramanerii definitive a hotararii judecatoresti cu incuviintarea adoptiei, copilul avea implinita varsta de 7 ani, era incadrat in grad de handicap accentuat sau grav, are HIV sau SIDA sau are alti doi frati.
Potrivit Ministerului Muncii, daca sunt implinite doua dintre conditiile de mai sus, indemnizatia se majoreaza cu 25 la suta, iar daca sunt indeplinite toate cele trei conditii, se majoreaza cu 50 la suta.
"Sprijinul financiar se acorda pana la dobandirea capacitatii depline de exercitiu de catre copilul adoptat si numai daca nu a intervenit desfacerea sau declararea nulitatii adoptiei. La cererea adoptatului, exprimata dupa dobandirea capacitatii depline de exercitiu, daca acesta isi continua studiile o singura data in fiecare forma de invatamant de zi, sprijinul financiar poate fi acordat pe toata durata continuarii studiilor, dar fara a se depasi varsta de 26 de ani", se arata in proiect.
Persoana sau familia adoptiva beneficiaza, pentru fiecare copil adoptat, de decontarea cheltuielilor cu reabilitarea sau recuperarea copilului, in limita sumei de 1.500 de lei pe an, doar daca tratamentele au fost recomandate de medic, psiholog sau asistent social.
In cazul in care aceasta suma este depasita, diferenta o acopera angajatorul persoanei adoptatoare.
"Obiectivul principal al acestor demersuri este sprijinirea si incurajarea continua a procesului de adoptie din tara noastra si respectarea angajamentului pe care Ministerul Muncii si Justitiei Sociale si l-a asumat in ceea ce priveste cresterea sanselor copiilor aflati in sistemul de protectie speciala de a fi crescuti intr-o familie a lor.
Ministerul Muncii si Justitiei Sociale isi exprima in continuare angajamentul de a acorda prioritate adoptiei si de a identifica cele mai bune solutii, astfel incat copiii aflati acum in sistemul de protectie speciala sa ajunga cat mai repede intr-o familie, iar familiile care doresc sa adopte sa isi vada visul implinit, intr-un timp cat mai scurt", transmite institutia.
