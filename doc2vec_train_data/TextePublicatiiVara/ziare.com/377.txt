Marti, 29 Mai 2018, ora 14:50
Numarul societatilor comerciale si persoanelor fizice autorizate intrate in insolventa a crescut in primele patru luni cu 17,38%, comparativ cu perioada similara din 2017, la 2.965, reiese din datele publicate pe site-ul Oficiului National al Registrului Comertului (ONRC).
Cele mai multe firme si PFA-uri intrate in insolventa sunt in Bucuresti, respectiv 572 (plus 12,82% fata aceeasi perioada din 2017) si in judetele Bihor - 192 (plus 18,52%), Iasi - 187 (plus 21,43%) si Timis - 151 (plus 32,46%) . Numai in luna aprilie au intrat in insolventa 660 de firme si PFA-uri.
Pe domenii de activitate, cel mai mare numar de insolvente s-a inregistrat in comertul cu ridicata si cu amanuntul, repararea autovehiculelor si motocicletelor - 904 (plus 20,37%).
De asemenea, in perioada ianuarie - aprilie 2018, un numar de 6.958 de firme si-au suspendat activitatea (plus 35,58%), iar 12.653 au fost dizolvate, cu 62,51% mai multe.
Insolventele din Romania raman la un nivel de doua ori mai mare fata de media din Europa Centrala si de Est (ECE), conform datelor prezentate in februarie de oficialii Coface.
"Anul 2017 a adus 8.256 de proceduri noi de insolventa, in crestere cu 3% fata de 2016, cand s-au inregistrat 8.053 de noi proceduri. In ciuda minimului din ultimii 15 ani, Romania raporteaza un nivel mediu al companiilor insolvente raportat la 1.000 de firme active de 2,4%, ceea ce inseamna de aproape doua ori peste media din Europa Centrala si de Est.
In acest context, este mai important sa evaluam calibrul companiilor insolvente, din perspectiva pierderilor financiare cauzate creditorilor si a dimensiunii sociale, prin locurile de munca pierdute. Din aceasta perspectiva, 2017 a inregistrat o oarecare stabilizare a companiilor insolvente cu venituri peste 1 milion de euro, respectiv 326 firme, comparativ cu 333, in anul anterior", conform sursei citate.
In ciuda acestui fapt, spun reprezentantii companiei, pierderile produse creditorilor de catre firmele insolvente in 2017 s-au ridicat la 9,6 miliarde lei, in crestere cu 13% comparativ cu anul anterior, respectiv 8,5 miliarde lei. Pe de alta parte, numarul locurilor de munca raportate de firmele insolvente in 2017 se ridica la 47.578, cu 32% mai mic fata de cel din anul anterior.
Cele trei greseli majore ale firmelor care au intrat in incapacitate de plata sunt: finantarea deficitara a investitiilor, investitiile gresite si politica agresiva a dividendelor.
