Vineri, 15 Iunie 2018, ora 12:50
Calin Popescu Tariceanu a acuzat Comisia Europeana de atitudine partinitoare intr-un discurs tinut vineri, in Parlament, in fata sefilor Senatelor din Europa reuniti la Bucuresti.
"Din cauza politicii partinitoare, uneori chiar partizane, a Comisiei Europene, Mecanismul de Cooperare si Verificare a fost tinut captiv de sistemul de influenta ocult si metalegal, coordonat de SRI si DNA, devenind pur si simplu un alt instrument la nivel national de presiune asupra oponentilor acestui sistem paralel cu statul de drept", a sustinut Tariceanu, intr-un discurs rostit in limba engleza in fata oficialilor straini, citat de Digi24.
Seful ALDE n-a ratat ocazia sa mentioneze in alocutiunea lui asa-zisa deturnare a luptei anticoruptie de catre serviciile de informatii si statul paralel:
"Dupa aderarea Romaniei la UE, s-a creat aici un sistem represiv asemanator cu modelul Securitatii din anii '50. Semnele existentei acestui sistem cu radacini staliniste sunt indiscutabile - arestari abuzive, plimbarea oamenilor incatusati prin fata camerelor de luat vederi, scurgerea catre mass-media de informatii din dosare.
In practica, prezumtia de nevinovatie a fost abolita, iar judecatorii au fost presati in mod constant, prin amenintari directe si publice, sa dea condamnarile cerute de DNA, la instructiunea SRI (...) S-a ajuns la arestarea si inculparea, uneori dovedita nedreapta, a unor judecatori de la Inalta Curte sau de la Curtea Constitutionala. Pana de curand, acest sistem a fost incurajat chiar de Comisia Europeana", a acuzat seful Senatului.
Liderul ALDE a continuat cu afirmatiile critice in aceeasi nota, amintind de recentele achitari in procese de coruptie si de demsiile din functii inalte ale celor acuzati:
"Existenta si tolerarea, inclusiv de catre unii dintre partenerii nostri europeni, a sistemului paralel de administrare a luptei impotriva coruptiei a avut rezultate greu de corectat: in primul rand, Romania a fost portretizata ca o tara in care incidenta coruptiei se masoara dupa numarul de arestari si rechizitorii instrumentate de institutii care se dovedeste astazi ca s-au lasat ele insele corupte de exercitiul puterii nelimitate, prin deformarea mecanismelor de control si verificare reciproca prevazute de Constitutie.
Rechizitoriile au dus la demisii la nivel inalt si in multe dintre cazuri nu existau nici macar probe pe baza carora sa poata fi dovedita existenta faptelor incriminate. Achitari de rasunet au confirmat natura politica a multor cazuri", a sustinut Tariceanu.
Liderul Senatului arata ca aceasta situatie a dus la o perceptie nedreapta despre Romania, care a fost privita ca o tara condusa de corupti:
"In al doilea rand, acest lucru a dus si la o perceptie generalizata profund nedreapta despre Romania, ca o tara al carei destin este condus politic de legiuitori si guvernanti corupti si penali.
Prin urmare, au fost influentate negativ posibilitatile tarii noastre de a contribui semnificativ la constructia europeana, prin continuarea pe termen nedefinit a Mecanismului de Cooperare si Verificare si prin amanarea sine die a aderarii Romaniei la Schengen".
Vineri are loc la Palatul Parlamentului a 19-a reuniune a Asociatiei Senatelor din Europa.
