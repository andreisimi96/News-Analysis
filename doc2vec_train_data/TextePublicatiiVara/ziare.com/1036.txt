Luni, 04 Iunie 2018, ora 07:54
Judecatorii de la Inalta Curte de Casatie si Justitie dezbat, luni, ultimul termen in dosarul CET Govora, in care fostul senator Dan Sova a fost condamnat in prima instanta la trei ani de inchisoare cu executare pentru trafic de influenta.
Instanta suprema a programat la Completul de cinci judecatori termenul final in dosarul CET Govora, in care Dan Sova este acuzat de DNA ca a primit suma de 100.000 de euro pentru a interveni in vederea incheierii unui contract de asistenta juridica intre CET Govora si o casa de avocatura.
In septembrie 2017, Dan Sova a fost condamnat la trei ani de inchisoare cu executare pentru trafic de influenta, iar fostul director al CET Govora Mihai Balan a primit trei ani inchisoare cu suspendare pentru abuz in serviciu in forma continuata, cu un termen de supraveghere de 4 ani.
Instanta a admis atunci actiunea civila exercitata de CET Govora, prin administrator judiciar Euro Insol SPRL, si l-a obligat pe Mihai Balan la plata sumei de 1.301.410 lei. De asemenea, judecatorii au dispus confiscarea sumei de 100.000 euro de la Dan Sova.
Decizia a fost atacata cu apel de cei doi inculpati, dar si de catre DNA.
Potrivit DNA, in perioada octombrie 2011 - iulie 2014, Dan Sova a pretins sume de bani si a primit in total 100.000 de euro de la un denuntator, in schimbul traficarii influentei sale reale pe care o avea pe langa Mihai Balan, director general al CET Govora SA la acea vreme, astfel incat acesta din urma sa asigure incheierea unor contracte de asistenta juridica cu o anumita societate de avocatura, contracte de tip abonament lunar, la o valoare de 10.000 euro/luna.
Anchetatorii mai sustin ca Mihai Balan a produs un prejudiciu in dauna CET Govora SA de peste 1,3 milioane lei (suma totala decontata cu o frecventa lunara, in baza celor doua contracte), concomitent cu obtinerea unor foloase necuvenite, in acelasi cuantum, de catre firma de avocatura.
DNA preciza ca, in perioada decembrie 2011 - decembrie 2012, societatea de avocati a emis lunar catre CET Govora facturi pentru activitatile de asistenta juridica prestate. In aceeasi perioada, senatorul a incasat de la societatea de avocati suma totala de 60.000 de euro.
In cea de a doua perioada contractuala, Dan Sova a incasat un comision in valoare totala de 40.000 euro, indica procurorii. DNA mentioneaza ca cea mai mare parte a banilor primiti de Sova au fost orientati, in mod direct, catre stingerea unei datorii provenite din cumpararea de la fostul deputat Cristian Rizea a unui imobil situat in Bucuresti.
