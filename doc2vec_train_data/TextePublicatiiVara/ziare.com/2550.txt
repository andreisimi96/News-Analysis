Vineri, 15 Iunie 2018, ora 15:45
Presedintele Comisiei speciale pentru Legile Justitiei, Florin Iordache, sustine ca nu are cum sa trimita Consiliului Superior al Magistraturii (CSM) stenogramele discutiilor cu delegatia Comisiei de la Venetia pentru ca acestea nu exista.
"A fost o singura chestiune din partea unui coleg liberal. S-a spus ca exista o anumita intelegere intre PSD si CSM, total neadevarata, deci acea afirmatie la adresa CSM vis-a-vis de Legile Justitiei e total neadevarata si defaimatoare.
Dar e o abordare pe care a avut-o un coleg liberal. Nu am ce sa trimit, pentru ca nu exista acel transcript", a afirmat, vineri, Iordache.
Membrii CSM au decis, in plenul de joi, sa trimita o adresa catre Comisia Iordache, prin care cer transcriptul intalnirii purtate de catre membrii acesteia cu delegatia Comisiei de la Venetia.
"Plenul Consiliului Superior al Magistraturii, dupa suplimentarea ordinii de zi a acestei sedinte, a mandatat presedintele Consiliului in vederea inaintarii unei adrese catre Comisia speciala comuna a Camerei Deputatilor si Senatului pentru sistematizarea, unificarea si asigurea stabilitatii legislative in domeniul justitiei, prin care sa se solicite transmiterea transcriptului discutiilor purtate in cadrul intalnirii cu membrii Comisiei de la Venetia", se arata in decizia CSM.
O delegatia a Comisiei de la Venetia a sosit in Bucuresti, saptamana aceasta, pentru a discuta cu autoritatile romane despre Legile Justitiei.
Oficialii europeni au discutat cu reprezentantii DNA, ICCJ, ai Parchetului General, ai CSM, dar si cu cei ai Comisiei Iordache.
Florin Iordache a spus, ulterior, ca discutiile cu Comisia de la Venetia au decurs "foarte bine", el afimand ca a prezentat aspecte si dezinformari din spatiul public despre modalitatea de adoptare a celor trei legi ale Justitiei.
