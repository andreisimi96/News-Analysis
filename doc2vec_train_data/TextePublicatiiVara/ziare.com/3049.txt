de Alexandra Sandru
Luni, 18 Iunie 2018, ora 23:30
Momente tensionate si nervi intinsi la maximum in Parlament, luni, dupa ce majoritatea parlamentara PSD-ALDE a fortat in viteza votul pe modificarile controversate aduse Codului Penal.
Dupa o interventie in plenul Camerei Deputatilor, in timp ce pleca de la tribuna, deputatul USR Cristian Ghinea a aratat degetul colegilor din grupul PSD. Ghinea reclamase ca Marian Neacsu, mana dreapta a lui Dragnea in PSD, nu are ce cauta la tribuna Camerei, alaturi de Gabriel Vlase, cel care a condus sedinta la care s-a dat votul pentru Codul Penal. Marian Neacsu nu este parlamentar.
Interventia lui Ghinea a fost primita cu huiduieli de PSD si ALDE si cand a strigat "Rusine" chiar i s-a si taiat microfonul.
Dupa ce Ghinea a aratat degetul mijlociu, deputatul ALDE Varujan Vosganian a solicitat drept la replica si a cerut ca membrii comisiei de disciplina sa il sanctioneze pe parlamentarul USR.
"Eu va previn ca nu mai vin in Camera Deputatilor daca se vine cu astfel de gesturi. Nu mai trebuie sa toleram asa ceva, nu mai trebuie sa jigniti in numele unei asa-zise libertati de expresie", a afirmat de la tribuna Varujan Vosganian.
"In numele partidului ne asumam si imi cer scuze pentru gestul colegului meu", a urmat imediat replica deputatului USR, Ion Stelian.
Dupa terminarea sedintei, presedintele USR Dan Barna a spus ca isi cere scuze pentru colegul sau, dar ca PSD-ALDE fac astfel de gesturi cu romanii in fiecare zi.
"Da, eu imi notam interventia de final, explicarea votului. Nu am observat, dar am vazut ca este o rumoare. Mi s-a spus ca ar fi fost niste gesturi. Mi-am cerut scuze ca sa inchidem, pentru ca este un subiect profund marginal, adica Romania primeste astfel de gesturi de la PSD-ALDE in fiecare zi de un an si jumatate. Deci de aceea nu vreau sa intram in logica unui gest la nervi dupa o sedinta in care abuzurile au curs garla.
Mi-am cerut scuze. Am inchis subiectul. Nu este nicio problema asta. Marea problema este ca de astazi Romania a devenit un rai pentru infractori", a afirmat liderul USR, Dan Barna, la Parlament, citat de Mediafax.
Ghinea a postat si pe Facebook o fotografie cu Neacsu si un scurt comentariu al situatiei:
"Neacsu nu e parlamentar, nu e angajat la Parlament. Nu are nici o calitate oficiala sa fie acolo. Este complet ilegal. Neacsu e angajat fictiv la ANRE (agentia aia care scumpeste gazele) . Neacsu e condamnat definitiv pentru ca si-a angajat o ruda la cabinetul parlamentar (a fost in trecut) . In aceasta foto, Vlase (acel Vlase) conduce sedinta si ii zice lui Neacsu ca nu poate pune la vot toata legea odata, ci pe articole.
USR a cerut vot pe articole pentru ca asa e regulamentar. 350 de articole, 350 de voturi. PSD si ALDE zbiara la noi ca ne prinde noaptea, le spunem ca nu ne grabim. Ca de fiecare data cand vine Neacsu, Catalin Drula cere de la tribuna sa i se ceara sa plece din sala unde e ilegal sa fie. Haluciante momente!".
