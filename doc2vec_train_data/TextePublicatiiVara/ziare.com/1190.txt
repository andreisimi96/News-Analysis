de Ionel Stoica
Marti, 05 Iunie 2018, ora 11:05
Presedintele Curtii de Justitie a Uniunii Europene de la Luxembourg a citit astazi decizia in cazul cuplului gay, format dintr-un cetatean roman si unul american, care a cerut autoritatilor din Romania recunoasterea statutului de "soti" dobandit in Belgia.
"Termenul de 'sot', asa cum e el mentionat in dreptul european privind libera circulatie, include persoanele de acelasi sex", se arata intr-un mesaj transmis pe Twitter de Curtea de Justitie a UE, care anunta ca va da si un comunicat in scurt timp.
#ECJ : the term "spouse" within the meaning of the free movement directive includes spouses of the same sex (press release to follow)
- EU Court of Justice (@EUCourtPress) June 5, 2018
Cazul a ajuns pe masa judecatorilor europeni dupa ce opinia lor a fost solicitata de Curtea Constitutionala a Romaniei, pentru a stabili daca articolele din Codul Civil care interzic recunoasterea casatoriilor gay incheiate in afara Romaniei sunt constitutionale sau nu.
Insurat cu un american
Concret, Relu Adrian Coman, cetățean roman, și Robert Clabourn Hamilton, cetățean american, au locuit impreună timp de 4 ani in Statele Unite inainte de a se căsători la Bruxelles, in 2010.
In 2012, cei doi au solicitat autoritatilor romane eliberarea documentelor necesare pentru ca Relu Adrian Coman sa poata lucra si locui cu caracter permanent in Romania impreuna cu sotul sau.
Autoritatile romane au refuzat insa sa ii acorde lui Robert Clabourn Hamilton acest drept de sedere, printre altele pentru motivul că el nu putea fi calificat in Romania drept "sot" al unui cetatean al Uniunii, intrucat statul nu recunoaste casatoriile intre persoane de acelasi sex.
Citeste si: Povestea a doi homosexuali, casatoriti de 6 ani, care vor sa le fie recunoscuta uniunea si in Romania. Cazul a ajuns la CCR
Solicitarea din Romania
In noiembrie 2016, CCR a decis sa transmita intrebari preliminare catre CJUE, pentru a clarifica daca notiunea de "soti" din dreptul european privind libera circulatie include si sotii de acelasi sex.
Audierile la CJUE au avut loc in noiembrie 2017, Comisia Europeana intervenind in favoarea lui Adrian si Clai, cu argumentul ca o familie deja creata si consolidata in ani de zile nu poate disparea atunci cand trece o granita.
Cazul se reintoarce la CCR
Dupa ce CJUE va da hotararea, cazul va reveni la CCR, pentru o decizie finala in speta. Hotararea judecatorilor europeni este obligatorie atat pentru instanta din Romania, cat si pentru toti judecatorii din Uniunea Europeana.
Avocatul General: Sotii pot fi de acelasi sex
Dupa ce a analizat acest caz, Avocatul General Melchior Wathelet considera ca notiunea de "sot" in cadrul Directivei europene privind libera circulatie include si sotii de acelasi sex.
Este vorba de Directiva 2004/38 privind dreptul la libera circulatie si sedere pe teritoriul statelor membre pentru cetatenii Uniunii si membrii familiilor acestora.
In concluziile prezentate in ianuarie 2018, Avocatul General Melchior Wathelet preciza mai intai ca problema juridica aflata in centrul litigiului nu este cea a legalizarii casatoriei intre persoane de acelasi sex, ci cea a liberei circulatii a cetatenilor Uniunii.
Or, desi statele membre sunt libere sa autorizeze sau sa nu autorizeze casatoria intre persoanele de acelasi sex in ordinea lor juridica interna, ele trebuie sa respecte obligatiile care le revin in temeiul libertatii de circulatie a cetatenilor Uniunii.
O definitie pentru toata Uniunea
Avocatul General a constatat ca directiva nu cuprinde nicio trimitere la dreptul statelor membre pentru a stabili calitatea de "sot", astfel incat aceasta notiune trebuie sa primească in intreaga Uniune o interpretare autonoma si uniforma.
El a subliniat ca notiunea "sot" in sensul directivei este legata de un raport intemeiat pe casatorie fiind insa totodata neutra din punctul de vedere al sexului persoanelor in cauza si nedepinzand de locul in care a fost contractata această casatorie.
Melchior Wathelet considera ca, in lumina evolutiei generale a societatilor statelor membre ale Uniunii in cursul ultimului deceniu in materie de autorizare a casatoriei intre persoane de acelasi sex, jurisprudenta Curtii potrivit careia "termenul casatorie, conform definitiei admise in mod obisnuit de statele membre, desemneaza o uniune intre doua persoane de sex diferit" nu mai poate fi retinuta.
"Astfel, in cazul in care ar trebui sa se considere ca notiunea de casatorie tine de identitatea nationala a anumitor state membre - ceea ce nu a fost sustinut in mod expres de niciunul dintre statele membre care au depus observatii scrise, ci doar de guvernul leton in sedinta din 21 noiembrie 2017, obligatia de a respecta aceasta identitate, care figureaza la articolul 4 alineatul (1) TUE, nu poate fi interpretata independent de obligatia cooperarii loiale inscrisa la alineatul (3) al aceleiasi dispozitii.
In conformitate cu aceasta, statele membre sunt tinute sa asigure indeplinirea obligatiilor care decurg din tratate sau care rezulta din actele institutiilor Uniunii", arata Wathelet.
Avocatul General mentioneaza că notiunea "sot" este in mod necesar legata de viata de familie care este protejata in mod identic de Carta drepturilor fundamentale a Uniunii Europene si de Conventia europeana a drepturilor omului (CEDO).
Wathelet a amintit ca CEDO a recunoscut ca cuplurile homosexuale, pe de o parte, pot avea o viata de familie si, pe de alta parte, trebuie sa aiba posibilitatea de a obtine o recunoastere legala si protectia juridica a cuplului lor.
"Notiunea de sot include si persoanele de acelasi sex"
In plus, CEDO mai considerase ca, in domeniul reintregirii familiei, obiectivul care consta in protecția familiei traditionale nu poate justifica o discriminare pe motive de orientare sexuala. Avocatul General era de parere, deci, ca notiunea "sot" in sensul directivei cuprinde si sotii de acelasi sex.
In consecinta, o astfel de persoana poate, de asemenea, sa locuiasca in mod permanent pe teritoriul statului membru in care sotul sau s-a stabilit in calitate de cetatean UE dupa ce si-a exercitat libertatea de circulatie.
Aceasta concluzie este, de asemenea, valabila pentru statul de origine al acestui cetatean, atunci cand se intoarce in acest stat după o sedere permanenta intr-un alt stat membru in care a inceput sau a consolidat o viata de familie, cum a făcut domnul Coman impreuna cu domnul Hamilton in speta.
Care este rolul Avocatului General
Avocatul General indeplineste, in cadrul proceselor la CJUE, rolul unui expert in drept european care ofera judecatorilor o opinie de specialitate, impartiala.
Aceste concluzii ale avocatului general nu sunt obligatorii pentru Curtea de Justitie. Misiunea avocatilor generali este de a propune Curtii, in deplina independenta, o solutie juridica in cauza care le este atribuita. Aceasta opinie ajuta judecatorii europeni sa isi formuleze decizia finala.
Asociatia Accept a facut o cronologie a intregului caz.
