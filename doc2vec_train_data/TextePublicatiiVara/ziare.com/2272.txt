de Andreea Ghinea
Miercuri, 13 Iunie 2018, ora 14:16
In Parcul Lumea Copiilor din Capitala ar putea fi construit noul sediu al Facultatii de Stomatologie din cadrul UMF Carol Davila, avertizeaza consilierul general PNL Catalin Deaconescu.
Acesta a sesizat pe Facebook ca pe ordinea de zi a sedintei de joi a CGMB se afla un proiect prin care se imputerniceste Consiliul Local Sector 4 sa coopereze cu UMF in vederea "finantarii unor investitii necesare pentru realizarea unor lucrari de edificare a unor imobile in care va fi relocata Facultatea de medicina Dentara din cadrul Universitatii de Medicina si Farmacie Carol Davila din Bucuresti".
Consilierul sustine ca este vorba, de fapt, despre constructia noului sediu chiar in Parcul Lumea Copiilor.
"Concret, noua metoda de distrugere a parcului din partea lui Baluta de la patru, sustinut si de Duamna Firea, este aceea de a construi, IN PARC, noul sediul al Facultatii de Stomatologie din cadrul UMF!", a scris el pe Facebook.
Consilierul a explicat pentru Ziare.com ca in proiectul de la Primaria Capitalei nu scrie exact in ce consta aceasta imputernicire, dar ca intr-un proiect al Consiliului Local Sector 4 care a fost aprobat in luna mai se precizeaza in ce consta asocierea.
"Se solicita acordul Consiliului General al Municpiului Bucuresti in vederea edificarii pe terenurile proprietate publica a Municipiului Bucuresti aflate in administrarea Consiliului Local Sector 4, situate in Bucuresti, Sos. Oltenitei nr 9, sectorul 4, si in incinta Parcul Oraselul Copiilor, identificate conform Anexei nr.1 la prezenta, a unor lucrari de investitii necesare pentru crearea unor functionalitati educationale si medicale", se arata in proiectul aprobat de Consiliul Local Sector 4.
"Nu conteaza ca avem doar 26 mp de spatiu verde per locuitor, nu conteaza nici ca Duamna s-a angajat sa construiasca pe platforma noului spital Metropolitan din Pipera si spatii pentru UMF, nu conteaza nici macar ca acum doar 3 saptamani vicepremierul Viorel Stefan vorbea de spital Republican in zona Mogosoaia, cu tot cu campus pentru UMF!", a comentat Deaconescu.
Consilierul sustine ca primarul Daniel Baluta distruge, in acest fel, Parcul Lumea Copiilor.
"Conteaza doar dorinta domnului Baluta de a distruge si ceea ce a mai ramas din parcul Lumea Copiilor! Si, intr-o anumita masura, poate conteaza si faptul ca dl primar al sectorului 4 este de profesie, ..., ati ghicit, stomatolog! ", a punctat el.
Deaconescu: Primaria risca sa piarda dreptul de administratie a parcului
Consilierul general a explicat pentru Ziare.com ca, daca proiectul actual va trece de Consiliu joi, Primaria Sectorului 4 ar putea pierde dreptul de administrare a parcului.
"Mai este o chestie. Parcul respectiv le-a fost dat in administrare, prima data in 2010 sau 2011 si apoi modificat in 2013. E un articol foarte clar potrivit caruia daca schimba destinatia pierd dreptul de administrare, iar noi prin aprobarea de joi nu schimbam hotararea veche. Aia ramane in vigoare.
In momentul in care au autorizatie de constructie, poti sa le ridici dreptul de administrare. Acum o vor scapa asa si apoi vor veni cu abrogarea articolului X din hotararea Y, fara sa spuna explicit. Ca sa incerce sa o rezolve cumva", ne-a declarat Catalin Deaconescu.
