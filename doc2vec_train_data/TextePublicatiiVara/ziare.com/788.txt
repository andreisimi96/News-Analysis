de Cosmina Tudosa
Vineri, 01 Iunie 2018, ora 11:50
Daca pana acum 20-30 de ani relatia dintre copil si parinte era una bazata mai degraba pe respect decat pe iubire , acum lucrurile au inceput sa se schimbe. Sigur ca asta nu inseamna ca pe vremuri parintii nu-si iubeau copiii sau o faceau mai putin decat acum. Din contra. Insa vremurile de atunci ne invatau ca un copil devine prea rasfatat, daca este tinut in brate sau daca ii spunem cat de mult il iubim.
Notiunea de parenting neconditionat isi face loc incet si sigur in educatia noastra, iar accesul la informatie isi spune cuvantul. Iar asta e un lucru bun.
Daca intrebi fiecare parinte din zilele noastre ce isi doreste de la relatia cu copilul, fiecare va spune acelasi lucru: sa fie prieteni si sa aiba incredere unul in celalalt.
E un lucru gresit sa-ti doresti asta? Da si nu.
Exista o vorba care spune in felul urmator: "E bine ca parintele sa fie cel mai bun prieten pentru copil, insa nu si invers". Sigur ca e important ca relatia dintre copil si parinte sa fie una apropiata, insa intr-o relatie sanatoasa, in calitate de parinte trebuie sa pui pe primul loc nevoile copilului si nu viceversa.
Ce se intampla cand parintele isi transforma copilul in confident?
Pana la un punct, copilul poate avea o senzatie de apropiere si se poate simti privilegiat ca adultul ii cere sprijinul sau parerea, insa din pacate, daca nu se tine cont de nevoile micutului, aceasta "prietenie" poate avea consecinte grave pe termen lung.
Un astfel de exemplu, grav de altfel, este acela cand apar neintelegerile intre parinti sau chiar divortul. Indiferent de varsta copilului, evita sa-l pui intre voi, in caz contrar, copilul se va simti abandonat din punct de vedere emotional si va simti ca i se fura copilaria.
Nu de putine ori parintii ajung sa se santajeze emotional reciproc folosindu-se de copil, insa acest lucru duce la dependenta adultului fata de copil, iar pentru cel mic va aparea o teama semnificativa de abandon la maturitate.
Indiferent de relatia pe care o ai cu celalalt parinte, asigura-te ca informatiile negative nu ajung la copil. Psihologii atrag atentia asupra acestui tip de comportament, numindu-l "incest emotional", fiind considerat chiar mai grav decat incestul sexual.
Un alt aspect foarte important este acela ca, in cele mai multe cazuri, parintele abuzator nu are nici cea mai mica intentie si nici nu realizeaza ce impact poate avea un astfel de comportament asupra copilului.
Ce e de facut cand copilul a trecut printr-un astfel de comportament?
Daca simti in orice fel ca ai abuzat emotional copilul, vorbeste cu el. Acesta este primul pas. Nu-ti fie teama sa-ti recunosti greselile si sa-ti ceri iertare. Al doilea pas foarte important este sa-i asiguri copilului terapie cu un specialist. Un psiholog il va ajuta sa se concentreze pe propriile nevoi si sa constientizeze cum a fost afectat de acest tip de comportament.
Nu uita ca vindecarea incepe prin cunoastere, iar cunoasterea inseamna putere. Fie pentru un copil, fie pentru un adult.
Ce inseamna prietenia intre parinte si copil?
Asa cum spuneam mai sus, parintele trebuie sa-i fie copilului prieten si nu invers. Ce inseamna mai exact acest lucru?
1. Asigura-l ca ii vei fi aproape intotdeauna, insa sa nu ai aceeasi pretentie si de la el
Copilul iti va fi aproape la momentul oportun, fara sa-l obligi in niciun fel. Atentie, insa! Povestea cu divortul sau cu neintelegerile intre parinti ramane neschimbata indiferent de varsta copilului si este si normal sa fie asa.
Indiferent de ceea ce se intampla intre adulti, parintii raman aceiasi pentru copil. Imagineaza-ti cum ar fi sa alegi intre fratii tai. Ai putea? Cu siguranta ai avea un sentiment de vinovatie si nu te-ai simti impacat cu tine insuti. Acelasi lucru il simte si copilul.
Acorda-i toate atentia ta copilului si ofera-i incredere sa vorbeasca despre problemele lui cu tine. In fond, parintii sunt, de fapt, ghizi pentru copii si nu invers.
2. Incurajeaza-l sa faca lucruri noi
Nu de putine ori, la maturitate nu avem curaj sa facem lucruri noi. Aceasta anxietate isi are radacina in copilarie, asa ca ai grija sa-l sustii in ceea ce isi doreste sa faca si sa-l asiguri ca o greseala nu inseamna nimic altceva decat experienta, ori asta nu e un capat de lume.
3. Nu-l certa daca greseste
Nu uita sa-i explici ce il poate pune in pericol si ce nu. Nu de putine ori am vazut parinti care isi certau copiii pentru ca au cazut sau pentru ca s-au zgariat la joaca. Aceasta reactie a adultului il poate face pe cel mic sa se ascunda, ori nu ne dorim asta, nu-i asa? Pana la urma, e mai bine sa fii informat si sa poti actiona, decat sa afli prea tarziu.
De fapt, lucrurile sunt mai simple de atat. Poti avea aceeasi reactie ca atunci cand cel mai bun prieten al tau iti spune ca s-a ranit sau ca a gresit. Empatizeaza cu el.
Nu-i usor sa fii parinte, insa cu rabdare, iubire si incredere, puteti avea cea mai frumoasa relatie!
