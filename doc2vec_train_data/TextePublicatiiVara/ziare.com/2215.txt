Miercuri, 13 Iunie 2018, ora 07:15
Nu numai opinia publica romaneasca, dar si presa internationala a reactionat cu indignare, observand cum cineva incerca sa confiste momentul sublim, cand 20.000 de bucuresteni venisera sa-si manifeste entuziasmul live fata de castigatoarea turneului de la Roland Garros.
In asemenea clipe festive si unice, nu s-a asteptat nimeni ca, odata cu sarbatorirea Simonei Halep, bucurestenii sa aplice o lectie dura, dar binemeritata Gabrielei Firea, primarul general, cea care a tinut mortis sa-si asocieze propria imagine cu cea a campioanei.
Am observat pe micile ecrane jenantul moment: dichisita doamna Firea, cu tricolorul in banduliera, la un pas inaintea Simona Halep, care pasea cu modestie in nepretuita sa tinuta sportiva si cu trofeul in brate.
Publicului nu-i scapa asemenea detalii, a huiduit copios, iar doamna primar general a fost nevoita sa faca un gest nemaiintalnit printre liderii partidului nostru aflat la guvernare: pasul inapoi.
Dupa ce a inmanat distinctiile celei care era adevarata sarbatorita si asteptata cu drag de bucuresteni, cea huiduita s-a retras, demonstrand inca o data ca suporta doar victoriile, nu si infrangerile.
In opinia mea, doamna Firea a platit pretul orgoliului, dar a avut si ghinion. Momentul s-a potrivit la numai doua zile dupa un altul, chiar mai solemn ca acesta, mai sobru si - imi iertati termenul - de un martial gretos: mitingul domnului Dragnea.
Cuvantul de ordine catre cei "adusi" acolo si imbracati in alb era sa aplaude atunci cand li se facea semn ca-i de aplaudat si sa huiduie cand se dadea dezlegare la huiduieli.
Luni, la stadion, nu exista niciun cuvant de ordine, nu era nimeni "adus". Toti erau "veniti". Adica fiecare pe cont propriu si fiecare liber sa aplaude daca vrea el sau sa huiduiasca daca vrea asa. Ca urmare, multimea a socotit ca acuma-i momentul sa-si verse naduful, sa-si ia revansa de sambata, sa profite de faptul ca o aplauda pe Simona si s-o huiduiasca cu sete pe Gabriela. Ce este nedemocratic in toate acestea?
Pentru doamna Firea, nu este democratic sa huiduiesti daca n-ai primit ordin si nici sa aplauzi decat atunci cand aplauda sefii. In rest, stai cuminte, rabzi docil, taci si asculti. Ca urmare, in loc sa fi recunoscut ca prea s-a "bagat in fata", ca si cum sarbatorita merita sa ramana in umbra ei, nu invers, s-a pretat la obisnuitul joc politic, murdar si, as zice, marsav.
Caci iata ce explica primarul general pe o retea de socializare: "Echipe de cetateni cu venin au venit bine organizate, plasate strategic printre oameni decenti, care au venit la un eveniment memorabil pentru Simona Halep".
De unde stiti, doamna Firea, ca erau acolo echipe de cetateni cu venin? Unde ati citit ca erau bine organizate? Cum ati aflat ca erau plasate strategic? Asemenea afirmatii fara acoperire este liber sa le faca orice cetatean care isi exprima opiniile, chiar si un comentator politic sau analist, in contextul analizelor sale, dar in niciun caz un demniar, al carui cuvant trebuie sa fie acoperit totdeauna cu imbatabile probe.
Declaratiile nefericite, postate de primarul general pe reteaua de socializare, merg pana acolo incat tine sa sugereze ca nu pe dansa au huiduit-o bucurestenii, ci pe cea care i-a adus de fapt, in numar atat de mare, acolo.
Intr-un scurt discurs internautic, isi acuza imaginarii adversari ca ar fi autorii unui "festival al urii si dezbinarii", si ca au "strambat din nas", cand au aflat ca primarul general vrea s-o declare pe Simona Halep cetatean de onoare al Municipiului Bucuresti.
Nu, doamna Firea, nu denaturati subiectul. Nu trimiteti problema intr-o directie ricosata. Festivalul urii si dezbinarii a fost mitingul PSD , unde social-democratii s-au adunat ca sa dezbine societatea romaneasca, infierand adversarii politici, nu altcineva.
Si n-a strambat nimeni din nas vazand ca este recompensata si la Bucuresti campioana lumii, cu care ne mandrim. Bucurestenii au strambat din nas numai la vederea primarului general atunci cand a vrut sa isi asocieze imaginea cu succesul muncit, cu perseverenta, talentul, curajul si autenticul Simonei Halep.
Inteleg sa nu sesisezi atunci cand nu te duce capul, sau - cum spunea nemuritorul Trahanache - daca o cer interesele partidului, dar sa spui ca cineva din tara asta a strambat din nas auzind de Simona Halep, asta mi se pare o blasfemie. Si nu e corect.
Corect ar fi daca doamna primar general s-ar mai gandi inca o data la cele rostite si ar cere scuze de la huiduitorii domniei sale. Daca nu-si cere, este treaba ei. Vor mai fi alegeri.
