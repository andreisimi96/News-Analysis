Miercuri, 13 Iunie 2018, ora 18:05
Cursele TAROM dintre Constanta si Chisinau, care ar fi trebuit sa fie operabile din aceasta vara, au fost anulate, la mai putin de o luna dupa ce ruta fusese anuntata, informeaza Aeroportul International Mihail Kogalniceanu Constanta.
"Societatea Nationala Aeroportul International Mihail Kogalniceanu Constanta va informeaza ca ruta Constanta - Chisinau - Constanta, programata sa inceapa la 1 iulie 2018, a fost anulata pentru moment de catre operatorul aerian Tarom", se arata intr-un comunicat remis miercuri.
Sursa citata nu face cunoscute motivele pentru care ruta a fost anulata.
In schimb, reprezentantii aeroportului sustin ca se continua colaborarea cu TAROM si exista speranta sa apara noi rute catre litoral, de anul viitor.
"Continuam colaborarea cu reprezentantii TAROM pentru dezvoltarea rutei Satu Mare - Constanta - Satu Mare, cu incepere din data de 3 iulie a.c. In acelasi timp avem incredere ca incepand cu sezonul de vara 2019, operatorul national va dezvolta noi rute catre litoralul romanesc", se mai precizeaza in documentul citat.
La 15 mai, Compania TAROM anuntase ca revine la Constanta, din vara aceasta, iar prima ruta pe care o va deservi va fi catre Chisinau, dar numai pe durata verii.
