Sambata, 09 Iunie 2018, ora 00:00
Mi se pare un mare siretlic, o smecherie, ca sa nu zic o panglicarie de rand ceea ce face PSD, convocand la repezeala un miting "contra abuzurilor", fara sa le fi explicat din timp oamenilor despre ce abuzuri este vorba, cine pe cine abuzeaza si cum vor disparea abuzurile din societatea noastra, in urma maretului miting.
Caci, daca amendezi romanul dupa ce a calcat linia continua, nu o va mai calca, daca-i iei carnetul cand il prinzi baut la volan, nu va mai bea, dar daca faci un urias miting contra abuzurilor, mi-e teama ca a doua zi nu se va petrece nimic deosebit, mai ales ca nici nu stim despre ce abuzuri este vorba.
Dl Dragnea a incercat sa dea o definitie mai mult decat alambicata: "Un miting organizat impotriva abuzurilor care se intampla in Romania de mult timp, impotriva faptului ca democratia si statul de drept sunt afectate de cativa ani buni in Romania".
Asta-i soarta abuzurilor, sa se intample
Opinia publica se intreaba mereu: cine detine puterea in tara de cativa ani buni? Nu PSD? Nu insusi dl Dragnea avea in mana toate parghiile necesare, ca sa starpeasca abuzurile "care se intampla" si sa faca in asa fel incat ele sa nu se mai intample?
Iar daca n-a reusit nici partidul lui Dragnea, nici Guvernul lui Dragnea si, era sa zic, nici Parlamentul lui Dragnea, va reusi mitingul lui Dragnea? Ce parghie are in plus mitingul, fata de Guvern si Parlament? Cine se va speria de miting in asa hal incat nu va mai abuza?
Hai sa fim seriosi! Cine aude de abuzurile "care se intampla" (ce exprimare greoaie, parca-i made by Viorica-Vasilica), crede imediat ca este vorba de functionarul de la primarie care nu-ti elibereaza adeverinta pana nu-i dai spert, de alesul care nu pune o vorba buna daca nu-i strecori spaga, de altul care nu semneaza pana nu primeste mita, de sefuletul instalat de PSD, care asteapta sa-i dai gratis mielul de lasata secului si chiar de demnitarul care nu-ti raspunde la buna ziua decat daca are si el un interes in afacerile tale.
Treziti-va, oameni buni, nu despre acestia este vorba! Nu s-ar deranja dl Dragnea ca sa va apere pe voi de functionarul asezat la ghiseu sau de demnitarul care e pregatit sa primeasca mielul. Se deranjeaza simtindu-se el insusi abuzat de o instanta care l-a condamnat in dosarul "Referendum", unde, desi sentinta este definitiva si irevocabila, inca mai pledeaza nevinovat.
Pledeaza la luna, bineinteles, pentru ca in instanta pledoariile s-au terminat demult. Dar nu s-au terminat altele, pe care uneori le stim, alteori le banuim si de cele mai multe ori nici nu ni le inchipuim.
Un miting cat sa cuceresti toata Europa
Stim despre dosarul "Bombonica", la care inca isi asteapta sentinta, supa amanari repetate. Dar, indiferent de sentinta din acest dosar cu angajari fictive, se profileaza la orizont altele, iar dl Dragnea, aflat in centrul tuturor susotelelor, zvonurilor si stirilor pe surse, daca ar fi fost intr-adevar curat ca lacrima, ar fi avut curajul sa se prezinte barbateste in fata romanilor si sa spuna adevarul curat, cu subiect si predicat.
Se cunoaste de la o posta ca se fereste de explicatii si, cu cat se fereste mai mult, cu atat opinia publica devine mai curioasa. Dl Dragnea este persoana publica, nu poate ascunde opiniei publice niste adevaruri.
Ar putea explica scurt, convingator si - mai ales - sincer adevarul curat despre lacul Belina, despre cele 12 voiajuri in Brazlia (nu pot crede ca s-a plimbat, asa cum ma plimb eu uneori prin Cismigiu), despre legaturie cu TelDrum sau despre cum si-a incropit uriasa avere din nimic.
Ma intreb retoric: de ce sa ascunda toate acestea, daca nu are nimic de ascuns?
Daca, insa, dimpotriva, are de ascuns, atunci nu mai explica nimic, face miting contra abuzurilor si aduna la Bucuresti o multime aproape cat faimoasa Grande Armee, cu care Napoleon si-a ingenunchiat adversarii, pe toti deodata, la Austerlitz.
Pentru asta pornesc oamenii cu autocarele si cu trenurile de la Baia Mare, Botosani, Hunedoara si de oriunde or fi, cale lunga, la Bucuresti, ca sa-l apere pe Dragnea contra abuzurilor.
Belelele domnului Dragnea
In opinia mea, si subliniez ca este a mea, daca dl Dragnea n-ar avea pe cap beleaua cu doarul "Bombonica", sau cu lacul Belina, daca n-ar simti cucuiul cu afacerea TelDrum, daca n-ar exista inca altele destule, nu s-ar fi obosit sa cheme pe nimeni. Ii lasa pe toti la casele lor, sa-si faca weekendul.
Un om serios ne-ar fi spus de la inceput pentru ce face miting si nu se dadea pe dupa coada, ba cu sustinerea familiei traditionale, ba cu cinstirea Centenarului, cu sustinerea inocentei doamne Vasilica-Viorica si numai in ceasul al doisprezecelea, contra abuzurilor.
Eu n-as trimite in toiul noptii si la drum lung mii de oameni extenuati si cu sute de soferi obositi, dar asta este treaba organizatorilor. Treaba si riscul lor.
Mi se pare ca nimic nu caracterizeaza mai bine intreaga tevatura numita miting decat aprecierea facuta pe blog de fostul premier Adrian Nastase, aflat pe plaja la Antalya, in Turcia, si care aprecia astfel initiativa PSD: "pentru sau contra, nu mi-e foarte clar".
Si ma uit cu jena la rolul de iepure pe care si l-a asumat doamna Dancila, care pana mai ieri era convinsa ca numai dansa este eroul marii mobilizari de forte, aduse anume ca s-o sprijine, si s-a poment peste noapte scoasa din ecuatie si nevoita sa declare: "Nu este un miting pentru sustinerea mea, este un miting impotriva abuzurilor".
Dumneaei ramane insa un participant de seama, poate chiar cel care incheie mitingul, adresandu-se celorlalti cu intrebarea clasica: Make a photo?
POST SCRIPTUM. Am aflat, in timp ce scriam aceste randuri, ca pronuntarea sentintei in dosarul "Bombonica" s-a amanat pentru 21 iunie. Ce ziceti, se mai face inca un miting si pe 22 iunie?
