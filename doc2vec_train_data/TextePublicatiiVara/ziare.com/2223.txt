de Marius Doroftei, Editor Ziare.com
Miercuri, 13 Iunie 2018, ora 08:02
Simona Halep este, fara indoiala, cel mai valoros sportiv roman din ultimii multi ani. Constanteanca are rezultate excelente intr-unul dintre cele mai urmarite sporturi de pe planeta, tenisul, dar si o imagine impecabila, care nu a fost patata nicicum de scandaluri sau cancanuri.
Asta pana cand politicienii romani au decis ca nu trebuie sa existe limite in razboiul care se poarta de luni bune in aceasta lume si ca este momentul potrivit pentru a se folosi de Halep.
A incercat primarul Capitalei, care este si un lider important al partidului aflat la putere, Gabriela Firea, insa tentativa acesteia de a puncta electoral parazitand cea mai mare victorie obtinuta de Halep pana acum s-a incheiat in huiduielile miilor de oameni care au venit pentru a o vedea si a o asculta pe Simona.
Ulterior, in mediul online s-a iscat o mica furtuna, aceeasi Firea fiind tinta unor critici vehemente si ajungand chiar sa isi inchida temporar pagina de Facebook cu aproape jumatate de milion de aprecieri.
Insa momentul abject, cel care arata ca nu mai exista limite in lupta politica de la noi, ca nu mai exista nimic sfant, exagerand putin, a venit la cam o zi dupa evenimentele de pe Arena Nationala.
Mai multe filiale ale partidului aflat la putere au postat tot pe Facebook un colaj foto mincinos , in care sustineau fara nicio urma de rusine ca Simona Halep a fost cea huiduita!
Sesizand ca minciuna aceasta sfruntata le face mai mult rau decat bine, politicienii au sters imaginile respective si au promovat un clip, montat si el, transmitand ca oamenii care se opun partidului "au huiduit momentul de glorie al Simonei Halep" si ca totul a facut parte dintr-un plan foarte bine pus la punct din care nu lipseste nici miliardarul american George Soros.
Se acediteaza astfel ideea ca, la evenimentul organizat de primaria condusa de Gabriela Firea, au venit numai protestatarii care pana de curand ocupau Piata Victoriei si contestau masurile luate de catre cei aflati la Putere. Mai departe, acesti protestatari ar fi planuit, din motive pe care cei de la PSD nu le specifica, sa strice momentul de glorie al Simonei Halep.
Realitatea este ca la evenimentul organizat de Primaria Capitalei a venit cine a dorit. Anuntul a fost facut din scurt, iar intrarea a fost libera. Oricine se afla in Bucuresti si dorea sa o vada pe Simona Halep era liber sa vina la stadion. Si asa s-a si intamplat!
Au fost in tribune oameni obisnuiti, neinregimentati politic. Multi au venit alaturi de copii, Simona fiind un exemplu de urmat pentru cei mici. Reactia acestor oameni la tentativa de a puncta electoral pe spatele unui succes sportiv a fost absolut normala, iar primarul a primit ceea ce merita la momentul respectiv.
Faptul ca acum imaginea impecabila a celei mai bune jucatoare de tenis din lume este folosita in mod abject in luptele politice interne arata, asa cum spuneam, ca nu exista limite. Acesti oameni demonstreaza prin aceasta actiune ca nu pretuiesc nimic si ca se folosesc de orice si de oricine pentru a-si atinge obiectivele.
Simona Halep nu a reactionat si nu o va face. Este un sportiv care nu s-a implicat in politica, nu a luat partea vreunui actor politic si s-a tinut departe de aceasta lume atat cat s-a putut. De aceea si are aceasta imagine excelenta in randul oamenilor de rand.
Simona Halep nici nu ar trebui sa reactioneze. Minciuna are, de regula, picioare scurte, si, cat inca traim intr-o tara libera, asa va fi. Insa Simona ar trebui sa priveasca si ea aceste evenimente si sa invete din ele. Sa fie pe deplin constienta ca orice gest al ei, orice aparitie publica pe care o are poate si va fi folosita de grupuri de indivizi dispusi sa calce totul in picioare pentru beneficiul propriu.
