Luni, 11 iunie 2018, 17:06 Actualitate | Educatie
Examenele Evaluării Naționale au debutat fără mari incidente, în București, a declarat pentru HotNews.ro purtătorul de cuvânt al Inspectoratului, Marian Banu. Acesta a anunțat că un elev a fost eliminat din proba de Limba și literatura română și a primit nota 1, pentru că a intrat cu telefonul în examen. 
“Un elev a fost dat afară din examen, pentru că telefonul era asupra lui și a sunat. A fost sancționat cu nota 1 și dat afară din examen. Este singurul raportat până acum”, a declarat pentru HotNews.ro purtătorul de cuvânt al Inspectoratului Școlar al Municipiului București, Marian Banu.
Amintim că elevii NU au voie să intre în sala de examen cu următoarele: manuale, culegeri, dicţionare, notiţe, însemnări, mijloace electronice de calcul sau de comunicare, stick-uri de memorie, telefoane, tablete, ghiozdane, rucsacuri, sacoşe, poşete. Candidaţii care refuză să depoziteze obiectele interzise în sala desemnată de comisie în acest scop nu sunt primiţi în examen.
Metodologia de organizare și desfășurare a Evaluării Naționale de la clasa a VIII-a prevede că toate cazurile de fraudă și tentativă de fraudă sunt sancționate cu excluderea din examen și acordarea notei 1. Deci elevii care sunt prinși cu telefoane mobile sau copiuțe sunt dați afară din examen, indiferent dacă le-au folosit sau nu.
Ministerul Educației a anunțat că a pus la dispoziție și o linie TELVERDE 0800801100 pentru sesizarea eventualelor nereguli din cadrul Evaluării Naționale. Numărul TELVERDE 0800801100 este disponibil în perioada 11-14 iunie, între orele 8:00 - 16:00, iar vineri, 15 iunie, între orele 8:00 -14:00.
Calendar Evaluarea Națională 2018
4 - 8 iunie 2018        Înscrierea la evaluarea națională
8 iunie 2018             Încheierea cursurilor pentru clasa a VIII-a
11 iunie 2018           Limba şi literatura română - examen scris
13 iunie 2018            Matematica - examen scris
14 iunie 2018           Limba şi literatura maternă - examen scris
19 iunie 2018            Afişarea rezultatelor înaintea contestațiilor (până la ora 12:00)
19 iunie 2018           Depunerea contestaţiilor (orele 14:00 – 19:00)
20 - 22 iunie 2018    Soluţionarea contestaţiilor
23 iunie 2018           Afişarea rezultatelor finale după soluţionarea contestaţiilor
