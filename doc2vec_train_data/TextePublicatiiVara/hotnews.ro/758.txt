Vineri, 8 iunie 2018, 14:03 Economie | Auto
Varsta medie a parcului auto in Europa
În Europa sunt înmatriculate 260 de milioane de mașini, iar vârsta medie este 11 ani. În România media parcului auto este de 16,2 ani, în timp ce în Polonia este de 17,3 ani, iar în Lituania, de 16,9 ani. În Belgia și Luxemburg media este de sub 8 ani, iar în Germania este 9,1 ani. În ultimii patru ani media parcului auto din UE a crescut, atât la autoturisme, cât și la vehicule comerciale, arată datele ACEA.
În 2016 circulau în UE 260 milioane de autoturisme și aproape 40 de milioane de vehicule comerciale, în timp ce în 2007 parcul auto din UE era format din 232 milioane autoturisme și  36 de milioane de vehicule comerciale.
Gradul de motorizare - raportul dintre populație și numărul de mașini înscrise în circulație - arată că în UE sunt 587 vehicule/1.000 de locuitori, în timp ce țara noastră stă cel mai rău: 329 vehicule la 1.000 de locuitori. Letonia și Ungaria au sub 400, iar cinci țări stau foarte bine, cu o medie de peste 700: Luxemburg, Finlanda, Cipru, Malta și Italia.
Datele pentru 2016 indică o vârstă medie de 11 ani pentru parcul auto din UE, în creștere față de 2013, când era 10,4 ani.
Datele citate de ACEA, preluate de la compania de cercetare IHS Markit indică pentru România o vârstă medie de 16,2 ani pentru autoturisme, 14,6 ani pentru vehicule comerciale ușoare și 15 ani pentru comerciale grele.
Care este media de vârstă a parcului auto pentru autoturisme în diverse țări: Polonia (17,3 ani), Lituania (16,9 ani), Letonia (16), Estonia (15,3 ani), Ungaria (14,9), Cehia (14,7). Nu sunt disponibile date pentru Bulgaria.
Cel mai bine stau următoarele țări: Luxemburg (6,3 ani), Belgia (7,8 ani), Danemarca (8,4 ani), Marea Britanie (8,7 ani), Irlanda (8,8), Austria (9 ani), Germania (9,1) și Franța (9,2 ani).
