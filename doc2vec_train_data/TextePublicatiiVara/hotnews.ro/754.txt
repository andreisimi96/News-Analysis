​VIDEO PSD București, parodie cu Iohannis în chip de Hitler: Protestul #rezist a eșuat, mai sunt în stradă câțiva nerozi / Nici Codruța nu mai rezistă mult, Curtea Constituțională m-a obligat să o demit
Vineri, 8 iunie 2018, 14:33 Actualitate | Politic
PSD București a distribuit vineri pe pagina sa de Facebook o parodie cu celebra secvență din filmul „Prăbușirea”, în care Iohannis este prezentat în chip de Hitler, nervos că este „înfrânt” deși a dat toată puterea procurorilor „acoperiți”.
„Protestul #rezist a eșuat, mai sunt în stradă câțiva nerozi”, este titrat pe ecran, în timp ce pe fundal se aude „Thundesrtuck” a celor de la AC/DC.
„V-am tot spus, vorbiți cu Soros să le mai dea bani. Fără ajutorul lui Soros suntem terminați”, le spune Hitler/Iohannis „procurorilor acoperiți” care au rămas în cameră, înainte de a se plânge că „Nici Codruța nu mai rezistă mult. Curtea Constituțională pe bună dreptate m-a obligat să o demit”.
„Berlinu' și Bruxellu' îl vor pe Cioloș înapoi. În curând mă văd cu Merkel Ce săi spun? Că AM ÎNFRÂNT?”, mai scrie pe ecran.
Clipul reia astfel teme predilecte ale PSD împotriva protestelor #rezist, izbucnite după adoptarea OUG 13: protestele sunt finanțate de Soros, implicarea puterilor străine în organizarea protestelor etc.
Clipul este distribuit cu tagurile #insist, #stopabuzurilor, #dreptatepanalacapat - sloganul USL din perioada referendumului pentru demiterea lui Traian Băsescu.
