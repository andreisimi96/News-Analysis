Marţi, 19 iunie 2018, 12:21 Sport | Fotbal
Insecte multe la meciul dintre Anglia si Tunisia
Foto: fifa/ getty
​Jucătorii Angliei şi Tunisiei au trebuit să facă faţă unei adevărate invazii de insecte care le intrau în ochi şi în gură în timpul meciului lor disputat luni la Volgograd în Grupa G a Cupei Mondiale de fotbal din Rusia, informează Agerpres .
S-ar putea să te intereseze și:
CM 2018: Tunisia - Anglia 1-2 / "Salvatorul" Harry Kane - Un gol marcat în prelungiri le-a adus victoria englezilor
Volgograd este situat pe fluviul Volga, iar apele sale întinse şi bălţile din jurul oraşului sunt un mediu ideal pentru insecte în timpul verii călduroase şi uscate.
Autorităţile ruse au utilizat în lunile dinaintea Cupei Mondiale avioane care au împrăştiat cu insecticid zona din jurul stadionului situată în apropiere de Volga. De asemenea, s-a încercat regularizarea fluxului de apă de la centrala hidroelectrică din apropiere, care se crede că are un impact direct în numărul insectelor.
Jucătorii şi-au dat cu spray împotriva insectelor înaintea meciului şi la pauză, dar efectul a fost minim.
''Erau mai multe insecte decât am crezut la prima vedere, unele intrau în gură, altele în ochi'', a declarat căpitanul Angliei, Harry Kane, autor a două goluri în victoria Angliei împotriva Tunisiei (2-1). Coechipierul său Raheem Sterling a părut cel mai deranjat de micile insecte care zburau în jurul capului său la startul reprizei secunde.
Tunisianul Ferjani Sassi s-a luptat şi el cu insectele înainte de a transforma penalty-ul acordat echipei africane.
Antrenorii în schimb nu au fost deranjaţi. ''Nu am simţit musculiţele pentru că eram concentrat pe echipă, pe joc'', a declarat tunisianul Nabil Maaloul.
