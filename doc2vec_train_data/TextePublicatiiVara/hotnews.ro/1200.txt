Trenurile au avut și întârzieri de peste trei ore din cauza copacilor care au căzut peste calea ferată între Brașov și Predeal, dar și în zona Simeria
Joi, 14 iunie 2018, 12:23 Actualitate | Esenţial
Tabela Garii de Nord la ora 8.45
Trenurile au avut întârzieri de până la trei ore din cauza copacilor care au căzut de pe versanți direct pe calea ferată între Timişu de Sus şi Predeal, a anunțat CFR Infrastructură. De exemplu, trenul IR 1641 a staționat trei ore în zonă miercuri seară, iar echipele de intervenție au lucrat și circulația s-a reluat la ora 7.12 în condiții normale pe firul II. Furtunile au dus la apariția de probleme grave și în zona Simeria, trenurile având și acolo întârzieri de până la 200 de minute.
Ce spune CFR
Circulația feroviară între Timişu de Sus şi Predeal a fost închisă miercuri noapte pe ambele fire, în intervalul orar 20.51-22.15, după ce 7 arbori care s-au prăbuşit de pe versanţi direct pe calea ferată au rupt firul de contact şi au întrerupt alimentarea cu energie electrică, ceea ce a făcut imposibilă continuarea circulaţiei trenurilor, cu locomotive electrice, pe ambele sensuri. Echipele feroviare au intervenit operativ cu utilaje pentru tăiere şi îndepărtarea arborilor, astfel încât trenurile staţionate să poată tranzita zona, pe firul I, tractate de o a doua locomotivă (Diesel), iar personalul feroviar să poată acţiona în continuare pe firul II, pentru reparaţiile necesare la linia de contact şi repunerea ei sub tensiune.
Astfel, începând cu ora 07.12 circulaţia trenurilor s-a reluat în condiţii normale pe firul II (cu locomotive electrice), iar echipe de intervenţie acţionează acum şi pentru remedierea în totalitate a deranjamentelor la linia de contact de pe firul I.
Avariile produse la componentele infrastructurii feroviare de arbori prăbuşi de pe versanţi pe calea ferată între Timişu de Sus şi Predeal au avut impact direct asupra circulaţiei trenurilor, fiind afectate 8 trenuri de călători care au înregistrat o întârziere totală la destinaţie de 1.252 de minute.
Menţionăm totodată că deranjamente similare produse de fenomenele meteo deosebit de violente şi de copacii căzuţi direct pe liniile de calea ferată, cu afectarea traficului feroviar atât în cursul zilei de 13 iunie, dar şi în timpul nopţii de 13 spre 14 iunie, s-au înregistrat şi pe raza regionalelor - Craiova şi Timişoara - unde alte 8 trenuri de călători, care tranzitau zonele Câineni - Cornet, Conop -Milova şi Simeria Triaj - Simeria - Bretea Streiului au înregistrat întârzieri totale de 1015 de minute, la sosirea în staţiile de destinaţie.
