Vineri, 25 mai 2018, 11:51 Economie | IT
Masina autonoma testata de Uber
Pe 18 aprilie o mașină autonomă a Uber a lovit mortal în Arizona o femeie care traversa strada noaptea, iar autoritatea federală NTSB a făcut public un raport în care notează faptul că mașina a identificat femeia cu șase secunde înainte de impact. Problemele au fost că sistemul automat de frânare era dezactivat de Uber, iar operatorul de la volan nu a apăsat frâna, dar nici nu a fost alertat de software că a apărut o persoană în fața mașinii. Raportul a arătat că femeia lovită avea în sânge metamfetamine și marijuana.
Raportul NTSB spune că sistemul informatic al mașinii a detectat cu șase secunde înainte de impact că este cineva pe drum, fiind vorba de femeia de 49 de ani care traversa șoseaua și își împingea bicicleta. Sistemul a detectat ”obstacolul” apărut în fața mașinii ca fiind mai întâi un ”obiect necunoscut”, apoi un ”vehicul” și apoi o ”bicicletă”. Sistemul care-i dă mașinii un grad ridicat de autonomie a detectat cu 1,3 secunde înainte de impact că este nevoie de frânare de urgență.
Mașina nu a frânat însă, fiindcă sistemul de frânare automată a fost dezactivat de Uber pentru ca mașina să nu frâneze când nu este cazul în timpul testelor, cum ar fi de exemplu dacă în fața mașinii este o pungă de plastic.
Însă sistemul computerizat nu l-a alertat pe șoferul de test că are un obstacol și, cum nici acesta nu a fost atent, mașina nu a frânat.
Operatorii din mașinile autonome sunt responsabili pentru monitorizarea diverselor mesaje și trebuie să frâneze când este cazul. Multe companii aleg să facă testele cu doi oameni în mașină: unul care se uită la drum și intervine dacă este cazul și altul care urmărește cu un laptop cum se comportă sistemul autonom și ce lucruri din jur recunoaște sau nu recunoaște.
În cazul Uber, operatorul Rafaela Vasquez a spus, într-o audiere pentru NTSB, că monitoriza interfața sistemului informatic. Ea avea în mașină atât telefonul de serviciu, cât și cel personal, dar spune că nu se uita pe ele în momentul accidentului.
Surse: BBC, CNN
