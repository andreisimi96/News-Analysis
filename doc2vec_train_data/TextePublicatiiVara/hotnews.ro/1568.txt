Miercuri, 20 iunie 2018, 1:44 Actualitate | Internaţional
SUA mareste taxele pe otel si aluminiu
Preşedintele Donald Trump a dat ordin administraţiei sale să elaboreze planuri în vederea impunerii de tarife pentru importuri chinezeşti suplimentare în valoare de 200 de miliarde de dolari, dacă Beijingul nu renunţă la intenţia sa de retorsiune la vămuirea americană a unor importuri, anunţată săptămâna trecută, potrivit Financial Times, citat de Rador.
Într-o declaraţie emisă luni seara, dl Trump a spus că a cerut oficialităţilor americane din domeniul comerţului să identifice mărfuri suplimentare în valoare de 200 de miliarde de dolari din China pentru a fi supuse unor tarife de 10% şi că pe lângă asta, este pregătit să impună tarife şi altor articole în valoare de 200 de miliarde de dolari.
Ministerul chinez al Comerţului a spus că ameninţarea reprezintă "şantaj" şi a avertizat cu "contramăsuri puternice", iar Ministerul de Externe de la Beijing a spus că SUA "au incitat încă o dată la război comercial".
Demersul american marchează o nouă escaladare a conflictului comercial dintre Beijing şi administraţia Trump, după ce ambele au impus tarife asupra oţelului, aluminiului şi unor mărfuri agricole şi fiecare a promis să instituie noi tarife asupra unor mărfuri în valoare de 50 de miliarde de dolari.
Mulţi analişti se tem că nici Beijingul şi nici Washingtonul - care au făcut schimb de mărfuri în valoare de aproximativ 636 de miliarde de dolari anul trecut - nu va ceda, provocând un război comercial total care ar putea destabiliza economia mondială.
Dl Trump a candidat la preşedinţie în 2016 cu promisiunea de a cere socoteală Chinei pentru comerţ şi a escaladat constant ostilităţile de când a preluat funcţia. Dar este totodată supus presiunilor pe plan intern pentru a avea o atitudine intransigentă.
Senatul american a adoptat luni o măsură care ar anula acordul încheiat de administraţia lui cu compania chineză ZTE pentru anularea interdicţiei asupra aprovizionării cu componente americane. Interdicţia a fost impusă în aprilie, pentru că firma ZTE a încălcat sancţiunile americane care vizează Iranul şi Coreea de Nord. Nu este clar dacă această măsură va deveni lege, iar administraţia i se opune, dar aceasta reflectă amploarea pe care o iau atitudinile potrivnice China, la Washington.
"Aparent, China nu are nici o intenţie de a-şi modifica practicile incorecte referitoare la achiziţia de proprietăţi intelectuale şi tehnologie americane", a spus luni dl Trump. "În loc să-şi schimbe aceste practici, acum ameninţă companiile SUA, lucrătorii şi fermierii care nu au făcut nimic rău".
Dl Trump a spus că ameninţarea cu impunerea de tarife este necesară pentru reechilibrarea relaţiilor comerciale ale SUA cu China, soldate anul trecut cu un deficit american în valoare de 337 de miliarde de dolari sub formă de mărfuri şi servicii. Oficialităţi americane au spus că procesul constituirii noii liste cu mărfuri de 200 de miliarde de dolari va urma acelaşi parcurs de consultări publice folosit pentru precedenta listă, ceea ce înseamnă că finalizarea sa ar putea dura cel puţin trei luni.
"SUA nu vor mai permite Chinei şi altor ţări din lume să profite de pe urma lor în domeniul comerţului", a spus dl Trump.
Ministerul chinez al Comerţului a spus, într-o declaraţie: "Dacă SUA va suferi o pierdere de raţiune şi va emite o listă (a impunerilor), China va trebui să adopte contramăsuri puternice, care vor fi măsuri cuprinzătoare ce vor combina cantitatea şi calitatea".
Referirea ministerului la măsuri "calitative" reflectă faptul că China a importat mărfuri de 130 de miliarde de dolari din SUA anul trecut şi ca urmare nu va putea stabili o corespondenţă dolar-pentru-dolar a tarifelor propuse, dar are şi alte opţiuni.
Pe lângă impunerea unor tarife la rate superioare celor sugerate de dl Trump, ar putea îngreuna viaţa unor companii auto americane precum Ford şi General Motors, pentru care China este cea mai mare piaţă de desfacere, şi unor companii ca Apple, care generează venituri semnificative în China.
Beijingul ar putea întârzia procesul de aprobare a unor noi investiţii sau ar putea iniţia verificări ale siguranţei şi altor elemente ale produselor actuale. "Interesele corporatiste americane în China ar putea fi la comisia de tăieri", a spus Jiong Gong, profesor la Universitatea de Economie şi afaceri internaţionale din Beijing.
La fel ca în cazul companiilor de retail sud-coreene, anul trecut în timpul unei dispute diplomatice, media chineză controlată de stat poate încuraja consumatorii să boicoteze brandurile americane. "Nu subestimaţi naţionalismul pe care ei îl pot pune în funcţiune", a spus dl Gong.
De asemenea, Beijijngul ar putea bloca exporturile de servicii americane care iau rapid amploare, în China - de pildă filmele de la Hollywood şi serviciile financiare. Ar putea devaloriza valuta sa pentru a absorbi impactul tarifelor, dar va considera probabil că aceasta este o măsură de ultim recurs, potrivit analiştilor.
Oficialităţile americane susţin că lista lor cu importuri chineze de 50 de miliarde de dolari vizate de taxe vamale de 25%, dezvăluită vineri, a avut menirea de a recupera costul anual al furturilor de proprietate intelectuală americană susţinute de statul chinez.
Mike Pompeo, secretarul de stat american, a spus luni că susţinerea chineză pentru liberalizarea economică este o "glumă", calificând Beijingul drept "cel mai prădător" guvern din lume.
Derek Scissors, expert în China la American Enterprise Institute, a spus că situaţia ar putea fi totuşi detensionată prin discuţii viitoare. Dar având înainte alegerile pentru Congres de la mijlocul mandatului prezidenţial, din noiembrie, "preşedintele are nevoie să fie capabil să spună că a luat măsuri pentru micşorarea deficitului comercial", a spus el.
Viitoarele tarife americane vor lovi aproape sigur mărfuri de consum. "Acesta este un război comercial global, pur şi simplu, iar familiile americane vor fi cele care vor avea cel mai mult de suferit", a spus Hun Quach, vicepreşedinte al diviziei pentru comerţ internaţional la Retail Industry Leaders Association.
Kip Eideberg, vicepreşedinte la Association of Equipment Manufacturers, a spus că propunerile de tarife noi sunt "veşti groaznice pentru producătorii de echipament din SUA".
"În timp ce Casa Albă urmăreşte un deficit comercial imaginar, (măsurile) vor avea consecinţe foarte reale pentru cei 1,3 milioane de bărbaţi şi femei din industria noastră. Noi ar trebui să creăm mai multe locuri de muncă, nu să le disturgem".
