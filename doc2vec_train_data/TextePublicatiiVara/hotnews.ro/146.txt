Dâmboviţa: Percheziţii în mai multe localităţi, la persoane suspectate că ar fi tăiat şi comercializat fără drept material lemnos
Miercuri, 30 mai 2018, 7:50 Actualitate | Esenţial
Foto: Stirile ProTV
Poliţiştii fac percheziţii în mai multe localităţi din judeţul Dâmboviţa, miercuri dimineaţă, într-un dosar în care sunt vizate 19 persoane care ar fi tăiat şi comercializat fără drept material lemnos. Poliţiştii au descins şi la un ocol silvic, informează News.ro.
Conform Poliţiei Dâmboviţa, poliţiştii Inspectoratului de Poliţie Judeţean Dâmboviţa, sprijiniţi de luptători ai Serviciului pentru Acţiuni Speciale, specialişti ai Gărzii Forestiere Ploieşti şi de la Direcţia Silvică Dâmboviţa, fac 20 de percheziţii la 19 persoane fizice şi la sediul unui ocol silvic. Descinderile au loc la Târgovişte, Pucioasa, Fieni, Valea Lungă, Şotânga, Pietroşiţa, Brăneşti, Bezdead, Vulcana Băi şi Buciumeni.  
Persoanele vizate sunt bănuite că în perioada 2017-2018 ar fi tăiat şi comercializat fără drept material lemnos. 
În urma percheziţiilor, 17 persoane vor fi duse la sediul Inspectoratului pentru audieri.
