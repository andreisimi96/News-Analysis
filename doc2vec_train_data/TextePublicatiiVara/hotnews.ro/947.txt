Ministerul Educației: Site-ul edu.ro nu poate fi accesat în permanență, din motive ce țin de găzduirea serverului
Luni, 11 iunie 2018, 12:31 Actualitate | Educatie
Ministerul Educatiei explica de ce a picat site-ul
Site-ul www.edu.ro nu poate fi accesat în permanență, din motive tehnice ce țin de găzduirea serverului, a anunțat Ministerul Educației. Explicația vine după ce site-ul oficial al Ministerului Educației a picat, chiar în prima zi de examene de Evaluare Națională. Instituția precizează că “organizarea și desfășurarea Evaluării Naționale pentru elevii claselor a VIII-a (EN VIII) nu sunt afectate de această problemă tehnică”.
Ministerul Educației anunță că va publica după ora 15:00, pe site-ul www.subiecte.edu.ro, "la fel ca în anii prcedenți", subiectele și baremele de la examenul de Limbă și literatură română susținut astăzi, 11 iunie, de absolvenții clasei a VIII-a la Evaluarea Națională.
Amintim că site-ul edu.ro nu a putut fi accesat, pentru câteva ore, în această dimineață. Platforma oficială pe care Ministerul Educației postează anunțurile importante pentru elevi și părinți a picat cu câteva ore înainte de examenul de Limba și literatura română, primul susținut de absolvenții de clasa a VIII-a la Evaluarea Națională 2018. 
Problemele de funcționare ale edu.ro au apărut la finalul lunii mai, când site-ul Ministerului Educației a fost compromis pentru a mina criptomonede, după cum HotNews.ro a relatat în exclusivitate . În urmă cu două săptămâni, Ministerul Educației a început lucrări de mentenanță la Edu.ro, după ce HotNews.ro a arătat că pagina oficială a instituției folosește un script de minerit criptomonedă, prin care cineva câștigă bani folosind la capacitatea maximă procesoarele dispozitivelor utilizatorilor care accesau acest site.
