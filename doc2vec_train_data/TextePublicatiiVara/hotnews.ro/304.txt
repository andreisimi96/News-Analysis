Marţi, 5 iunie 2018, 8:28 Actualitate | Internaţional
Statul american Washington a anunţat luni că dă în judecată companiile Google şi Facebook, pe care le acuză că au încălcat o lege locală privind publicitatea politică, relatează  Agerpres , care citează AFP.
Legea stipulează că entităţile care vând spaţii publicitare pentru mesaje cu caracter politic, ca cei doi giganţi tehnologici, trebuie "să păstreze informaţiile asupra celor care le achiziţionează" şi să le facă publice, se arată într-un comunicat al procurorului general al statului Washington, Bob Ferguson. 
Conform justiţiei acestui stat, al cărui oraş principal este Seattle, cei doi giganţi tehnologici nu au respectat aceste obligaţii de mai mulţi ani. 
Candidaţi la alegeri şi grupuri politice au plătit circa 3,4 milioane de dolari pentru publicitate electorală la Facebook şi 1,5 milioane de dolari la Google în ultimii zece ani, potrivit lui Ferguson.
