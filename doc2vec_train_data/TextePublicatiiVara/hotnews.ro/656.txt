Joi, 7 iunie 2018, 12:17 Sport | Fotbal
Cristiano Ronaldo, la al cincilea trofeu Champions League
Foto: Twitter/ UEFA Champions League
Starul portughez Cristiano Ronaldo se va despărţi de echipa spaniolă de fotbal Real Madrid, cu care a cucerit pentru al treilea an consecutiv trofeul Ligii Campionilor, decizia fiind una "ireversibilă", anunţă cotidianul sportiv lusitan Record în ediţia sa de joi, potrivit Agerpres .
"O decizie ireversibilă: Ronaldo va pleca de la Real Madrid", titrează Record pe prima pagină. Publicaţia susţine că în spatele acestei decizii a atacantului cu cinci Baloane de Aur în palmares se află o "trădare" a preşedintelui clubului Real Madrid, Florentino Perez, care nu şi-a respectat promisiunile făcute anterior lui Ronaldo, precum şi o "lipsă de recunoştinţă" din partea clubului.
Record indică, totodată, că Ronaldo şi-ar putea continua cariera în Italia, Franţa sau Anglia, însă singurele echipe care şi-ar putea permite să-l cumpere pe portughez sunt Paris Saint-Germain şi Manchester United.
Cluburile care vor dori să-l transfere pe atacantul lusitan vor fi nevoite să bage mâna adânc în buzunar, Ronaldo fiind sub contract cu Real Madrid până în 2021, iar clauza de reziliere se ridică la un miliard de euro, reaminteşte ziarul spaniol Marca.
