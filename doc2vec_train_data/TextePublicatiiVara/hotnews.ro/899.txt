Duminică, 10 iunie 2018, 23:23 Actualitate | Esenţial
Simona Halep si trofeul de la Roland Garros (8)
Foto: Adrian Ilincescu/ HotNews.ro
Primăria Municipiului Bucureşti anunţă că va organiza, luni, de la ora 20.00, la Arena Nationala, în faţa zonei VIP- intrarea oficială, o ceremonie în cadrul căreia Simona Halep, cetăţean de onoare al Capitalei, va prezenta romănilor replica trofeului cucerit la Roland Garros, Cupa Suzanne Lenglen, scrie News.ro.
Accesul va fi permis prin străzile Maior Coravu, Pierre de Coubertin şi Basarabiei, intrarea fiind liberă.  
Simona Halep revine în România, luni, din Franţa, unde a câştigat titlul la Roland Garros.  
Ea va sosi cu o cursă Tarom, care ajunge la ora 16.15, urmând a fi întâmpinată de ministrul Tineretului si Sportului, Ioana Bran, de preşedintele FRT, George Cosac, precum şi de ceilalţi membri ai Comitetului Director al FRT, la Salonul Oficial al Aeroportului Internaţional Henri Coandă.  
Simona Halep, locul I WTA, a câştigat, sâmbătă, turneul de la Roland Garros, după ce a învins-o, în finală, cu scorul de 3-6, 6-4, 6-1, pe americanca Sloane Stephens, locul 10 WTA. În urma acestui succes, primul din carieră la un grand slam, Halep a devenit prima jucătoare română care câştigă un "major", după Virginia Ruzici, care s-a impus, în 1978, tot la French Open.
