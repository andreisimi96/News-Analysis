Vineri, 8 iunie 2018, 20:04 Actualitate | Internaţional
Foto: Captura Twitter
Justiţia germană a emis un mandat internaţional de arestare pe numele unui conducător al unor servicii militare de informaţii siriene, un apropiat al preşedintelui sirian Bashar al-Assad, suspectat de ”crime împotriva umanităţii”, dezvăluie în ediţia de vineri săptămânalul german "Der Spiegel", relatează AFP.
Potrivit revistei, care citează ”surse din domeniul securităţii”, parchetul federal german a emis un mandat pe numele generalului Jamil Hassan, în vârstă de 64 de ani, şeful temutului serviciu de informaţii al aviaţiei siriene.
Serviciul este alcătuit în principal din alawiţi, membri ai comunităţii religioase din care face parte şeful statului.
Mandatul a fost emis în urma unor plângeri depuse de către sirieni refugiaţi în Germania.
Potrivit "Der Spiegel", "acest consilier apropiat” al preşedintelui al-Assad este supsectat de ”crime împotriva umanităţii”, după ce şi-a autorizat serviciul, ”cel puţin de la începutul lui 2011 şi până în vara lui 2013, să lovească, violeze, tortureze şi asasineze anumite persoane”, civili şi opozanţi ai regimului sirian, scrie revista.
Contactat de AFP, parchetul nu a vrut să confirme aceste informaţii.
Ancheta justiţiei germane are la bază informaţii furnizate de către un fotograf militar sirian şi mai multe mărturii.
Acest fotograf fotografia, pentru regimul sirian, cadavrele deţinuţilor, între care numeroşi civili şi opozanţi.
El a fugit din ţară în 2013 şi a luat cu el mii de fotografii, exploatate de către justiţia germană, precizează Der Spiegel.
Potrivit revistei, este vorba despre ”prima încercare din lume” vizând să incrimineze ”un cadru de rang înalt al regimului al-Assad cu privire la atrocităţi la care au fost supuse populaţia civilă şi opoziţia”.
