Miercuri, 13 iunie 2018, 16:28 Economie | Finanţe
Foto: Wikimedia Commons
Departamentul american al Comerțului a anunțat marți impunerea de drepturi antidumping și compensatorii pentru măslinele importate din Spania, apreciind că aceste produse sunt subvenționate și vândute la prețuri inferioare valorii reale, scrie AFP.
Comisia Europeană a caracterizat drept "inacceptabil" anunțul și a precizat că va acționa „în consecință”.
Într-o decizie finală anunțată marți, administrația Trump a estimat că măslinele provenite din Spania sunt vândute la prețuri mai mici cu 16,88% până la 25,5% din valoarea lor reală.
Potrivit departamentului Comerțului, Spania a subvenționat producătorii de măsline cu 7,52% până la 27,02%.
În 2017, importurile de măsline din Spania ale Statelor Unite au reprezentat 67,6 milioane de dolari.
Decizia finală revine Comisiei americane pentru comerț internațional (ITC). Aceasta urmează să se pronunțe în acest dosar în 24 iulie.
Administrația Trump și-a multiplicat în ultimele luni măsurile protecționiste, care au stârnit indignarea partenerilor săi comerciali.
