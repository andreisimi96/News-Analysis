Luni, 2 iulie 2018, 18:23 Actualitate | Internaţional
Michael Cohen, avocatul lui Trump
Foto: Captura Twitter
Michael Cohen, fostul avocat al lui Donald Trump anchetat în prezent, s-a distanțat de președintele american, afirmând că, în cazul în care va fi pus sub acuzare, „prioritatea” sa va fi să-și apere familia și nu președintele, potrivit unui interviu difuzat luni și citat de AFP.
După ce biroul și domiciliul său au fost percheziționate în 9 aprilie de anchetatori federali, soarta lui Michael Cohen și loialitatea sa față de președinte, pentru care a lucrat 10 ani, stârnesc obiectul unor intense speculații.
Supranumit "pitbullul" lui Trump, pentru care a gestionat numeroase dosare delicate, acesta a afirmat în trecut că este pregătit să "încaseze un glonț" pentru a-l apăra pe președinte.
De atunci, mulți au speculat că avocatul ar putea, în cazul punerii sub inculpare, să coopereze cu anchetatorii pentru a evita o pedeapsă grea și să le ofere informații potențial compromițătoare pentru președintele american.
Michael Cohen, căsătorit cu o imigrantă ucraineană, a părut să confirme aceasta posibilitate într-un interviu difuzat luni de televiziunea ABC.
Întrebat ce ar face dacă ar trebui să aleagă între apărarea președintelui sau protejarea familiei sale, acesta a ales a doua opțiune.
"Pentru a fi foarte clar, loialitatea mea va merge mai întâi către soția mea, fiica mea, fiul mei și țara mea", a declarat el.
Nimeni nu știe exact când și pentru ce ar putea fi inculpat Cohen.
Documentele confiscate fac obiectul unei trieri laborioase, sub controlul unui judecător, pentru a le elimina pe cele care ar putea dezvălui relația confidențială avocat-client între Cohen și Trump.
Această triere ar urma să se încheie în 5 iulie. 
Implicat în afaceri uneori îndoielnice de imobiliare și licențe de taxi, Michael Cohen a devenit celebru după ce a plătit, chiar înaintea alegerilor din 2016, 130.000 de dolari starului porno Stormy Daniels, care susține că a fost pentru scurt timp amanta lui Trump în 2006, în schimbul tăcerii sale pe marginea acestui subiect.
Această plată ar putea constitui o finanțare ilegală a campaniei electorale.
Cohen a primit, de asemenea, după alegeri, 500.000 de dolari de la o societate de investiții legată de oligarhul rus Viktor Vekselberg, un apropiat al lui Vladimir Putin, precum și 1,2 milioane de dolari de la producătorul farmaceutic elvețian Novartis, care spera să obțină astfel un acces la administrația Trump.
