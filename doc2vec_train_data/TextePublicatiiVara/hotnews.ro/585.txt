Tribunalul București a anulat hotărârile prin care s-a majorat taxa de salubrizare în Sectorul 4. Sentința poate fi atacată cu recurs
Miercuri, 6 iunie 2018, 16:09 Actualitate | Administratie Locala
Tribunalul București a admis cererea de chemare în judecată a consilierilor PNL Sector 4 și a dispus anularea majorării taxei de salubrizare stabilită prin Hotărârile Consiliului Local Sector 4 nr. 347/2018 și 2/2018, a declarat Răzvan Sava, consilier PNL Sector 4, pentru HotNews.ro.  Încasarea taxei este suspendată până la rămânerea definitivă a hotărârii, potrivit sursei citate.
Potrivit celor două hotărâri, taxa de salubrizare din Sectorul 4 este:
- în cuantum de 9,6 lei/lună/persoană dacă au venituri nete lunare mai mari de 2.000 lei;
- în cuantum de 6 lei/lună/persoană dacă au venituri nete lunare mai mici de 2.000 lei, inclusiv minori.
- în cuantum de 80 de lei/lună pentru fiecare altă entitate indiferent de formă de organizare, cum ar fi: persoanele juridice, persoanele fizice care exercită orice profesii liberale, persoanele fizice autorizate, întreprinderile familiale și înreprinderile individuale, etc,. care au sediul social și/sau punctul de lucru activ/expirat, indiferent dacă se desfășoară sau nu activitate economică, excepție facând doar contribuabilii care se află în suspendare de activitate sau sunt radiați din registrele organelor competențe.
- în cazul neachitării taxei anticipat sau până la dată de 20 ale fiecărei luni pentru luna anterioară, taxa va fi de   12 lei, indiferent de veniturile persoanei.
- în cazul unui imobil (sau mai multe imobile situate pe raza sectorului 4) cu o suprafață totală ocupată la sol mai mare de 2.000 m.p., proprietatea unei persoane fizice/juridice/alt tip de entitate, indiferent de forma de organizare  se va achita în plus o taxă  de 40 lei pentru fiecare metru cub ce depășește cantitatea de 1 metru cub lunar.
Acțiunea a fost promovată de către consilierii locali Sector 4 București, Răzvan Sava, Adrian Turmac, Daniel Ștefan, Adrian Nicolae, George Ștefan.
”Este o hotărâre dată de prima instanță. Acum s-a obținut suspendarea încasării taxei până la sentința definitivă. Se revine la vechea taxă, cea de 5,03 lei/lună pentru persoanele fizice și de 50 lei pentru persoanele juridice și se adresează doar societăților care au activitate. Prcatic instanța a anulat aberațiile din cele două hotărâri, cea din decembrie și ianuarie: plata diferențiată în funcție de venit, sumele de 80lei/mc plus 40 de lei dacă se depășește suprafața de 2000 mp, plata taxei de către firme indiferent dacă au sau nu activitate”, a declarat Răzvan Sava pentru HotNews.ro.
Cererea de chemare în judecată a vizat nelegalitatea hotărârilor atacate, în speță nefundamentarea prețului, neautorizarea operatorului de salubrizare ADP Sector 4, încălcarea principiilor dreptului la informare a cetățenilor, încalcarea principiului poluatorul plătește etc. Acțiunea a vizat și situația persoanelor juridice care aveau înregistrate sedii sociale/punct de lucru în Sector 4 care, deși aveau sediul social expirat sau inactiv, erau obligate la plata taxei de salubrizare. ”Prin anularea hotărârilor, DITL SECTOR 4 nu mai poate bloca vânzarea imobilelor care aveau înregistrate sedii sociale/puncta de lucru ale unor societăți comerciale, pe motivul că taxa de salubrizare era neachitată”, potrivit sursei citate.
