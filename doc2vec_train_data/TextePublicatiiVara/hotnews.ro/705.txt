Joi, 7 iunie 2018, 21:34 Actualitate | Politic
Președintele PNL, Ludovic Orban, a declarat joi, într-o conferință de presă, că ar fi oportună revizuirea Constituției, la momentul în care va exista un sprijin popular și parlamentar în acest sens, demers care să vizeze și limitarea competențelor CCR, care a devenit "un stat în stat", scrie Mediafax.
Întrebat dacă este oportun demersul organizării unui referendum, după publicarea motivării deciziei CCR care îl obligă pe președintele Klaus Iohannis să o revoce pe Laura Codruța Kovesi din funcția de procuror-șef al DNA, liderul PNL Ludovic Orban a răspuns: "Declașarea unei proceduri de revizuire a Constituției este extrem de complicată, e de lungă durată și implică un larg sprijin la nivel popular și al Parlamentului. Sigur că, atunci când va fi posibil, trebuie să ne gândim la o revizuire a Constituției, inclusiv la cum funcționează CCR și limitarea competențelor acesteia. Acum Curtea Constituțională funcționează precum un stat în stat. Nu putem accepta existența unei astfel de instituții care să aibă drept de viață și de moarte. O să ne trezim în curând că o să dea și ordine prefectului să anuleze acte locale, dacă se generează un conflict de natură constituțională. CCR poate deveni factotum și un organism în Iran care decide tot și îi oblige pe toți să ia decizii, ori nu putem accepta o astfel de interpretare sau rescriere a Constituției".
El a adăugat că, potrivit Legii Fundamentale, președintele României este cel care veghează la respectarea Constituției și că, în opinia sa, șeful statului trebuie să vegheze la respectarea Constituției inclusiv de către CCR.
Orban a mai precizat că nu poate anticipa următoarea mutare a președintelui Iohannis, dacă va semna sau nu decretul de revocare a șefei DNA, dar că șeful statului va respecta Constituția.
"Sunt convins că președintele României știe ce să facă. Să nu anticipăm o decizie a președintelui. El a spus că respectă Constituția României și independența procurorilor. Am încredere că președintele știe ce trebuie făcut. Măcar nu au îndrăznit să îi dea o llimită de timp președintelui și nici nu aveau dreptul constitutional să ia o asemenea decizie și să impună o asemenea decizie", a mai spus Orban.
Liderul liberal și-a încheiat conferința de presă susținută joi la sediul PNL trăgând un semnal de alarmă în legătură cu planul coaliției de guvernare de a "institui un regim autoritar" și de a "captura" instituțiile statului.
"Închei trăgând un semnal de alarmă. Asistăm la un plan mai amplu de călcare în picioare a democrației, de capturare de către instituțiile statului de către un clan toxic, care atacă valorile care stau la baza democrației și Uniunii Europene și care parcă încearcă să pună mâna pe toate instituțiile statului, să anuleze orice drept și libertate fundamentală a cetățenilor, cu scopul de a institui un regim autoritar, contrar principiilor democrației.
CCR a publicat, joi, motivarea, de 133 de pagini, în cazul conflictului președinte - ministrul Justiției, generat ca urmare a refuzului președintelui Iohannis de a o revoca pe Laura Codruța Kovesi din funcția de procuror șef al DNA.
"Una dintre condiţiile realizării obiectivelor fundamentale ale statului român o constituie buna funcţionare a autorităţilor publice, cu respectarea principiilor separaţiei şi echilibrului puterilor, fără blocaje instituţionale. De asemenea, textul art.146 lit.e) din Constituţie nu conferă Curţii Constituţionale atribuţia de a constata doar existenţa conflictelor juridice de natură constituţională, ci pe aceea de a soluţiona aceste conflicte", se arată în motivarea Curții.
De aici reiese și decizia CCR de a anunța și ce măsuri trebuie luate pentru ca acest conflict instituțional președinte - ministrul Justiției să nu mai existe, indicând șefului statului revocarea procurorului șef al DNA.
