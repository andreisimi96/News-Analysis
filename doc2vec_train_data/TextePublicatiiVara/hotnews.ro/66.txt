Vineri, 25 mai 2018, 18:24 Dosare Juridice - Opinia specialiștilor Stoica & Asociaţii
Foto: STOICA & Asociatii
Reclamantul Ioan (Nelu) Dumitrescu, reprezentat de o echipă de avocați din cadrul STOICA & Asociații, compusă din Cătălina Dicu (Senior Partner) și Viviana Crainea (Avocat Colaborator) a câștigat ordonanța președințială  având ca obiect încetarea actelor de folosire a mărcii "IRIS" împotriva pârâților Cristian (Cristi) Minculescu, Valter Popa și Doruleț (Doru) Borobeică, aceștia nemaiputând folosi marca "IRIS".
Prin Decizia Curții de Apel București, pronunțată la data de 24 mai 2018, a fost admisă cererea de ordonanță președințială formulată de Ioan (Nelu) Dumitrescu împotriva lui Cristian (Cristi) Minculescu, Valter Popa și Dorulet (Doru) Borobeică, foștii membrii ai trupei IRIS. Instanța i-a obligat pe pârâţi să înceteze actele de folosire a semnului ,,IRIS", corespunzător mărcii naţionale ,,IRIS”, fără consimţământul reclamantului Ioan (Nelu) Dumitrescu, în activitățile pe care aceștia le desfășoară: servicii de divertisment oferite de o trupă muzicală; activităţi culturale; educaţie; servicii oferite de un studio de înregistrări; organizarea de întâlniri cu fanii.
Marca "IRIS" a fost înregistrată la OSIM în anul 2005 de către Ioan (Nelu) Dumitrescu, unul din cei 3 membrii fondatori ai trupei IRIS, în vederea protejării acesteia și a fost reînnoită în anul 2015.
În anul 2017, Cristian (Cristi) Minculescu, Valter Popa și Dorulet (Doru) Borobeica au părăsit trupa IRIS, însă au folosit în continuare marca "IRIS" în scopul promovării concertelor lor și a altor evenimente artistice la care aceștia participau.
Ca urmare, titularul mărcii înregistrate "IRIS", Ioan (Nelu) Dumitrescu, a introdus acțiune în justiție împotriva foștilor membrii ai trupei IRIS, solicitând interzicerea utilizării mărcii de către aceștia, având câștig de cauză prin decizia Curții de Apel București. Ordonanța președințială este definitivă.
