Sâmbătă, 26 mai 2018, 15:33 Sport | Tenis
Mihaela Buzarnescu si Raluca Olaru
Foto: Twitter/ WTA Strasbourg
Perechea Mihaela Buzărnescu/Raluca Olaru a câştigat proba de dublu a turneului de la Strasbourg, după ce a învins, sâmbătă, în finală, cuplul Nadia Kicenok/Anastasia Rodionova (Ucraina/Australia), cap de serie numărul 3, scor 7-5, 7-5. Raluca și-a trecut în palmares al nouălea titlu WTA la dublu, în timp ce Mihaela se află la primul său trofeu în circuitul WTA.
Jucătoarele noastre au obținut victoria după o oră și 49 de minute de joc.
Pentru succesul de la Strasbourg, Buzărnescu şi Olaru vor primi un premiu total de 9.919 euro şi 280 de puncte WTA.
Grație parcursului de la Strasbourg, Mihaela Buzărnescu va urca de pe locul 61 pe locul 50 în clasamentul WTA de dublu, cea mai bună clasare din carieră. Olaru va face un salt de patru poziții și va ajunge pe locul 38.
Pentru ambele românce a fost a doua finală WTA de dublu din acest an. Olaru a câştigat un titlu la Rabat, alături de rusoaica Ana Blinkova, iar Buzărnescu a jucat ultimul act la Praga, alături de belarusa Lidia Morozova.
În 2018, Buzărnescu a disputat primele sale finale WTA la simplu, la Hobart şi Praga, dar a pierdut de fiecare dată.
Raluca Olaru are în palmares o finală WTA la simplu, în 2009, la Bad Gastein, opt titluri şi alte șapte finale WTA la dublu.
De-a lungul timpului, Raluca Olaru s-a mai impus la Taşkent în 2008 (alături de ucraineanca Olga Savciuk) şi în 2016 (alături de turcoaica Ipek Soylu), la Acapulco în 2011 (alături de ucraineanca Maria Koryttseva), la Nurnberg în 2013 (alături de rusoaica Valeria Solovyeva), la Linz în 2014 (alături de americanca de origine georgiană Anna Tatishvili), în 2017 la Hobart (alături de Savciuk) şi Bucureşti (alături de Irina Begu) și la Rabat în 2018 (alături de rusoaica Ana Blinkova).
Raluca Olaru a mai jucat opt finale WTA la dublu: în 2008 la Budapesta (alături de germanca Vanessa Henke), în 2013 la Katowice (alături de Solovyeva), în 2014 la Nurnberg şi Baku 9ambele alături de israelianca Shahar Peer, în 2015 la Nurnberg (alături de Lara Arruabarrena) şi în 2016 la Rabat (alături de germanca Tatjana Maria) şi în 2017 la Shenzhen (alături de Savciuk).
