Miercuri, 20 iunie 2018, 14:22 Sport | Fotbal
Serviciile secrete ruse ar fi acoperit cazul de dopaj al fotbalistului Ruslan Kambolov, component al echipei naţionale, în 2015, a anunţat postul public german de televiziune ARD, care-l citează pe fostul şef al laboratorului de la Moscova, Grigori Rodcenkov. Kambolov a făcut parte din lotul lărgit al Rusiei pentru actuala ediţie a Cupei Mondiale, dar nu fost reţinut între cei 23 de jucători selecţionaţi, motivul oficial fiind o accidentare, informează AFP, conform News.ro.
Jucătorul echipei Rubin Kazan, acum în vârstă de 28 de ani, ar fi fost depistat pozitiv cu dexametazonă, dar acest caz nu a fost niciodată comunicat Agenţiei Mondiale Antidoping (WADA).
Eşantionul de urină al fotbalistului a fost schimbat la 10 iunie 2015 de un agent al serviciilor secrete ruse FSB, susţine ARD, citată de AFP.
"Kombalov a fost clasificat drept caz de dopaj, FIFA este la curent", a spus Rodcenkov.
Contactat de AFP, forul mondial nu a dorit să comenteze informaţiile.
În februarie, presa internaţională scria că FIFA a lansat investigaţii în cazul a doi fotbalişti ruşi, Ruslan Kambolov de la Rubin Kazan şi Ivan Kniazev, fost la Ural Ekaterinburg, bănuiţi că s-au dopat.
Viceprim-ministrul rus Vitali Mutko, însărcinat cu supravegherea activităţilor legate de organizarea Cupei Mondiale din această vară, a declarat atunci că este la curent cu ancheta FIFA.
Kambolov a fost scos din lotul pentru CM la jumătatea lunii mai, din cauza unei accidentări la gambă şi a fost înlocuit de Seghei Ignaşevici.
