Miercuri, 20 iunie 2018, 14:00 Actualitate | Esenţial
Protest la Parlament
Circa zece protestatari, alături de parlamentari USR, au organizat miercuri un protest pe holurile Parlamentului, cu puțin înainte de ora 14,00, în timp ce premierului Viorica Dăncilă susținea un discurs în sala de plen și înainte de depunerea moțiunii de cenzură anunțată de PNL.
În momentul în care Liviu Dragnea, Tăriceanu și Dăncilă au ieșit din sala de plen, câțiva deputați PSD s-au poziționat între politicieni și ziariști și cameramani, unii dintre aceștia fiind împinși.
UPDATE 14:34 Protestul s-a încheiat
UPDATE 14:33 Secretarul general al PSD, Marian Neacşu: Este inadmisibil să se întâmple așa ceva în Parlamentul României
UPDATE 14:30 Cristian Ghinea face reclamă pentru partidul său: Haideți în USR și vom fi mai mulți data viitoare
UPDATE 14:24 Iese și Liviu Dragnea, se scandează „Demisia, demisia”, „Cuib de hoți și de mafioți” și „Rușine”
UPDATE 14:22 Din sala de plen unde premierul Viorica Dăncilă a terminat de citit un mesaj de 45 de minute legat de stadiul pregătirilor pentru preluarea preşedinţiei Consiliului Uniunii Europene de către România în primul semestru al anului 2019 au început să iasă miniștrii. Meleșcanu este apostrofat că a tăiat din secțiile de vot pentru diaspora. Se scandează „Diaspora, diaspora”
UPDATE 14:14 Un protestatar povestește că și-a luat o zi de concediu pentru a putea veni la acest protest, deoarece se temea că va urma o propunere de suspendare a președintelui Klaus Iohannis.
„Suntem angajați, avem copii, familii pe care le-am neglijat, pentru că vrem o viață normală oameni buni (...) în loc să merg cu copiii în parc”, povestește acest bărbat. „Ne-au rupt în două cu amenzile”, adaugă el.
UPDATE 14:09 Un reprezentant al serviciului de pază al Camerei Deputaților îi reproșează lui Cristian Ghinea că ce face „nu e serios”.
„Ce faceți dvs e rea intenție și lipsă de bun simț”, îi spune acesta deputatului USR.
Aceștia au afișat un banner pro Roșia Montana și scandează: Ceaușescu n-a murit, este Dragnea travestit, Dragnea, nu uita, asta nu e țara ta, DNA să vină să vă ia!, Parlament penal, marș la tribunal!.
Mihai Goțiu și Cristian Ghinea sunt alături de protestatari.
