Dragnea promite că aduce „câteva sute de mii” de PSD-iști în Piața Victoriei, la mitingul de sâmbătă. „Facem acest miting pentru a arăta că suntem deciși să mergem până la capăt”
Luni, 4 iunie 2018, 12:11 Actualitate | Politic
Miting PSD, Liviu Dragnea
Marele miting al PSD va avea loc sâmbătă, 9 iunie, la ora 20.00, în Piața Victoriei.  Mitingul va fi unul de protest față de abuzurile din justiție. „Facem acest miting pentru a arăta că suntem deciși să mergem până la capăt”, a declarat Liviu Dragnea, promițând că în Piața Victoriei vor fi „câteva sute de mii” de social-democrați. Conducerea PSD a discutat astăzi detaliile manifestației. 
„Este un miting organizat împotriva abuzurilor care se întâmplă în România de mult timp, este un miting împotriva faptului că democraţia şi statul de drept sunt puse serios sub semnul întrebării, ba putem spune şi mai dur că sunt afectate de câţiva ani buni în România. Facem acest miting pentru a arăta că suntem decişi să mergem până la capăt, pentru ca România să devină o ţară democratică, o ţară unde libertăţile şi drepturile fundamentale ale cetăţenilor sunt respectate, aşa cum scrie şi în Constituţia României şi toate tratatele internaţionale pe care România le-a semnat", a declarat preşedintele PSD, la finalul reuniunii CExN al formaţiunii.
Întrebat câți oameni vor fi aduși la miting, șeful PSD a răspuns: „Câteva sute de mii”.
Liviu Dragnea a mai spus ca PSD vrea "să protejeze justiţia, să îi protejeze pe cei care înfăptuiesc justiţia. Ne interesează ca judecătorii în România să nu mai aibă niciun fel de influenţe, nici din partea unor instituţii care trebuie să se ocupe de securitatea naţională, nici din partea unor instituţii care trebuie să se ocupe de cercetări doar în cadrul legii şi nu cercetări abuzive. În condiţiile în care statul paralel, format din oameni din diverse instituţii, oameni nealeşi, nelegitimi, a acţionat cum a acţionat în ultimii ani, oricine din această ţară - un cetăţean simplu, o firmă, orice şef de instituţie s-a putut afla sub această teroare şi ameninţare".
Întrebat dacă la miting va fi prezent şi președintele ALDE, Călin Popescu Tăriceanu, Dragnea a precizat că "Tăriceanu nu e lider al PSD" şi, în acelaşi timp, nu vor fi prezenţi nici toţi membrii PSD. "Nu vor fi toţi membrii PSD dintr-un motiv foarte neplăcut, dar simplu - am discutat şi astăzi şi săptămânile trecute - în România n-am găsit o capacitate logistică suficientă să putem aduce toţi membrii de partid şi o mare parte dintre simpatizanţii noştri. Dar, sigur, liderii de partid vor fi acolo, eu voi fi acolo, chiar o să şi spun câteva lucruri", a precizat liderul PSD.
Cheltuielile vor fi suportate de filialele PSD
Surse din interiorul PSD au declarat pentru Hotnews.ro că organizațiile județene vor suporta toate costurile deplasării oamenilor iar acolo unde filiale nu își permit cheltuielile vor fi suportate de la centru. Liderii de organizațiilor PSD din București au anunțat în cadrul ședinței CEX că se bazează pe prezența a 15.000 - 20.000 de oameni, la fiecare filială de sector în timp ce organizațiile din țară și-au arătat disponibilitatea pentru a suporta transportul către București a 2 000 până la 15 000  de persoane. "Organizațiile din nordul și vestul țării vor aduce la București între 2 000-3 000 de oameni în timp ce filialele din sudul și centrul țării între 10-15 000 de persoane. Scopul este să aducem în stradă 200-300 000 de oameni", au explicat sursele citate.
ALDE și-a anunțat participarea la mitingul organizat de social-democrați. Președintele Senatului Călin Popescu Tăriceanu a declarat că mitingul organizat de PSD nu este unul de susținere a Guvernului, ci unul de protest față de încălcările grave din justiției care au avut loc în ultimii ani asupra drepturilor și libertăților cetățenilor.  
"Nu e de susținere a Guvernului, ci de protest față de tot ceea ce s-a întâmplat în acești ani în justiție, de exemplu încălcările grave care au avut loc în privința drepturilor și libertăților. Astăzi citeam un mic raport cu ascultările telefonice din 2005 până în 2014. Sunt 248.000 de persoane care au fost ascultate. Vi se pare normal?", a afirmat vineri seară, la Digi 24, președintele Senatului Călin Popescu Tăriceanu.
