Sâmbătă, 26 mai 2018, 11:24 Actualitate | Esenţial
Autostrada Soarelui - A2
Compania Naţională de Administrare a Infrastructurii Rutiere (CNAIR) a anunţat sâmbătă că au fost finalizate reparaţiile la km 17 al pe A2, unde plăcile de beton ale carosabilului se ridicaseră, iar la ora 8.30 circulaţia a revenit la normal, relatează News.ro.
”Suprafaţa carosabilă a fost readusă la nivel şi asfaltată la mai putin de 11 ore de la începerea intervenţiei pentru remedierea deformării care a apărut  la km 17 al Autostrăzii Soarelui, pe sensul de mers Constanţa – Bucureşti, din cauza ridicării bruşte a două plăci de beton”, arată un comunicat al CNAIR.
Oficialii companiei spun că directorul general al CNAIR, Narcis Neaga, s-a deplasat la faţa locului şi a cerut intervenţia rapidă pe timp de noapte a muncitorilor şi utilajelor în zonă. 
”Lucrările au fost efectuate de o echipă de 15 muncitori şi două utilaje care au detensionat plăcile de beton afectate şi le-au îndepărtat, după care a refăcut planeitatea şi au asfaltat suprafaţa deteriorate”, precizează compania.
Pe tot parcursul intervenţiei, sectorul de drum în cauză a fost iluminat, semnalizat şi supravegheat de un echipaj al Poliţiei Rutiere, pentru ca lucrările să se poată desfăşura eficient şi în condiţii de siguranţă, afirmă reprezentanţii companiei.
”Deşi a fost impusă restricţie de viteză de 60 de km/h pe o porţiune de 200 de m, circulaţia s-a putut desfăşura pe ambele benzi, pe întreaga perioadă în care s-a lucrat la remedierea suprafeţei benzii de urgenţă de la km 17 al A2”, subliniază oficialii CNAIR.
Centrul Infotrafic al Poliţiei Române a anunţat, vineri seară, că pe Autostrada Soarelui, circulaţia a fost oprită pe banda de urgenţă şi parţial pe prima bandă a sensului de mers Constanţa către Bucureşti, la kilometrul 17,  din cauza ridicării plăcilor de beton din componenţa carosabilului .
