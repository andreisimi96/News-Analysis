Tăriceanu spune că Vlase ar fi potrivit pentru conducerea SIE / Vineri, șeful Senatului se declara surprins de propunerea lui Iohannis: ”Prea e picată aşa, din senin”
Duminică, 17 iunie 2018, 13:34 Actualitate | Esenţial
Călin Popescu Tăriceanu crede că Gabriel Vlase, nominalizat de preşedintele Iohannis pentru şefia Serviciului de Informaţii Externe este persoana potrivită, spunând că este un om care i-a făcut o impresie bună, transmite news.ro. Sâmbătă, însă, președintele Senatului spunea că este surprins de propunere: ”Nişte calcule au fost făcute, că prea e picată aşa, din senin”.
Liderul ALDE afirmă că preşedintele şi-a dat seama că, dacă ar fi venit cu o altă propunere, care să nu fie din cadrul Coaliţiei PSD-ALDE, nu ar fi avut nicio şansă să treacă prin Parlament.
"O să ne vedem în cadrul Coaliţiei (pentru a discuta despre nominalizare - n.r.). Eu cred că domnul Vlase are experienţa necesară pentru că a condus Comisia de supraveghere a SIE, îl cunoaştem, e colegul nostru, e vicepreşedinte la PSD, are o funcţie importantă la Cameră. Am lucrat cu el în ultima perioadă poiectul de lege referitor la statutul Casei Regale (...). Gabi Vlase s-a ocupat cel mai mult de chestiunea asta. E un om care mie mi-a făcut o impresie foarte bună şi cred că ar fi potrivit ( la conducerea SIE – n.r.)", a explicat preşedintele Senatului într-o conferinţă de presă.
Totodată, preşedintele ALDE crede că preşedintele Klaus Iohannis şi-a dat seama că, dacă făcea o nominalizare care nu era din partea Coaliţiei, aceasta nu ar fi trecut de votul Parlamentului.
Eu cred că preşedintele şi-a dat seama de următorul lucru, şi anume că, dacă ar fi venit cu o altă propunere, care să nu fie din cadrul PSD sau al Coaliţiei, nu ar fi avut nicio şansă să treacă prin Parlament”, a mai spus Călin Popescu Tăriceanu.
Iniţial, vineri,   Tăriceanu se declara surprins de nominalizarea lui Gabriel Vase  la şefia Serviciului de Informaţii Externe (SIE), spunând că este sigur ceva aranjat, că „prea e picată aşa din senin” această propunere.
