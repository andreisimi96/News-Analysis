O ursoaică a rămas captivă într-un container de gunoi de lăngă gara din Băile Tușnad. Cei trei pui ai ei o așteptau în pădure
Duminică, 17 iunie 2018, 10:05 Actualitate | Esenţial
Ursoaica cu pui
O ursoaică rămasă captivă într-un container de gunoi aflat în apropierea gării din staţiunea Băile Tuşnad a fost eliberată cu ajutorul jandarmilor, a informat duminică, purtătorul de cuvânt al Inspectoratului Judeţean de Jandarmi (IJJ) Harghita, Gheorghe Suciu, potrivit Agerpres.
Potrivit sursei citate, evenimentul a fost sesizat în jurul orei 03,00 prin apel la numărul 112.
"În jurul orei 03,00, un bărbat a sunat prin intermediul SNUAU 112 pentru a anunţa că în apropierea gării din staţiunea Băile Tuşnad, într-unul dintre containerele de gunoi este este captivă o ursoaică. O grupă din cadrul Detaşamentului 1 Jandarmi Mobil s-a deplasat la faţa locului, au asigurat zona şi au constatat că în container se află blocată o ursoaică, iar în pădurea din apropiere se află puii acesteia”, a precizat purtătorul de cuvânt.
”Jandarmii, împreună cu cetăţeanul care a sunat la 112 şi cu ajutorul troliului de pe maşina de teren a acestuia, au reuşit ridicarea capacului tomberonului şi eliberarea ursoaicei. După ce şi-a găsit cei trei pui, animalul a părăsit zona, îndreptându-se către pădurea din apropiere. Acţiunea a durat aproximativ o oră, iar în urma incidentului nimeni nu a fost rănit", a adăugat Suciu.
