Sâmbătă, 9 iunie 2018, 21:35 Sport | Roland Garros 2018
Andrea Petkovic, jucătoare pe care Simona Halep a învins-o la Roland Garros în turul III, a postat un mesaj dur pe Twitter adresat celor care au crezut că Simona Halep nu va câştiga un Grand Slam. "Pentru toți «haterii» care spuneau că nu o să câștige niciodată un Slam pentru că e slabă din punct de vedere mental, să vă înghițiți cuvintele", a scris jucătoarea din Germania.
"Pentru toți «haterii» care spuneau că nu o să câștige niciodată un Slam pentru că e slabă din punct de vedere mental, să vă înghițiți cuvintele! Fiecare are propriul lui ritm și presupusele eșecuri sunt adeseori doar pietre de temelie în viață. Felicitări, Simona – asta încerc să spun. Şi mulţumesc pentru că ne-ai dat tuturor o lecţie", a scris Andrea Petkovic pe Twitter.
În turul III de la Roland Garros, Simona Halep a obținut o victorie în minimum de seturi în fața nemțoaicei Andrea Petkovic (107 WTA), scor 7-5, 6-0. Primul set al întâlnirii a fost unul extrem de echilibrat, cu multe răsturnări de situație, Halep fiind nevoită să revină de la 0-2. Accidentarea nemţoaicei din startul manșei a doua a schimbat însă complet jocul. Petkovic s-a deplast foarte greu în teren, nu a mai putut menține același nivel, iar liderul mondial a defilat.
Simona Halep a cucerit, sâmbătă, primul său trofeu de Grand Slam după o revenire superbă în finala de la Roland Garros cu Sloane Stephens. Românca a fost condusă cu 6-3, 2-0, dar a luptat eroic și a întors soarta partidei. A fost 3-6, 6-4, 6-1 pentru Halep, care a devenit a doua jucătoare română care câștigă un Grand Slam, după Viriginia Ruzici, care a reușit această performanță  în 1978, tot la Roland Garros.
