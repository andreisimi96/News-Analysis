Un bărbat urmărit de poliţişti în Capitală s-a aruncat în râul Dâmboviţa; el are mai multe condamnări pentru furturi şi fusese eliberat din penitenciar în aprilie
Vineri, 8 iunie 2018, 22:51 Actualitate | Esenţial
Masina de politie
Foto: Facebook / Politia Romana
Un tânăr aflat la volanul unei maşini care a refuzat să oprească la semnalale poliţiştilor, în zona târgului Vitan din Capitală, a fost prins după ce agenţii au tras focuri de armă, iar în timpul urmăririi el a abandonat autoturismul şi a sărit în râul Dâmboviţa, reuşind să iasă pe celălalt mal, potrivit News.ro. Surse judiciare spun că bărbatul, care are mai multe condamnări pentru furt, fusese eliberat din penitenciar în luna aprilie.
Potrivit Poliţiei Capitalei, vineri seară doi agenţi ai Brigăzii Rutiere aflaţi cu aparatul radar în zona Splaiul Unirii - Târg Vitan au făcut semnal de oprire unui autoturism, dar şoferul a refuzat să oprească. 
Poliţiştii au plecat în urmărirea maşinii, însă şoferul a abandonat autoturismul în apropiere de Şoseaua de Centură şi a sărit în râul Dâmboviţa. Bărbatul a ieşit pe celălalt mal, iar poliţiştii au continuat să îl urmărească şi au reuşit să îl prindă. 
"După aproximativ 500 de metri, a fost imobilizat şi încătuşat. Şoferul a fost identificat - are 24 de ani şi nu are permis de conducere. Pe parcursul.urmăririi, unul.dintre agenţi a folosit armamentul din dotare, trăgând un foc de avertisment în plan vertical. Nicio persoană nu a fost rănită", spune Poliţia Capitalei, precizând că tânărul a fost dus la sediul Brigăzii Rutiere pentru audieri. 
Conform unor surse judiciare, bărbatul are mai multe condamnări pentru furt şi a fost eliberat din penitenciar în.luna aprilie.
