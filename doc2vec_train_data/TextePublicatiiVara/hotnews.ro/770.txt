Ministrul Culturii, chemat în Parlament să dea explicații pentru oprirea procedurii de includere a Roșiei Montana în patrimoniul UNESCO
Vineri, 8 iunie 2018, 12:14 Actualitate | Politic
​Preşedintele Comisiei pentru cultură din Camera Deputaţilor, liberalul Gigel Ştirbu, consideră că solicitarea Guvernului de stopare a dosarului prin care Roşia Montană poate deveni un sit protejat în patrimoniul UNESCO este "un atac iresponsabil la comorile româneşti" şi anunţă că ministrul George Ivaşcu va fi audiat în comisie săptămâna viitoare în legătură cu acest demers.
"Ca şi cum nu era suficient că în Parlamentul României era adoptată Legea Fondului NeSuveran de Investiţii prin care s-au jefuit din buzunarele cetăţenilor români încă 9 miliarde de lei, în aceeaşi zi, tot pesediştii, prin Guvernul PSDragnea, au depus o cerere de stopare a dosarului prin care Roşia Montană să poată deveni un sit protejat în patrimoniu UNESCO. Atât eu, în calitate de preşedinte al Comisiei pentru cultură din Camera Deputaţilor şi de vicepreşedinte PNL, cât şi Partidul Naţional Liberal susţinem păstrarea şi acceptarea dosarului Roşia Montană pe agenda Comitetului UNESCO şi ne dorim salvarea patrimoniului de la Roşia Montană pentru generaţiile viitoare. Vom face toate demersurile pentru ca Roşia Montană să fie inclusă în lista patrimoniului mondial UNESCO!", precizează Gigel Ştirbu într-un comunicat transmis vineri AGERPRES.
Potrivit acestuia, ministrul Culturii George Ivaşcu este invitat în 12 iunie la Comisia pentru cultură pentru a fi audiat şi în legătură cu acest demers legat de Roşia Montană.
"Pe data de 12 iunie, este invitat domnul George Ivaşcu, ministrul Culturii şi Îngropării Naţionale, la audieri în şedinţa Comisiei de cultură din Camera Deputaţilor şi suntem curioşi ce va răspunde la întrebările referitoare la instrucţiunea emisă de ministerul pe care îl conduce şi care - prin intermediul Ministerului de Externe - a fost transmisă: că România retrage dosarul prin care cerea includerea localităţii Roşia Montană în patrimoniul UNESCO. Menţionez că pe data de 4 ianuarie 2017, Ministerul Culturii a trimis la UNESCO dosarul 'Peisajul Cultural Minier Roşia Montană', pentru înscrierea în patrimoniul mondial, iar, după câteva luni, acelaşi minister cere retragerea acestui dosar", menţionează deputatul liberal.
Ştirbu precizează că PSD acţionează în interesul industriei miniere, nu în cel al patrimoniului românesc, iar decizia de retragere de pe lista UNESCO a fost luată fără nicio consultare sau dezbatere publică, fiind "la limita penalului".
"Soarta proiectului depinde acum de votul final din Comitetul Patrimoniului Mondial de la sfârşitul lunii iunie, dar până atunci, reprezentanţii guvernului PSDezastru acţionează în interesul industriei miniere, şi nu în interesul patrimoniului românesc. Valoarea excepţională a Roşiei Montane este recunoscută şi afirmată de un număr fără precedent de instituţii şi organizaţii ale specialiştilor din ţară şi din străinătate în domeniul cercetării şi protejării patrimoniului, printre care ICOMOS, organismul consultativ al UNESCO pentru evaluarea obiectivelor culturale propuse pentru înscriere în Lista Patrimoniului Mondial. Acţiunile haotice ale actualilor guvernanţi de a retrage de pe lista patrimoniului mondial UNESCO a dosarului Roşia Montană este un atac iresponsabil la comorile româneşti, iar faptul că decizia a fost luată fără nicio consultare sau dezbatere publică este la limita penalului", mai afirmă Ştirbu.
"Nu putem să nu ne întrebăm dacă pentru PSDragnea lobby-ul celor din industria de exploatare a metalelor preţioase e mai puternic decât interesul naţional, patrimoniul cultural naţional sau viitorul acestei naţiuni", adaugă liberalul.
