Joi, 14 iunie 2018, 21:01 Actualitate | Internaţional
CM din Rusia
Ministrul rus de Interne a ordonat Poliției să nu facă publice știrile negative în timpul Campionatului Mondial de Fotbal și să raporteze numai cazurile rezolvate cu succes, au spus două surse din cadrul Poliției, relatează Reuters. 
O copie a ordinului, văzută de Reuters, instruiește polițiștii să nu facă publice informațiile despre rezultatele investigațiilor, raidurile poliției sau alte operațiuni înainte de 25 iulie.
Campionatul Mondial, pe care Rusia îl găzduiește pentru prima dată, se încheie pe 15 iulie, iar Kremlinul dorește să folosească evenimentul pentru a promova o imagine pozitivă a țării, respectiv ca fiind primitoare și deschisă. 
Poliția publică informații cu regularitate despre furturi și crime și de asemenea publică reținerea tuturor suspecților de crimă sau a celor suspectați de a fi militanți islamiști. 
”Există o cerere din partea ministrului să nu se furnizeze mass-mediei informații negative, însă să se vorbească despre crimele rezolvate, detenții și așa mai departe”, a spus un oficial al poliției. 
