Joi, 7 iunie 2018, 15:22 Sport | Roland Garros 2018
Rafael Nadal si ploaia de la Paris
Înainte de prima ploaie, Diego este în mod evident jucătorul mai bun. După a doua ploaie, în mintea argentinianului au apărut primele îndoieli. Soarele de joi a venit la pachet cu forehand-urile năprasnice ale lui Rafa, iar meciul și-a întors cursul precum o zi schimbătoare de vară. Picăturile multe căzute la Paris au jucat un rol important în economia sfertului dintre Nadal și Schwartzman, având practic două meciuri diferite într-unul singur (la promoție). Ibericul merge în semifinale la Roland Garros după o bătălie de trei ore și 42 de minute (4-6, 6-3, 6-2, 6-2). 
De la cei 1,70 metri ai săi, terenul se vede cu totul altfel. Nu are sprijinul fizicului la fel ca mulți dintre adversarii săi, dar are o inimă "imensă". Diego Schwartzman i-a cucerit pe spectatorii de pe Chatrier, finalul meciului cu Nadal găsind pe arena centrală o atmosferă de Cupa Davis. Argentinianul a smuls multe aplauze, "Diego, Diego!" fiind strigările pe care le aud parcă și acum, deși meciul s-a încheiat de ceva timp.
Diego a părut tot numai o "inimă" contra lui Nadal, o inimă care a bătut miercuri la ritmul ridicat impus de pasionații fanii argentinieni din tribune. <Inima> și-a mai pierdut însă din bătăi joi, după o noapte mult prea lungă în așteptarea unui meci atât de important. Sub soarele fierbine, micuțul războinic nu și-a mai găsit calea, deși drumul părea neted cu doar o zi în urmă.
Ploaia care îl iubește pe Rafa
În reală dificultate, Nadal a primit încă un ajutor din partea Divinității: condus cu 1-0 la seturi și cu break în al doilea, ibericul a avut timp să-și pună ordine în gânduri și să rediscute cu Carlos Moya întreaga strategie datorită ploii. Nu era primul episod de acest fel pentru Rafa în acest an (ploaia a schimbat și cursul finalei de la Roma cu Alexander Zverev).
Picăturile căzute la Paris au fost atât de <reci> încât au trezit "monstrul" din letargie. Nadal a fost un cu totul alt jucător la reluarea de joi a meciului. A dictat ritmul, nu l-a mai lăsat pe Diego să-și pună în valoare dreapta atât de puternică și reverul care a descris unghiuri încredibile în cross. A fost acel Rafa care este atât de greu de bătut "acasă" la el pe Chatrier.
