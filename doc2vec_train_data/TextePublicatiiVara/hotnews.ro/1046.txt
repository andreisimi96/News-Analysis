Marţi, 12 iunie 2018, 15:20 Actualitate | Sanatate
Un adolescent britanic în vârsta de 15 ani este pe cale să fie diagnosticat oficial cu dependență de jocuri video, ceea ce ar reprezenta primul caz de acest fel din istoria Marii Britanii și a Serviciului Național de Sănătate din această țară, scrie The Telegraph . Anunțul vine la numai 3 luni după ce Organizația Mondială a Sănătății a clasificat oficial jocurile pe calculator drept o tulburare de sănătate mintală și aduce speranță părinților ai căror copii se află în situații similare.
Adolescentul în vârstă de 15 ani, care locuiește la Londra, nu a mai fost la școală de un an, după ce a devenit atât de dependent de jocurile pe calculator, încât și-a pierdut încrederea să își mai părăsească locuința.
Recunoașterea oficială a dependenței tânărului reprezintă, de asemenea, o veste extraordinară pentru mama sa, care s-a luptat timp de 3 ani pentru a obține ajutor și pentru ca situația fiului său să fie recunoscută și tratată de sistemul de sănătate din Marea Britanie.
"Aș numi-o o dependență tăcută", spune mama tânărului.
În urmă cu 3 luni, Organizația Mondială a Sănătății a clasificat oficial dependența de jocuri video ca tulburare de sănătate mintală, ceea ce aduce speranță părinților ai căror copii sunt în această situație.
