Sâmbătă, 26 mai 2018, 0:02 Actualitate | Esenţial
Foto: Parlamentul European
Ministrul delegat pentru Afaceri Europene, Victor Negrescu, care a efectuat joi şi vineri o vizită la Paris, a abordat în cadrul întâlnirilor oficiale subiecte precum Cadrul Financiar Multianual, Brexit, funcţionarea spaţiului Schengen, dar a subliniat şi dorinţa de a consolida relaţiile dintre Franţa şi România, ţări care împărtăşesc o viziune comună asupra unei Uniuni care să răspundă aşteptărilor cetăţenilor săi.
Oficialul român a avut întrevederi cu ministrul francez însărcinat cu Afacerile Europene, Nathalie Loiseau, consilierul prezidenţial pentru Europa şi G20, Clement Beaune, secretarul general din cadrul Secretariatului General pentru Afaceri Europene, Sandrine Gaudin, şi cu secretarul general pentru consultări cetăţeneşti, Arnaud Magnier, informează MAE, prin intermediul unui comunicat, potrivit Agerpres.  
"Am subliniat dorinţa de a consolida caracterul special al relaţiilor dintre Franţa şi România, ţări unite prin legături istorice, culturale şi lingvistice foarte puternice şi care împărtăşesc o viziune comună asupra unei Uniuni Europene care să răspundă aşteptărilor cetăţenilor săi. Consolidarea coeziunii economice, sociale şi teritoriale se numără printre obiectivele noastre comune, cu scopul de a promova o dezvoltare armonioasă pe întreg teritoriul Uniunii Europene. Contăm în acest sens pe un dialog aprofundat cu Franţa, astfel încât să folosim în mod pragmatic şi eficient potenţialul cooperării inclusiv din perspectiva mandatului pe care-l vom exercita la Preşedinţia Consiliului Uniunii Europene şi lucrăm deja cu partenerii francezi pentru creşterea capacităţii administrative în domeniul afacerilor europene, obiectivul nostru fiind acela de a construi un corp de elită la nivelul administraţiei publice centrale", a declarat Victor Negrescu.
În cadrul discuţiilor au fost abordate şi subiecte de pe agenda europeană curentă, precum Cadrul Financiar Multianual 2021-2027, Brexit, securitatea internă a Uniunii Europene şi funcţionarea spaţiului Schengen, aderarea României la Schengen, politica de extindere a Uniunii Europene. 
Consultările au prilejuit şi discuţii despre dialogurile cetăţeneşti privind viitorul Uniunii Europene, care au loc în această perioadă în mai multe state membre, în urma unei iniţiative a Franţei. În România, "Consultările cetăţeneşti pentru viitorul Uniunii Europene" au fost lansate la 9 mai şi se desfăşoară sub îndrumarea ministrului delegat pentru Afaceri Europene.  
"Acest proces reprezintă o oportunitate pentru îndeplinirea obiectivelor ţării noastre în plan european, urmărind punerea în valoare şi consolidarea rolului României în susţinerea dezvoltării proiectului european, dar are şi o importanţă aparte din perspectiva Summitului de la Sibiu, din 9 mai 2019, prilej cu care liderii europeni vor face un bilanţ al procesului de reflecţie privind viitorul Uniunii Europene şi vor discuta viitoarea Agendă Strategică a Uniunii Europene", a subliniat Victor Negrescu.
Victor Negrescu a reamintit că românii sunt printre cei mai optimişti în privinţa viitorului Uniunii Europene, 52% dintre cetăţeni considerând că lucrurile merg într-o direcţie bună, în timp ce media europeană este de 32%, conform celui mai recent sondaj Eurobarometru. 
În marja vizitei, oficialul român a participat la o întâlnire cu reprezentanţii comunităţii româneşti din Franţa şi la un dialog pe teme europene cu elevii şi profesorii Liceului "Victor Duruy" din Paris.  
Vizita se înscrie în linia demersurilor ministrului delegat pentru Afaceri Europene de consolidare a dialogului şi cooperării cu statele membre în domeniul afacerilor europene, în contextul dezbaterii asupra viitorului proiectului comunitar şi al pregătirilor pentru preluarea de către România a Preşedinţiei Consiliului Uniunii Europene, a precizat MAE.
