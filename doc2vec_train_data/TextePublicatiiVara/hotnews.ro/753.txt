Roboţii şi angajaţii: Ce se schimbă în piaţa muncii
Uber, Airbnb, Dropbox, UiPath, OVH – toate aceste companii inovează serviciile și sistemele cu care am fost obișnuiți și se bucură de o extraordinară rată de adopție la nivel global. Dar a inova întotdeauna a însemnat mai mult decât să îmbunătățești ceva ce deja există, și mai exact, să identifici noi oportunități pe care să le valorifici în servicii și produse noi, arată o analiză EY.
Răzvan Popescu, Coordonatorul Centrului de Excelență pe soluții de RPA și Automatizare Inteligentă, EY România, explică:
Uber, Airbnb, Dropbox, UiPath, OVH – toate aceste companii inovează serviciile și sistemele cu care am fost obișnuiți și se bucură de o extraordinară rată de adopție la nivel global. Dar a inova întotdeauna a însemnat mai mult decât să îmbunătățești ceva ce deja există, și mai exact, să identifici noi oportunități pe care să le valorifici în servicii și produse noi.
Companii care oferă tehnologii de automatizare a proceselor precum Blue Prism, Automation Anywhere sau UiPath oferă noi alternative pentru adresarea unor nevoi de business existente. Iar această schimbare în paradigmă începe să își arate efectele.
Piața locurilor de muncă s-a îmbogățit în ultima perioadă cu poziții noi în domeniul Robotic Process Automation (RPA), poziții care, de cele mai multe ori, urmează metodologii de lucru – Agile, specifice industriei de programare. Cele mai multe companii care își doresc să adopte această tehnologie și caută astfel de specialiști sunt din sectoarele financiar-bancar, asigurări, telecom și retail. Și deja se simte o concurență aprigă pentru profesioniștii RPA.
Din practică, în cadrul Centrului de Excelență RPA al EY România, am observat, de asemenea, că într-o echipă RPA nu sunt suficiente competențele de business. Pentru a avea o implementare stabilă și scalabilă în cadrul echipei de proiect, pentru rolurile de RPA developer, RPA Service Support sau RPA Solution arhitect, ai nevoie de competențe tehnice avansate.
Rapiditatea cu care se învață o tehnologie de automatizare și posibilitatea de reconversie profesională într-o carieră promițătoare au făcut din programatori o resursă prețioasă pentru orice companie ce dorește să își automatizeze procese. Vorbim de un interval de 3-6 luni în care cei nespecializați, care însă au competențe tehnice, își pot facilita o tranziție către domeniul automatizării de procese.
Roboții pot lucra 24 de ore pe zi, 365 de zile pe an și ating o acuratețe de aproape 100% iar companiile pot observa rapid efectele unui proiect de automatizare. De exemplu, în ceea ce privește beneficiile obținute în urma automatizării de procese, asistăm la o scădere cu până la 80% a timpului de execuție a proceselor și la o amortizare a investiției de aproximativ un an.
În același timp, conceptul de ”smart automation” prinde aripi și asistăm la nașterea unui ecosistem de tehnologii inovatoare. Beneficiile automatizării unui proces sunt maximizate în momentul în care se iau în considerare și alte tehnologii disruptive cum ar fi Machine Learning și ChatBots, care să fie utilizate ca tehnologii complementare RPA.
UiPath este un foarte bun exemplu.În ciuda succesului de care are parte în prezent, se află într-un proces continuu de inovare și dezvoltare de funcționalități avansate, complementare tehnologiei lor, cum ar fi Computer Vision, manipularea de date semi-structurate și conectori nativi pentru Natural Language Process (NLP).
Potrivit studiilor pe investiții în robotică, realizate de IDC (International Data Corporation), cererea de piață pentru robotizare la nivel global va însuma 94 de miliarde de dolari în 2018, în creștere cu 22% față de 2017. Până în 2021, investițiile în acest segment de piață vor avea o rată a creșterii de 25,4%, totalizând mai bine de 218 miliarde de dolari.
În concluzie, automatizările de procese vor da naștere unor noi locuri de muncă și vor oferi oportunități de dezvoltare a unor noi aptitudini tehnice. Iar inovația și deschiderea la schimbare în cadrul companiilor, făcute cu atenție la detalii, vor avea, pe termen lung, implicații cu adevărat benefice pentru economia țărilor ce îmbrățișează tehnologiile disruptive.
