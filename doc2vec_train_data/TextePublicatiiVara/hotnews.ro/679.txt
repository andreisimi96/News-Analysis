[P] Anunțul Telefonic - 28 de ani de istorie a Bucureștiului. Anii în care o casă costa cât o mașină
de     Smile Media
Joi, 7 iunie 2018, 15:22 Economie | Media & Publicitate
AT_28 de ani
Foto: Anuntul Telefonic
În 1990 apărea pentru prima oară Anunțul Telefonic, în București. Au trecut 28 de ani de atunci, lucrurile s-au schimbat semnificativ și, pentru a marca momentul și pentru a rememora acele vremuri, Anunțul Telefonic retipărește ediția din 1993.
Care erau prioritățile românilor atunci, cum se adaptau la noua realitate, ce servicii erau “la modă” și cât costa un televizor color? Anunțurile de mică publicitate zugrăvesc fidel realitatea socială a anului 1993.
De exemplu, un apartament de 3 camere, confort sporit “și telefon”, în Petre Ispirescu era 7.500 $, în timp ce un Opel Rekord, din 1981, înscris, cu trapă era 17.000 $. Iar televizoarele color, de import, folosite, cu garanție 3 luni aveau “prețuri pentru oameni simpli”.
Vezi mai jos câteva dintre cele mai amuzante anunțuri din ediția 3-9 iunie 1993
“Problemele dumneavoastră sunt și problemele noastre. Noi vă rugăm sa le rezolvați” / agenție imobiliară
TÎNĂR 23 ani doresc contract munci necalificate în Occident, recompense 30-40% 771.23.61
Telemea oi pe bază de contract; 312.30.75; 642.98.51 seara
Matematician – informatician caut locuintă (ultra)central (ne)mobilată, telefon, termen lung, chiria rezonabilă (lei). Contract I.B. CP 54-53; 615.51.80, Bucuresti
Ofertă invitație Germania 686.90.44
Ofer spre împrumut 300.000 lei, dobândă 20% lunar garanție materială; 620.90.63
CÎȘTIGAȚI 10% pe lună la orice sumă depusă în contul firmei noastre, garanție prin contract, Sarafinești 26 (Vatra Luminoasă, lângă Electroaparataj); 653.54.24
ITALIAN Patron Office Import – Export Diamante Pietre Prețioase și Aur absolut singur înlăuntrul sufletului sau necăsătorit, stare materială foarte bună, 48 ani, cu spiritul încă tânăr, prezentabil, de o fidelitate absolută, nebăutor, nefumător, maximă seriozitate caut exclusiv domnisoară/doamnă frumoasă, afectuoasă 20-35 ani chiar și divorțată, interesată de cunoașterea mea doar în scopul unei căsătorii din dragoste. Scrieți-mi atasând fotografii.
Doresc cunoștință pensionar intelectual blând, singur, delicat 76 ani, gospodar, sănătos, conviețuire ideală; 667.44.52
VĂRSĂTOR 30/180/76 cu situație materială deosebită, decepționat sentimental doresc prietenie sinceră, oferte serioase; 622.77.80 Victor
