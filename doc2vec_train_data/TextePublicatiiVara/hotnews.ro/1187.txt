Joi, 14 iunie 2018, 9:47 Economie | Finanţe & Bănci
Lucrările de construcţii au înregistrat şi în aprilie o scădere, de 4,1% pe serie brută, faţă de aceeaşi lună a anului trecut, după o contracţie în martie, în principal din cauza rezultatelor mai slabe înregistrate pe zona clădirilor rezidenţiale, potrivit datelor publicate joi de Institutul Naţional de Statistică (INS), citate de news.ro. În martie, faţă de aceeaşi lună a anului trecut, lucrările de construcţii au înregistrat o scădere de 11,9%.
În aprilie, faţă de aceeaşi lună a anului trecut, pe obiecte de construcţii, volumul lucrărilor de construcţii a scăzut la clădirile rezidenţiale cu 24,4%. Creşteri au fost la clădirile nerezidenţiale şi la construcţiile inginereşti cu 4,7%, respectiv cu 3,7%.
Pe elemente de structură, s-a înregistrat scădere la lucrările de construcţii noi cu 11,4%. Creşteri au fost la lucrările de întreţinere şi reparaţii curente cu 17,1% şi la lucrările de reparaţii capitale cu 12,7%.
În primele patru luni, volumul lucrărilor de construcţii ca serie brută, a scăzut pe total, cu 2,7%, faţă de aceeaşi perioadă a anului trecut.
În 2017, volumul lucrărilor de construcţii a scăzut pe total ca serie brută cu 5,4%.
