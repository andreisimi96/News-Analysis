Prognoză weekend: Vreme instabilă în mare parte din țară, cu ploi, fulgere și grindină. Ploi de scurtă durată în București
Sâmbătă, 16 iunie 2018, 9:11 Actualitate | Esenţial
Administrația Națională de Meteorologie anunță că, în acest weekend, vremea se menține instabilă, în mare parte a țării, cu posibile ploi şi descărcări electrice, pe alocuri chiar grindină. În Capitală, sunt așteptate ploi de scurtă durată și descărcări electrice.
“Cele mai mari temperaturi vor fi încadrate în Muntenia, sudul Moldovei şi Dobrogea continentală, unde termometrul va urca până la 30-32 de grade, izolat chiar şi 33. Cerul va fi variabil cu înnorări temporar accentuate, averse, descărcări electrice și intensificări de scurtă durată ale vântului, (...) 
În Capitală , vremea rămâne instabilă, sâmbătă şi duminică. După amiază posibil vor fi averse trecătoare, ploi de vară cu tunete şi fulgere, care se vor menţine şi în ziua de luni. (..) Temperaturile vor fi în jur de 30 de grade ziua, iar noaptea se aşteaptă circa 17 grade. Sunt temperaturi normale pentru această perioadă”, a declarat, pentru Mediafax, Robert Manta, meteorolog de serviciu în cadrul Administrației Naționale de Meteorologie (ANM).
În weekend, pe litoral, temperaturile maxime vor fi în jur de 27-28 de grade. La munte vremea va fi instabilă și se anunță ploi cu descărcări electrice, chiar și grindină.
“Pentru zona literalului sâmbătă se anunţă vreme bună, cu temperaturi de 27-28 de grade. Apa mării va avea între 20 şi 23 de grade, cu cele mai ridicate valori în zona de Nord a litoralului. Duminică vor fi mai mulţi nori şi se anunţă averse pentru toată ziua. Mercurul din termometre va urca până la 24 de grade. (...) La munte va fi o instabilitate destul de accentuată, în special după orele prânzului. Ploile vor fi însoţite de tunete şi fulgere, în unele locuri posibil să fie chiar şi grindină de mici dimensiuni. Temperaturile vor fi între 20 şi 22 de grade”, a declarat meteorologul.
În unele regiuni, ar putea fi emis din nou cod galben de inundații.
“În România, iunie este cea mai ploioasă lună. Instabilitatea nu este destul de severă, dar pot apărea, în acest weekend, cantităţi mai mari de precipitaţii. (...) Acestea pot duce la inundaţii rapide adică volum mare în interval scurt. (...) Posibil să apară şi coduri galbene de inundaţii, la nivel izolat”, a adăugat Manta, meteorolog ANM.
