Elevii Liceului pentru Deficienţi de Auz din Cluj, obligaţi să nu mai transmită pe rețelele de socializare ce se petrece în şcoală
Miercuri, 13 iunie 2018, 16:22 Actualitate | Esenţial
Eleva batuta la Cluj
Foto: Captura YouTube
Elevii Liceului pentru Deficienţi de Auz Cluj-Napoca au fost obligaţi de conducerea unităţii să semneze o declaraţie prin care se angajează să nu mai filmeze şi transmită pe reţelele de socializare ce se petrece în şcoală, după ce o supraveghetoare a bătut o elevă, potrivit unui comunicat al Centrului European pentru Drepturile Copiilor cu Dizabilităţi (CEDCD). Potrivit ONG-ului, măsura luată de conducerea liceului împotriva elevilor este una represivă şi nu are efecte juridice.
Centrul European pentru Drepturile Copiilor cu Dizabilități (CEDCD) a transmis Liceului Tehnologic Special pentru Deficienți de Auz din Județul Cluj o adresă informativă cu privire la consecințele legale ale măsurilor represive luate împotriva elevilor ca urmare a incidentului din petrecut în noaptea de 10 iunie 2018.
Elevii Liceului au fost obligați de conducerea unității de învățământ să semneze o declarație pe proprie răspundere prin intermediul căreia se angajează să nu mai filmeze și transmită pe rețelele de socializare aspecte petrecute în școală sub amenințarea sancțiunilor.
Precizăm faptul că acest act nu poate produce efecte juridice, fiind lovit de nulitate. În cazul în care elevii semnează acest act, consimțământul acestora este obținut prin violență (art. 1216, Cod Civil[1]), prin constrângerea morală exercitată asupra acestora, prin poziția de putere deținută de reprezentanții școlii asupra elevilor, cărora le este insuflată indirect temerea privind securitatea fizică și emoțională pe care o au în acest liceu, mai ales în lumina revelării evenimentelor recente puternic abuzive.
Mai mult decât atât, obligarea elevilor la semnarea acestor acte, ce vizează restrângerea abuzivă a dreptului la liberă exprimare a elevilor din cauza publicării unor informații de interes public, cu amenințarea sancționării, reprezintă hărțuire[2] conform O.G. 137/2000 privind sancționarea și combaterea tuturor formelor de discriminare și se sancționează contravențional.
”Considerăm reprobabilă atitudinea conducerii acestui Liceu, care în loc să dea dovadă de bună credință și să gândească măsuri de remediere, se îndreptă tot împotriva copiilor și îi obligă la restrângerea unor drepturi. Pentru această categorie de oameni nu există decât interesul personal și prezervarea privilegiilor cu orice preț. Inclusiv cu prețul suferinței și al vieții unor copii izolați în spatele zidurilor și ușilor închise. Nu este suficient că nu se pot exprima verbal, că nimeni din școală nu cunoaște limbajul mimico-gestual, le interzicem orice canal de comunicare, exprimare și protecție într-un mediu dovedit a fi extrem de ostil”, declară Mădălina TURZA președinte CEDCD.
Centrul European pentru Drepturile Copiilor cu Dizabilităţi (CEDCD) a sesizat, luni, Parchetul de pe lângă Judecătoria Cluj-Napoca şi Ministerul Educaţiei după ce  o elevă de la Liceul pentru Deficienţi de Auz din Cluj-Napoca a fost bătută de către o îngrijitoare, fiind lovită repetat cu pumnul în faţă , potrivit unor imagini filmate de colegi ai fetei si postate pe internet. 
Conducerea liceului a spus că va declanşa o anchetă, urmând să analizeze imaginile şi că, din primele discuţii cu îngrijitoarea, aceasta ar fi încercat să "potolească" două eleve care erau agitate şi nu a mai putut controla situaţia.
