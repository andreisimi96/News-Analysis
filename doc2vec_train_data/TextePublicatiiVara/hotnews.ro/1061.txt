Marţi, 12 iunie 2018, 20:51 Actualitate | Administratie Locala
Reprezentanții Primăriei Municipiului București au spus, marți, că în spațiul public circulă declarații tendențioase cu privire la traficul din Capitală și precizează că traficul s-a agravat, în ultima perioadă, din cauza înmulțirii mașinilor.
"Referitor la declarațiile tendențioase care circulă în spațiul public și care fac referire la lipsa unor măsuri concrete de fluidizare a traficului, precum și lipsa unor proiecte de infrastructură în Capitală, Primăria Municipiului București face următoarele precizări: subliniem faptul că timp de 27 de ani, în Capitala României nu s-au luat măsuri coerente de rezolvare a conflictelor de trafic, situație care s-a agravat an după an atât din cauza lipsei investițiilor, dar și din cauza înmulțirii autovehiculelor de pe arterele", se arată într-un comunicat transmis marți de PMB și citat de Mediafax.
Primăria mai ține să aminteascăîn comunicat că, în ultimii doi ani, Municipalitatea a luat mai multe măsuri în ceea ce privește infrastructura, precum achiziționarea a 400 de autobuze, 100 de tramvaie și 100 de troleibuze, finalizarea pasajului de la Piața Sudului, deblocarea proiectului "Pasaj Ciurel" sau montarea de garduri de-a lungul liniei de tramvai 21.
