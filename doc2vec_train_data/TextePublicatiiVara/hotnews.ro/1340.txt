PMP își alege sâmbătă noua echipă de conducere; Tomac, singurul candidat la funcția de președinte al formațiunii
Sâmbătă, 16 iunie 2018, 5:22 Actualitate | Politic
​​Partidul Mişcarea Populară îşi va desemna sâmbătă, în congres extraordinar, noua echipă de conducere, inclusiv un nou preşedinte, după ce Traian Băsescu şi-a anunţat retragerea din fruntea formaţiunii, relatează Agerpres.
Miercuri, deputatul Eugen Tomac, preşedinte executiv al PMP, a anunţat că şi-a depus oficial candidatura la preşedinţia formaţiunii şi că va cere votul de încredere al colegilor cu moţiunea "Partidul Mişcarea Populară - Reîntregim România!". 
"Pentru mine, la fel ca pentru mulţi români, anul 2018 este unul special. Mă simt onorat să trăiesc această aniversare, mai ales că idealurile mele politice se regăsesc în obiectivele politice ale înaintaşilor noştri, care, acum 100 de ani, au făurit România de la Nistru până aproape de Tisa! Tocmai de aceea, am decis să îmi asum, alături de colegii mei din PMP, misiunea de a lupta pentru reîntregirea ţării, mai hotărât, mai convingător! Fiind motivat şi determinat în această misiune, mi-am depus oficial candidatura la preşedinţia PMP. La congresul extraordinar al partidului din 16 iunie 2018, voi cere votul de încredere al colegilor noştri cu moţiunea 'Partidul Mişcarea Populară - Reîntregim România!", a scris Tomac pe Facebook.
La congresul extraordinar de sâmbătă, care va avea loc la Palatul Parlamentului, sunt aşteptaţi 2.500 de delegaţi din toate organizaţiile.  
Traian Băsescu şi-a anunţat retragerea din fruntea Partidului Mişcarea Populară însă a declarat că va rămâne în continuare un partener al PMP. Pentru el, aşa cum a precizat, la 67 de ani, vârstă pe care o împlineşte în acest an, a venit timpul să predea ştafeta unei noi echipe de conducere a partidului, formată din oameni "capabili să facă politică" şi care "să îşi asume responsabilitatea alegerilor care vor fi în 2019 şi 2020".  
Potrivit lui Băsescu, mesajul principal care va fi dat, cu ocazia congresului, de către PMP, dincolo de priorităţile de investiţii în domenii ca sănătatea, infrastructura şi educaţia, va fi asumarea politică a responsabilităţii pentru reunificarea ţării.
Partidul Mişcarea Populară a fost fondat în anul 2013, pornind iniţial de la Fundaţia Mişcarea Populară.  
Fostul şef al statului Traian Băsescu s-a înscris în PMP pe 9 octombrie 2015. 
Pe 27 martie 2016, Băsescu a fost ales, cu unanimitate de voturi, preşedinte al Partidului Mişcarea Populară, tot în congres extraordinar.
