Luni, 18 iunie 2018, 7:29 Actualitate | Esenţial
Administraţia Naţională de Meteorologie a emis o informare meteorologică privind perioade scurte de instabilitate atmosferică la nivelul întregii ţării, valabilă până luni la ora 21:00, informează Agerpres.
Potrivit meteorologilor, în cea mai mare parte a ţării, vor fi perioade scurte de timp cu instabilitate atmosferică accentuată ce se va manifesta prin averse, frecvente descărcări electrice, intensificări ale vântului şi condiţii de grindină. Pe arii restrânse vor fi cantităţi de apă de peste 20 -30 l/mp.
Început de săptămână cu vreme instabilă, dar și cu temperaturi ridicate
Meteorologii anunţă un început de săptămână instabil , în care vor fi ploi de scurtă durată, cu descărcări electrice şi intensificări ale vântului. Vremea se va menţine însă caldă, cu temperaturi de până la 34 de grade Celsius, în special în Capitală. 
“Luni, vremea va fi instabilă pe tot parcursul zilei. Se aşteaptă înnorări temporar accentuate ce vor determina apariţia averselor, descărcărilor electrice şi intensificărilor de scurtă durată ale vântului în majoritatea regiunilor, în special în jumătatea de Sud- Est a ţării, în zonele deluroase şi montane. Cantităţile de apă vor depăşi local 13 litri pe metru pătrat, izolat chiar şi 20 de litri. Luni, maxima va fi de 30 de grade, iar pe parcursul nopţii temperaturile vor fi cuprinse între 13 şi 21 de grade Celsius”, a declarat, pentru Mediafax, Oana Catrina, meteorolog de serviciu în cadrul Administraţiei Naţionale de Meteorologie (ANM).
