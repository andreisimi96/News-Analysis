Angela Gheorghiu o contrazice pe Gabriela Firea: „Nu am datorii la statul român. Primarul General răspunde cu acuzații foarte grave doar pentru că am curaj să spun lucrurilor pe nume”
Marţi, 12 iunie 2018, 21:49 Actualitate | Esenţial
Angela Gheorghiu in Traviata, la Scala
Foto: Angela Gheorghiu - site personal
Soprana Angela Gheorghiu îi răspunde Gabrielei Firea, susținând că primarul Capitalei a reacționat după mesajul său cu „o serie de inexactități și insinări, ba chair cu acuzații foarte grave”. Mai mult, artista susține că nu are datorii la stat, dimpotrivă  a primit „o rectificare prin care se atestă că statul român, prin ANAF, trebuie să-mi returneze o parte din sumele pe care eu le-am plătit, autoritățile respective anunțându-mă că au greșit calculele”.
„Îmi pare rău că Primarul General al Bucureștiului a ales să răspundă mesajului meu cu o serie de inexactități și insinuări, ba chiar cu acuzații foarte grave, doar pentru că am curaj să spun lucrurilor pe nume.”, a scris Angela Gheorghiu pe Facebook. 
Postarea integrală de pe Facebook a Angelei Gheorghiu 
„Îmi pare rău că Primarul General al Bucureștiului a ales să răspundă mesajului meu cu o serie de inexactități și insinuări, ba chiar cu acuzații foarte grave, doar pentru că am curaj să spun lucrurilor pe nume.
Am anunțat înainte de data de 1 Decembrie că nu mai pot participa la ceremonia de decernare a titlului de Cetățean de Onoare al Municipiului București din motive personale. Nu am vrut atunci să intru în detalii, dar am comunicat Primăriei că nu pot participa, dat fiind contextul social al respectivului eveniment, care ar fi putut să ducă la interpretări nepotrivite. Nu am fost informată că decizia de a primi acest titlu se putea lua în absența consultării mele.
Motivele specifice pe care le-am avut pentru a nu da curs invitației din decembrie le-am expus deja. Eram în punctul în care toată ceremonia ar fi fost doar un exercițiu de imagine pentru un politician. Soluția care s-a găsit, de a fi înlocuită peste noapte cu alte șase personalități doar pentru ca spectacolul să continue, a demonstrat că temerile mele erau îndreptățite.
Am susținut, într-adevăr, un concert în Piața Constituției, în anul 2017, la invitația și contractată fiind de Primăria Bucureștiului. Ce a contat pentru mine atunci a fost faptul că respectivul concert urma să fie gratuit pentru bucureșteni și pentru iubitorii de muzică din toata țara (concertul fiind transmis în direct de Televiziunea Română), dar și faptul că în seara aceea s-a cântat muzică de operă, în Piața Constituției, pentru mai bine de 10.000 de oameni. De aceea am acceptat să cânt. Datele financiare au fost negociate de impresari. Afirmațiile cu privire la onorariul de concert sunt în afara prevederilor contractuale și total lipsite de eleganță.
Deși nu trebuie să mă justific în vreun fel, precizez că am susținut de-a lungul vremii numeroase concerte pro bono, la care nu am cerut și nu am primit bani, concerte pentru cauze nobile, care meritau susținerea mea. Am făcut asta și pentru că îmi doresc și caut să întâlnesc publicul roman de câte ori am ocazia. De pe urma concertului umanitar pentru victimele de la Colectiv, jumătate din banii pe care i-am strâns sunt încă dați dispăruți, deși înteleg că între timp a fost câștigat inclusiv un proces.
Datorii la statul român nu am. Întâmplarea face că am primit recent o rectificare prin care se atestă că statul român, prin ANAF, trebuie să-mi returneze o parte din sumele pe care eu le-am plătit, autoritățile respective anunțându-mă că au greșit calculele. Sigur, am tot povestit despre pățania mea, pentru că mi se pare scanadalos acest comportament abuziv, dar nu am cerut cuiva să intervină pentru nimic. Mi-am plătit datoriile din România, ba mai mult decât atât, nu am nici măcar rezidență fiscală aici.
De-a lungul timpului, am primit distincții peste tot în lume. Iar politicieni importanți și-au făcut timp să vină și să îmi ofere aceste distincții în orașele în care am cântat. Simplul fapt că mă văd nevoită acum să mă justific în fața unor acuzații incredibile mă fac să aplaud corul din ce în ce mai puternic al românilor care cred că așa nu se mai poate și că în România lucrurile trebuie să se schimbe. Datorăm asta, o țară normală, cu un stat drept și cu politicieni puși în slujba cetățenilor, urmașilor noștri.
