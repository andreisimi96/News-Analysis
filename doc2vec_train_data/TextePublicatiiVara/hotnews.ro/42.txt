Sâmbătă, 26 mai 2018, 2:41 Actualitate | Internaţional
Premierul japonez Shinzo Abe şi-a exprimat vineri regretul pentru anularea summitului între preşedintele american Donald Trump şi liderul nord-coreean Kim Jong Un, considerând "indispensabilă" organizarea unei astfel de întâlniri pentru rezolvarea crizei nord-coreene, relatează  Agerpres,  care citează AFP.
"Este păcat", a spus Shinzo Abe la Forumul Economic Internaţional de la Sankt Petersburg, în nord-vestul Rusiei. "În viitor, trebuie să aibă loc o astfel de întâlnire, este indispensabilă pentru rezolvarea problemelor care s-au acumulat", a adăugat el.  
Preşedintele SUA, Donald Trump, a anunţat joi că i-a transmis o scrisoare deschisă preşedintelui Coreei de Nord, Kim Jong Un, prin care îl înştiinţează că a decis să anuleze summitul lor prevăzut pentru 12 iunie în Singapore, invocând 'ostilitatea deschisă' manifestată în ultimele declaraţii ale regimului de la Phenian. Însă, 24 de ore mai târziu, Donald Trump a surprins vineri când şi-a exprimat optimismul cu privire la discuţiile cu Phenianul, menţionând chiar posibilitatea organizării summitului pe 12 iunie.
