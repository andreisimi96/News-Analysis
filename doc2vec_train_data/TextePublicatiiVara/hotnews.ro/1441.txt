Luni, 18 iunie 2018, 9:04 Actualitate | Esenţial
Parchetul General extinde ancheta în dosarul Colectiv și investighează modul în care autoritățile au intervenit și au îngrijit victimele imediat după tragedie, luni dimineața fiind audiate patru persoane. Ancheta este extinsă în urma plângerilor penale depuse de părinți și victime, scrie Mediafax.
„Suntem deja aici. E vorba despre plângerile penale pe care noi le tot facem de aproape doi ani de zile privind ce s-a întâmplat după incendiu: spitalele, pentru știm cu toții că în spitale au murit 37 de tineri, din care cel puțin 30 au murit din cauza bacteriilor, asta în condițiile în care România se declarară că nu avem bacterii. Lucrurile acestea nu vrea nimeni să le ancheteze. E momentul să se întâmple ceva. Ne amintim că timp de o săptămână, nu a fost permisă plecarea niciunui tânăr în străinătate, deși au fost intervenții cu bani privați. Directiva politică a fost: Nu pleacă nimeni. Așa s-au pierdut vieți. Vrem să știm cine a dat... pentru că o săptămână nu i-a lăsat să plece, iar după ce a plecat, prima hotărâre luată în mare secret și transmisă spitalelor din străinătate a fost să nu se facă nicio autopsie celor decedați. Autopsiile să se facă strict în România. Adică e clar că cineva a vrut să ascundă ceva. De ce și ce s-a dorit să se ascundă, o să vedem. Copilul meu a murit cu arsuri pe 28 % din suprafața corpului”, a declarat, pentru Mediafax, Eugen Iancu, președintele Asociației Colectiv și tatăl lui Alexandru, un tânăr de 22 de ani care a murit în incendiul din 30 octombrie 2015.
Această anchetă nouă este deschisă drept urmare a numeroaselor plângeri depuse de către părinții victimelor din Clubul Colectiv, la câteva luni după tragedie. „Plângerile penale au început să fie depuse la câteva luni după tragedie, după ce ne-am îngropat copiii. Au fost multe plângeri, a fost acum un an și jumătate una mare care a fost semnată de mai multe victime, care zace din noimebrie 2016 la ei. Acum o lună am făcut o altă plângere, la fel, semnată de un număr mare de victime. Și tot sperăm să se întâmple ceva”, a spus Eugen Iancu.
Incendiul din clubul Colectiv, izbucnit în seara zilei de 30 octombrie 2015, a durat, potrivit datelor oficiale, 153 de secunde. În tragedia care zguduit România şi-au pierdut viaţa 64 de persoane, 27 în incendiul propriu-zis iar restul ulterior, în spitalele din ţară şi din străinătate, iar alte 146 au fost rănite. Luni, 18 iunie, urmează noi audieri în cadrul dosarului Colectiv, aflat pe rolul Tribunalului București.
Procurorii de la Parchetul General au trimis în judecată dosarul Colectiv pe 28 aprilie 2016. Patronii clubului, George Alin Anastasescu, Paul Cătălin Gancea şi Costin Mincu, sunt acuzaţi de ucidere din culpă şi vătămare corporală din culpă. Cercetările au fost extinse şi asupra reprezentanţilor firmei care a livrat artificiile în club, Golden Ideas Fireworks.
În 15 ianuarie 2018, judecătorii Tribunalului Bucureşti au decis reunirea cauzei aflate pe rolul acestei instanţe cu cea a dosarului de la Tribunalul Militar, în care sunt cercetaţi doi angajaţi ai ISU, Antonina Radu şi George Petrică Matei, pentru abuz în serviciu.
În acelaşi dosar este judecat şi judecat fostul primar al Sectorului 4, Cristian Popescu Piedone. Artificierul firmei, Viorel Zaharia, este acuzat de ucidere din culpă şi vătămare corporală din culpă în timp ce patronii Cristian Niţă şi Daniela Niţă sunt acuzaţi de favorizarea făptuitorului şi sustragerea sau distrugerea de probe ori înscrisuri. În dosar au fost puse sub acuzare firmele SC Colectiv Club SRL şi SC Golden Ideas Fireworks Artists SRL, sub aspectul săvârşirii infracţiunii de ucidere din culpă, în formă agravantă, având ca urmare decesul mai multor persoane şi vătămare corporală din culpă, în formă agravantă, având ca urmare vătămarea mai multor persoane.
