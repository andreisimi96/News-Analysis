Luni, 2 iulie 2018, 17:35 Actualitate | Esenţial
Liviu Dragnea - Sevil Shhaideh
Foto: Facebook/Liviu Dragnea
​Redefinirea abuzului în serviciu nu-i este favorabilă doar lui Liviu Dragnea, care ar putea scăpa de dosarul angajărilor fictive, în care a fost condamnat la 3 și 6 luni de închisoare, în primă instanță. O lungă serie de politicieni și nu numai trimiși în judecată de DNA pentru abuz în serviciu ar putea scăpa de problemele penale. 
De altfel, DNA a avertizat că toate dosarele trimise în judecată, doar în 2017, pentru săvârșirea a 215 infracțiuni de abuz în serviciu ar putea fi închise în lumina noilor prevederi, dacă acestea vor intra în vigoare.  
De ce ar putea scăpa? Potrivit noii reglementări, abuzul în serviciu este „fapta funcționarului aflat în exercițiul atribuțiilor de serviciu reglementate expres, prin legi, ordonanțe de guvern sau ordonanțe de urgență, care refuză să îndeplinească un act sau îl îndeplinește prin încălcarea atribuțiilor astfel reglementate, a unor dispoziții exprese dintr-o lege, ordonanță de guvern sau ordonanță de urgență, în scopul de a obține pentru sine, soț, rudă sau afin până la gradul II inclusiv, un folos material necuvenit și prin aceasta cauzează o pagubă certă și efectivă mai mare decât echivalentul unui salariu minim brut pe economie sau o vătămare a drepturilor sau intereselor legitime nepatrimoniale ale unei persoane fizice sau juridice”.
Potrivit DNA, în cursul anului 2017, s-a dispus trimiterea în judecată a unor inculpați pentru săvârșirea a 215 infracțiuni de abuz în serviciu contra intereselor publice. Din analiza preliminară a acestor cauze, nu a fost identificat niciun dosar în care autorul să fi urmărit obținerea unui folos personal, astfel încât includerea condiției suplimentare ar putea avea ca efect dispunerea de soluții de achitare în toate dosarele cu care a fost sesizată instanța pentru săvârșirea acestei infracțiuni, inclusiv în situațiile unde s-au dispus deja condamnări definitive. 
Printre cei care ar putea scăpa de dosare: 
1. Sevil Shhaideh, trimisă în judecată în Dosarul Belina 
2. Mihnea Costoiu, trimis în judecată în Dosarul Cutezătorii 
3. Ioan Lascăr, Macovei Alexandru, trimiși în judecată în Dosarul Barocamera 
4. Gabriel Sandu, Claudiu Florică, Dinu Pescariu și Valerian Vreme, în dosarele referitoare la licențele Microsoft 
5. Nicușor Constantinescu, fost șef CJ Constanța 
6. Ofițerii ISU Antonina Radu și George Matei, trimiși în judecată în Dosarul Colectiv.
7. Cristian Popescu Piedone, fost primar sector 4, trimis în judecată în dosarul Colectiv
