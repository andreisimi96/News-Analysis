Luni, 18 iunie 2018, 14:08 Actualitate | Politic
​Comisia specială parlamentară condusă de deputatul PSD Florin Iordache dezbate luni proiectul de modificare a Codului de procedură penală, urmând să dea un raport, după ce proiectul a fost adoptat fără probleme de Senat, iar miercuri să intre la votul final de la Camera Deputaților. Printre modificările PSD votate luni față de forma care a trecut de Senat se află și cea potrivit căreia inculpatul va fi înștiințat cu data și ora când se va face urmărirea penală.
Cei de la PSD au venit înainte de ședință cu o serie de amendamente la propriul proiect modificat și votat în Senat, pe care Iordache le prezintă iar cei din comisie le votează, pe rând, în timp ce amendamentele celor de la USR și PNL sunt respinse.
Cele mai importante și controversate modificări care vizează Codul de Procedură Penală votate la Senat ( citește aici despe votul din Senat ):
revizuirea hotărârilor judecătoreşti definitive poate fi cerută în cazul în care soluționarea cauzei nu este semnată sau redactată de către judecătorul care a participat la proces
pentru arestarea preventivă vor fi necesare probe sau indicii temeinice (ex: dacă suspectul a săvârşit o infracţiune, a influenţat martorii sau a încercat să distrugă probe)
instanța de apel nu mai poate să dea o pedeapsă cu condamnare unei persoane care a fost achitată în primă instanță decât dacă apar probe noi
dezvăluirile în timpul urmăririi penale referitoare la faptele şi persoanele care fac obiectul procedurii sunt interzise, cu excepția cazului în care se justifică interesul public "prevăzut de lege"
convorbirile, comunicările sau conversațiile interceptate şi înregistrate, care nu privesc fapta ce formează obiectul cercetării, nu pot fi folosite sau ataşate la dosarul de urmărire penală
durata urmăririi penale este redusă la un an. Dacă procurorii nu reușesc în decurs de un an să trimită în judecată persoana în cauză, atunci dosarul se clasează automat
denunţurile vor aduce reduceri de pedeapsă doar dacă sunt făcute în maximum 6 luni de la faptă
audierea unei persoane nu poate dura mai mult de 6 ore din 24 de ore, iar perioadele de 6 ore nu pot fi consecutive, intervenind un interval de 12 ore
Urmărește o transmisiune LIVE VIDEO cu ședința comisiei care a început la ora 12.00:
Ce modificări au fost aduse luni (ședința este în desfășurare, se actualizează articolul) față de forma votată la Senat:
* S-a reformulat un alineat privitor la comunicarea publică a datelor despre dosare, fără o modificare pe fond, la articolul privind prezumția de nevinovăție:
(4) Prin excepție, în cursul urmăririi penale sau al judecății organele de urmărire penală sau instanța de judecată  pot comunica public date despre procedurile penale care se desfășoară doar atunci când datele furnizate justifică un interes public prevăzut de lege sau acest lucru este necesar în interesul descoperirii și aflării adevărului în cauză.
* La Art. 10 - Dreptul la apărare
"(4^1) Exercitarea dreptului de a nu da nicio declaraţie nu poate fi utilizată împotriva suspectului sau inculpatului în nicio fază a procesului penal, neputând constitui o circumstanţă personală care să justifice convingerea organelor judiciare că persoana este vinovată de săvârşire infracţiunii pentru care este cercetată și nu poate fi utilizată la coroborarea probelor (n.r. - în loc de "coroborarea faptelor" cum prevedea forma adoptată de Senat)."
* Sintagma "indicii temeinice" este înlocuită cu forma în vigoare, "suspiciune rezonabilă" în cazul incompatibilității judecătorului:
Art. 64 Incompatibilitatea judecătorului
Este incompatibil dacă:
f) există o suspiciune rezonabilă că imparțialitatea judecătorului este afectată.
* Inculpatul va fi înștiințat cu data și ora  când se va face urmărirea penală - prevederea era în forma inițială a proiectului însă la Senat a fost eliminată. Iordache a propus să fie din nou introdusă și votată:
La art. 83 - Drepturie inculpatului  după lit b se introduce o nouă literă, litera b^1 cu următorul cuprins:
"b^1: Dreptul de a fi încunoștințat de data și ora efectuării actului de urmărire penală ori a audierii realizate de judecătorul de drepturi și libertăți. Încunoștințarea se face prin notificare telefonică, fax, e-mail sau prin alte asemenea mijloace, încheindu-se în acest sens un proces-verbal. Absența sa nu împiedică efectuarea actului."
Ce prevede acum Art. 83:
În cursul procesului penal, inculpatul are următoarele drepturi:
a) dreptul de a nu da nicio declaraţie pe parcursul procesului penal, atrăgându-i-se atenţia că dacă refuză să dea declaraţii nu va suferi nicio consecinţă defavorabilă, iar dacă va da declaraţii acestea vor putea fi folosite ca mijloace de probă împotriva sa;
a1) dreptul de a fi informat cu privire la fapta pentru care este cercetat şi încadrarea juridică a acesteia;
b) dreptul de a consulta dosarul, în condiţiile legii;
c) dreptul de a avea un avocat ales, iar dacă nu îşi desemnează unul, în cazurile de asistenţă obligatorie, dreptul de a i se desemna un avocat din oficiu;
d) dreptul de a propune administrarea de probe în condiţiile prevăzute de lege, de a ridica excepţii şi de a pune concluzii;
e) dreptul de a formula orice alte cereri ce ţin de soluţionarea laturii penale şi civile a cauzei;
f) dreptul de a beneficia în mod gratuit de un interpret atunci când nu înţelege, nu se exprimă bine sau nu poate comunica în limba română;
g) dreptul de a apela la un mediator, în cazurile permise de lege;
g1) dreptul de a fi informat cu privire la drepturile sale;
h) alte drepturi prevăzute de lege.
* Alineatul 2 al art. 103 se modifică și va avea următorul cuprins:
"(2) În luarea deciziei asupra existenței infracțiunii și a vinovăției inculpatului instanța hoărăște motivat, cu trimitere la toate probele evaluate. Condamnarea se dispune doar atunci când instanța  are convingerea că acuzația a fsot dovedită dincolo de orice îndoială"  
Ce prevede acum legea:
"(2) În luarea deciziei asupra existenţei infracţiunii şi a vinovăţiei inculpatului instanţa hotărăşte motivat, cu trimitere la toate probele evaluate. Condamnarea se dispune doar atunci când instanţa are convingerea că acuzaţia a fost dovedită dincolo de orice îndoială rezonabilă."
