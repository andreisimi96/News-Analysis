Iohannis, despre modificarea-fulger a Codului de Procedură Penală: PSD încearcă să amputeze puterile Justiției. Votează legi cu dedicație pentru Dragnea. E inadmisibil
Marţi, 19 iunie 2018, 15:33 Actualitate | Politic
​Președintele Klaus Iohannis acuză PSD că vrea „să amputeze puterile Justiției”, votând legi cu dedicație pentru Liviu Dragnea, exemplul fiind modificările adoptate la Codul de Procedură Penală. 
„Viteza ca viteza. Am mai avut situații când s-a votat noaptea. Rezultatul m-a întristat și mă întristează. PSD încearcă să amputeze puterile Justiției. Dacă am avut legile Justiției care m-au nemulțumit profund, acum vedem ceva nemainîntâlnit, acum majoritatea PSD votează legi cu dedicație pentru șeful lor, pentru Liviu Dragnea. Este inadmisibilă această abordare”, a declarat Klaus Iohannis. 
Șeful statului a adăugat că va uza de toate prerogativele sale constituționale pentru a încerca să corecteze această situație. 
Iohannis a subliniat însă că „toți musafirii mei s-au interesat și sunt foarte îngrijorați” de modificările discutate în Parlament. 
Proiectul PSD de modificare a Codului de procedură penală a fost votat luni seară târziu, cu câteva minute înainte de ora 22.00, de plenul Camerei Deputaților, în calitate de cameră decizională, după ore întregi de dezbateri și după o dezbatere în viteză în Comisia specială condusă de Florin Iordache, care a avut loc în aceeași zi. 
CONSULTĂ AICI PRINCIPALELE MODIFICĂRI ADUSE CODULUI DE PROCEDURĂ PENALĂ
