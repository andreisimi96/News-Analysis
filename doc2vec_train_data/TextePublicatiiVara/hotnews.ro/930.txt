Luni, 11 iunie 2018, 9:27 Economie | Finanţe & Bănci
IT-știi și persoanele care lucrează în intermedieri financiare și asigurări au avut cele mai mari salarii nete din economie, în aprilie, conform datelor Institutului Național de Statistică (INS). Astfel, personalul din sectorul Informații și Comunicații a luat, în medie, 5.287 lei, în timp ce în sectorul financiar câștigul a fost de 5.243 lei. Trebuie remarcat că la IT-ști suma a scăzut cu 0,7%, comparativ cu luna precedentă.
Cele mai mici salarii au fost, ca de obicei, în Hoteluri și Restaurante, respectiv 1.563 lei net.
În luna aprilie 2018, câştigul salarial mediu nominal brut a fost de 4512 lei, cu 0,5% mai mare decât în luna martie 2018.
Câştigul salarial mediu nominal net a fost de 2713 lei, în creştere faţă de luna precedentă cu 9 lei (+0,3%).
Valorile cele mai mari ale câştigului salarial mediu nominal net s-au înregistrat în activităţi de servicii în tehnologia informaţiei (inclusiv activităţi de servicii informatice) (6437 lei), iar cele mai mici în hoteluri şi restaurante (1563 lei).
Comparativ cu luna aprilie a anului precedent, câştigul salarial mediu nominal net a crescut cu 14,7%.
"În luna aprilie 2018, în majoritatea activităţilor din sectorul economic, nivelul câştigului salarial mediu net a fost mai mare decât în luna precedentă ca urmare a acordării de prime ocazionale (prime trimestriale, anuale, al 13-lea salariu, pentru performanţe deosebite ori pentru sărbătorile de Paşte), drepturi în natură şi ajutoare băneşti, plăţii sumelor din profitul net şi din alte fonduri (inclusiv tichete de masă şi tichete cadou). De asemenea, câştigurile salariale medii nete din luna aprilie au fost mai mari comparativ cu luna precedentă ca urmare a realizărilor de producţii ori încasărilor mai mari (funcţie de contracte/proiecte)", informează INS.
Cele mai semnificative creşteri ale câştigului salarial mediu net, comparativ cu nivelulde luna precedentă (la nivel de subsectoare economice), s-au înregistrat după cum urmează:
cu 23,2% în extracţia petrolului brut şi a gazelor naturale, cu 20% în extracţia cărbunelui superior şi inferior, respectiv cu 18,8% în activităţi de servicii anexe extracţiei
 între 9,0% şi 12,0% în producţia şi furnizarea de energie electrică şi termică, gaze, apă caldă şi aer condiţionat, activităţi auxiliare intermedierilor financiare, activităţi de asigurare şi fonduri de pensii, intermedieri financiare (cu excepţia activităţilor de asigurări şi ale fondurilor de pensii)
între 5,5% şi 9,0% în fabricarea produselor de cocserie şi a produselor obţinute din prelucrarea ţiţeiului, fabricarea substanţelor şi a produselor chimice, telecomunicaţii, silvicultură şi exploatare forestieră (inclusiv pescuit şi acvacultură), tipărirea şi reproducerea pe suporturi a înregistrărilor, cercetare-dezvoltare.
"Scăderile câştigului salarial mediu net faţă de luna martie 2018 au fost determinate de acordarea în lunile precedente de premii ocazionale (prime trimestriale, anuale, al 13-lea salariu, pentru performanţe deosebite ori pentru sărbătorile de Paşte), drepturi în natură şi ajutoare băneşti, sume din profitul net şi din alte fonduri. De asemenea, scăderile câştigului salarial mediu net au fost cauzate de încasările mai mici (funcţie de contracte/proiecte), precum şi de angajările de personal cu câştiguri salariale mici în unele activităţi economice", se mai spune în document.
Cele mai semnificative scăderi ale câştigului salarial mediu net s-au înregistrat după cum urmează:
cu 33,3% în fabricarea produselor din tutun, respectiv cu 14,6% în extracţia minereurilor metalifere;
între 5,0% şi 9,0% în fabricarea băuturilor, fabricarea altor produse din minerale nemetalice, fabricarea produselor din cauciuc şi mase plastice, activităţi profesionale, ştiinţifice şi tehnice, fabricarea produselor farmaceutice de bază şi a preparatelor farmaceutice, fabricarea calculatoarelor şi a produselor electronice şi optice.
În sectorul bugetar s-au înregistrat uşoare scăderi ale câştigului salarial mediu net faţă de luna precedentă în învăţământ (-1,8%), respectiv în administraţia publică (-0,2%). Câştigul salarial mediu net a crescut uşor în sănătate şi asistenţă socială (+2,3%) comparativ cu luna precedentă.
