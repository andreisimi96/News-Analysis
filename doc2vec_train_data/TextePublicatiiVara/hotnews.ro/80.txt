​WTA Nurnberg: Sorana Cîrstea a abandonat în setul decisiv al meciului cu Alison Riske - Americanca s-a calificat în semifinale
Vineri, 25 mai 2018, 14:02 Sport | Tenis
Foto: Facebook/ Romania Fed Cup Team
Sorana Cîrstea (45 WTA), favorita 6, a abandonat în sferturile turneului WTA de la Nurnberg, în setul decisiv al meciului cu americanca Alison Riske (105 WTA), adversara Simonei Halep în primul tur la Roland Garros, la scorul de 6-2, 5-7, 0-1, după o oră şi 58 de minute de joc. Jucă toarea noastră s-a accidentat la coapsa stângă, in setul al doilea, la scorul de 4-4, potrivit Digi Sport.
După ce a primit îngrijiri medicale pe teren, Sorana a cerut o pauză de vestiar. Numărul 45 WTA a revenit pe teren după câteva minute, dar jocul ei a fost vizibil influențat de accidentare. Riske și-a adjudecat actul al doilea cu 7-5 și a reușit și break-ul în startul setului decisiv, moment în care Sorana a decis să se retragă.
Rămâne de văzut dacă Sorana se va recupera pentru turneul de la Roland Garros, care va debuta duminică (27 mai). În primul tur, Cîrstea o va înfrunta pe Daria Gavrilova (Australia, 24 WTA). Acesta va fi prima întâlnire dintre cele două jucătoare.
Pentru prezența în sferturi la Nurnberg, Sorana va fi recompensată cu un cec în valoare de 4.980 de euro și 60 de puncte în clasamentul WTA.
La ediția de anul trecut a turneului de la Nurnberg, Sorana Cîrstea a ajuns până în semifinale, fiind învinsă de Barbora Krejcikova (Cehia), scor 6-4, 4-6, 6-0.
Cîrstea avea 3-1 în meciurile directe cu Riske, cel mai recent duel având loc la Australian Open în 2017, când românca s-a impus cu 6-2, 7-6 (2) în turul al treilea.
Alison Riske, care o va întâlni pe Simona Halep în prima rundă la Roland Garros, va juca în semifinale la Nurnberg cu Kirsten Flipkens (Belgia, 69 WTA), care a învins-o pe Kiki Bertens (Olanda, 18 WTA), cap de serie numărul trei, scor 5-7, 6-3, 7-6(3), după două ore și 38 de minute de joc.
Turneul de la Nurnberg (Germania) face parte din categoria "International", se dispută pe zgură și este dotat cu premii totale de $ 250,000. Câștigătoarea ultimelor două ediții este Kiki Bertens (în 2016 și 2017).
\uD83D\uDE14 @sorana_cirstea \uD83C\uDDF7\uD83C\uDDF4 was forced to retire at 6:2, 5:7, 0:1 against @Riske4rewards \uD83C\uDDFA\uD83C\uDDF8 due to a left leg injury. Get well soon, Sori! Nuremberg loves you! And we love the pic you took with the fans the other day! @wta @WTA_insider #nuernbergercup pic.twitter.com/8lQN3ybYkh
