Duminică, 17 iunie 2018, 15:26 Actualitate | Esenţial
Penitenciarul Bucuresti Jilava
Deținutul de la Penitenciarul Jilava care a fugit vineri de la punctul de lucru unde presta activități a fost prins duminică, în jurul orei 12:00, în zona magazinului Bucur Obor, a confirmat pentru Mediafax reprezentantul unității.
Potrivit purtătorului de cuvânt al Penitenciarului Jilava, Cristian Micu, deținutul care a fugit în urmă cu două zile a fost prins duminică, în jurul orei 12:00, în zona Obor din Capitală.
Deținutul de la Penitenciarul București Jilava, condamnat la cinci ani și opt luni de închisoare pentru furt calificat, a fugit vineri, 15 iunie, de la punctul de lucru unde presta activități , în sectorul 5 al Capitalei, a anuțat Administraţia Naţională a Penitenciarelor.
Instituția precizează că, pentru capturarea bărbatului, au fost luate măsuri pentru blocarea căilor de acces și au fost trimise mai multe echipe de căutare formate din angajaţi ai Penitenciarului București Jilava. În căutarea bărbatului s-au implicat și Inspectoratul de Poliţie Ilfov, Inspectoratul Judeţean de Jandarmi Ilfov, Poliția de Frontieră, DGPMB și IPJ Teleorman.
Sursa citată a mai adăugat că a fost deschisă o anchetă administrativă pentru a stabili circumstanţele care au condus la producerea evenimentului.
Administraţia Naţională a Penitenciarelor a menționat că deținutul are 32 de ani, înălțimea - 1,75 m, ochi căprui, păr șaten închis. Bărbatul are un tatuaj pe brațul stâng, purta un tricou negru, pantaloni negri și avea o șapcă, la fel, de culoare neagră. Individul purta pantofi de tip sport de culoare neagră.
