Sâmbătă, 26 mai 2018, 19:22 Actualitate | Politic
Foto: captura B1 TV
Preşedintele PMP, Traian Băsescu, a declarat sâmbătă, la Baia Mare, că plecarea mai multor parlamentari social-democrați la partidul lui Victor Ponta ar putea duce la scindarea PSD și la apariția a două formațiuni de stânga.
”În spectrul politic este mare turbulenţă, se pare că o să avem două partide de stânga, unul al lui Ponta şi unul al lui Dragnea, ceea ce e bine. (...) Ar fi neplăcut să ne trezim cu un PSD care obţine un număr mare de mandate în Parlamentul European. Sper ca liderii de Opoziţie să aibă înţelepciunea să facă o construcţie care să aibă principal obiectiv, să nu ne trezim cu un preşedinte al României ca Dragnea sau Tăriceanu. Sunt oameni care ar însemna dezastrul şi trebuie să avem în vedere responsabilitatea pe care o avem toţi cei din Opoziţie pentru momentul alegerilor prezidenţiale", a declarat Băsescu.
Pe de altă parte, liderul PMP a arătat că alegerile europarlamentare şi prezidenţiale de anul viitor forțează partidul său să-și împrospăteze structura națională de conducere.
”Ne apropiem de congres, congres la care vom face un bilanţ la nivelul conducerii partidului şi în care vom reaşeza conducerea partidului la nivel naţional. Ştiţi probabil că, în urma fuziunii (cu UNPR - n.r.), un mare număr de foşti membri ai PDL au fost desemnaţi, nominalizaţi în conducerea naţională. Din păcate, foarte mulţi dintre ei nu mai activează, va trebui să împrospătăm structura naţională de conducere", a precizat Băsescu, prezent la alegerile interne din organizația PMP Maramureș.
