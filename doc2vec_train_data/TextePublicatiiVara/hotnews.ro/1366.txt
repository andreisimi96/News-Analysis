Moștenirea pe care Băsescu o lasă PMP. „Astăzi poporul român trăieste după voința lui Stalin și Hitler”
Sâmbătă, 16 iunie 2018, 14:37 Actualitate | Politic
Traian Basescu la Chisinau
Foto: Facebook / Traian Basescu
În ziua predării ștafetei de președinte al PMP, Traian Băsescu le-a spus delegaților veniți la Congres, că lasă moștenire partidului pe care l-a creat „obiectivul întregirii țării”, unirea României cu Republica Moldova.
„Astăzi poporul român trăieste după voința lui Stalin și Hitler.(...) Avem datoria să retrăim momentele de acum 100 de ani când cei adunați la Alba Iulia sau cei din Parlamentul de la Chișinău au spus că vor să se unească cu țara. Unii spun că e costisitoare, Frații mei, dacă s-a putut face acum 100 de ani, de ce ar fi costisitoare acum? Obiectivul întregirii țării este obiectivul pe care-l las moștenire acestui partid. Este cel mai îndrăzneț obiectiv pe care românii și-l pot fixa astăzi. O să auziți mulți neaveniți care spun nu vrea Moscova, nu vrea Washingtonul. În Europa contează voința popoarelor și actul de la Helsinki”, a spus Băsescu. 
Partidul Mişcarea Populară îşi va desemna sâmbătă, în congres extraordinar, noua echipă de conducere, inclusiv un nou preşedinte, după ce Traian Băsescu şi-a anunţat retragerea din fruntea formaţiunii, relatează Agerpres. Miercuri, deputatul Eugen Tomac, preşedinte executiv al PMP, a anunţat că şi-a depus oficial candidatura la preşedinţia formaţiunii şi că va cere votul de încredere al colegilor cu moţiunea "Partidul Mişcarea Populară - Reîntregim România!".
