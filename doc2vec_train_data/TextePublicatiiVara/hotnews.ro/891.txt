Belgia: Opt activiști care militează pentru eliminarea armelor nucleare din țară au fost arestați după ce au intrat într-o bază militară
de N.O.     HotNews.ro
Duminică, 10 iunie 2018, 17:56 Actualitate | Internaţional
Opt activiști antinucleari au fost arestați duminică dimineață după ce au intrat în baza militară Kleine-Brogel, în estul Belgiei, a anunțat ONG-ul ”Action for Peace”, relatează AFP.
Acești membri ai campaniei "Zonă liberă de arme nucleare"  bănuiesc că baza este gîzduiește armele nucleare americane.
"Ei au intrat purtând bannere", a spus ONG-ul pentru pace într-o declarație.
ONG-ul solicită guvernului belgian să stabilească o "foaie de parcurs pentru retragerea armelor nucleare de pe teritoriul belgian" și să semneze Tratatul ONU pentru interzicerea armelor nucleare (TIAN).
Potrivit lui Stephanie Demblon, purtătoarea de cuvânt a ONG-ului, activiștii riscă cinci ani de închisoare pentru această acțiune de "neascultare civilă".
Pe imaginile difuzate de televiziunea belgiană RTBF, se pot vedea persoane care trec printr-o plasă de sârmă acoperită cu sârmă ghimpată.
Potrivit canalului, toți activiștii au fost eliberați după câteva ore și așteaptă consecințele juridice ale acțiunii lor.
