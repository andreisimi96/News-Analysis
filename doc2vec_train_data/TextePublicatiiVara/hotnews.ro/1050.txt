Marţi, 12 iunie 2018, 16:12 Actualitate | Politic
Miting PSD, Liviu Dragnea
PSD acuză declarații „iresponsabile„ ale președintelui Klaus Iohannis, care subminează autoritatea Curții Constituționale și constituie un „atac deosebit de grav la adresa ordinii constituționale din România”, după ce șeful statului a acuzat social-democrații că vor să „amputeze” atribuțiile sale.
„Partidul Social Democrat consideră că declarațiile recente ale președintelui Klaus Iohannis referitoare la Decizia Curții Constituționale privind soluționarea conflictului dintre președinte și ministrul Justiției reprezintă un atac deosebit de grav la adresa ordinii constituționale din România”, a reacționat PSD, într-un comunicat.
Partidul lui Dragnea consideră și că intenția președintelui „de a pune în discuție, într-o dezbatere publică, decizia Curții Constituționale constituie un act de agresiune asupra acestei instituții fundamentale pentru sistemul democratic din România”.
„Deciziile Curții Constituționale sunt definitive și general obligatorii – ele se execută, nu se discută! În logica președintelui Iohannis, orice decizie a unei instanțe de judecată din România ar fi pusă în discuție, în loc să fie de îndată executată”, susține PSD.
În opinia social-democraților, „declarațiile președintelui Iohannis echivalează cu un îndemn la nesupunere în fața legilor și instanțelor judecătorești din România” iar după acest model „orice cetățean poate întârzia după bunul plac punerea în aplicare  a unei obligații legale, a unei amenzi sau a unei sentințe, pe motiv că vrea să înțeleagă mai bine motivarea celor care au emis sancțiunea”.
PSD mai susține că „nimeni, nici Curtea Constituțională, nici majoritatea parlamentară, nici ministrul Justiției și nimeni altcineva nu a pus nici măcar un moment în discuție independența procurorilor în administrarea cauzelor” și îl acuză pe Iohannis de „o acțiune deliberată de dezinformare a opiniei publice din România”.
De asemenea, social-democrații acuză tot o dezinformare în declarația președintelui potrivit căreia se încearcă „amputarea atribuțiilor sale” .
„Nu poți amputa ceva ce nu există. Constituția României nu conferă niciun rol președintelui României în revocarea procurorilor-șefi. Este deci o minciună că atribuțiile sale constituționale ar fi fost restrânse printr-un demers al PSD sau prin deciziile CCR„, susține PSD.
„Dimpotrivă CCR îi recunoaște președintelui rolul în verificarea legalității procedurii de revocare a unui procuror șef. În schimb, CCR înlătură refuzul președintelui, după bunul plac al unei cereri de revocare. Dacă un procuror șef a încălcat condițiile legale privind funcția sa, atunci acesta trebuie revocat, pentru că așa prevede legea! Bunul plac al președintelui Iohannis nu poate fi mai presus de lege! De aceea nu poate refuza o cerere de revocare legală! Este deci amputat doar bunul plac al președintelui Iohannis, în niciun caz atribuțiile sale constituționale”, se mai arată în acest comunicat.
