Președintele ÎCCJ acuză presiuni la adresa justiției și a unor persoane din sistem exact când instanțele trebuie să dea sentințe în dosare grele: Voi sesiza CSM și CSAT
Joi, 14 iunie 2018, 10:13 Actualitate | Esenţial
​​Președintele Înaltei Curți de Casație și Justiție, Cristina Tarcea, a fost acuzată de o asociație că ar fi o apropiată a serviciilor. Înaltul magistrat a declarat joi că va sesiza inspecția judiciară a Consiliului Superior al Magistraturii și CSAT.
Tarcea a mai spus, potrivit Digi24, că este revoltată și că aceste acuzații nu fac altceva decât să umbrească persoane din sistemul juridic și actul de justiție, în general, exact într-un moment în care instanțele trebuie să pronunțe sentințe în dosare grele (săptămâna viitoare, pe 21 iunie, este așteptată sentința în dosarul în care Liviu Dragnea este judecat pentru instigare la abuz în serviciu-n.red).
Întrebată în cadrul CSM în legătură cu aceste acuzații, Tarcea a mai precizat că nu a frecventat case conspirative ale SRI, așa cum este acuzată, și a avut doar relații instituționale cu celelalte autorități.
