Luni, 2 iulie 2018, 16:30 Actualitate | Esenţial
Fostul finanțator al clubului Dinamo, Cristian Borcea, a spus luni, la ieșirea din Penitenciarul Jilava, acolo unde a fost încarcerat din luna martie a anului 2014, că trebuie să meargă cel puţin o lună la psihiatrie, pentru a trece peste urmele lăsate de perioada de carceră.
”Dacă nu aș fi avut familia, dacă nu aș fi avut-o pe Valentina, nu stiu cum și dacă treceam. Este cel mai greu departe de copil, de Valentina. Au fost ani de sacrificii. Trebuie să merg cel puţin o lună de zile la psihiatrie”, a spus Borcea la ieșirea din Penitenciarul Jilava, unde a fost așteptat de iubita sa, Valentina Pelinel. 
Magistraţii Tribunalului Ilfov au dispus, luni, eliberarera condiţionată a fostului acționar, după 4 ani și 4 luni de închisoare.
În martie 2014, Cristian Borcea a fost condamnat la 6 ani şi 4 luni închisoare în dosarul transferurilor, alături de alţi şapte reprezentanţi ai fotbalului românesc.  
Potrivit DNA, faptele săvârşite de cei opt oameni din fotbal au provocat un prejudiciu total de aproape 1,5 milioane de dolari în dauna statului şi de peste 10 milioane de dolari în dauna a patru cluburi de fotbal, o parte dintre banii obţinuţi din transferuri fiind "spălaţi" prin intermediul unor firme off-shore.
