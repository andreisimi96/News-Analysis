​​VIDEO SUA: Trump graţiază o femeie condamnată la închisoare pe viaţă, în urma intervenţiei lui Kim Kardashian
Miercuri, 6 iunie 2018, 21:29 Actualitate | Internaţional
Kim Kardashian s-a intalnit cu Trump pentru a cere eliberarea femeii
Foto: Twitter @realDonaldTrump
Preşedintele american Donald Trump a graţiat-o miercuri pe Alice Johnson, în vârstă de 63 de ani, care ispăşeşte o condamnare la închisoare pe viaţă în urma unei infracţiuni fără violenţă cu privire la trafic de droguri, relatează News.ro citând BBC. Cazul lui Johnson a ajuns în prim-plan săptămâna trecută, când vedeta de televiziune Kim Kardashian West s-a întâlnit cu Trump să facă lobby în favoarea eliberării sexagenarei.
Kardashian s-a alăturat unei mai vechi campanii în favoarea eliberării lui Johnson.
Alice Marie Johnson a fost încarcerată în 1996, împreună cu alte 15 persoane, condamnate după ce au fost găsite vinovate de faptul că făceau parte dintr-o reţea de distribuţie de cocaină.
Ea îndeplinea criteriile Proiectului de graţiere al preşedintelui Barack Obama din 2014, însă cererea i-a fost respinsă cu doar câteva zile înainte de sfârşitul mandatului acestuia.
Familia sa şi susţinătorii săi o prezintă ca pe un deţinut model.
