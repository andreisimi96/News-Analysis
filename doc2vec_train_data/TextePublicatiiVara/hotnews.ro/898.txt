Tăriceanu: Oamenii care sunt azi în Piața Victoriei vor regreta, așa cum au făcut și votanții FSN
Duminică, 10 iunie 2018, 21:36 Actualitate | Esenţial
Calin Popescu Tariceanu
Președintele Senatului, Călin Popescu Tăriceanu, a declarat, duminică, într-o emisiune TV, că la manifestația din Piața Victoriei participă oameni care au pretenții de intelectuali care vor realiza peste câțiva ani greșeala, așa cum au făcut și votanții lui Ion Iliescu șu FSN la alegerile din 1990, relatează Mediafax. 
”Oamenii care manifestă (duminică, în Piața Victoriei - n.r.) pe mine mă pun pe gânduri pentru că sunt atât de naivi și se lasă manipulați ori există interese oculte care îi fac să manifesteze pentru lucruri care sunt evident împotriva unei ordini niormale care trebuie să domnească într-o societate liberă și normală. Mi se pare foarte greu de explicat. Poate există o mare doză de naivitate și probabil peste câțiva ani mulți își vor da seama de greșeala uriașă pe care au făcut-o. Aduceți-vă aminte că în România era o majoritate la începutul anilor 90, o majoritate care a votat FSN și președintele Iliescu. Peste 80%. Păi, câți din oamenii care au votat atunci Iliescu și FSN mai au curajul azi să recunoască? La câți din ei nu le este rușine pentru modul cum gândeau atunci când puneau la colț partidele istorice, ne acuzau că nu am mâncat salam cu soia și că suntem de partea americanilor și a Uniunii Europene?”, a declarat la România TV președintele Senatului, Călin Popescu Tăriceanu.
El a mai spus că duminică are loc în Piața Victoriei o manifestație de susținere a Statului Paralel, din care face parte și Laura Codruța Kovesi.
”Mie mi se pare foarte interesant... Oameni care au pretenții de intelectuali, care vorbesc tot timpul de necesitatea consolidării instituțiilor, a statului de drept... (...) Cei care manifestă azi nu au nimic de spus, li ser pare normal, închid ochii? Dacă asta e atutidinea lor, atunci privesc cu multă reținere. Nu vreau să folosesc cuvinte jignitoare, dar am mari rezerve în ceea ce privește capacitatea de analiză obiectivă și de a sesiza care sunt pericolele care astăzi ne pândesc. România riscă să devină prizoniera totală a Statului Paralel dacă vom continua”, a adăugat președintele Senatului.
