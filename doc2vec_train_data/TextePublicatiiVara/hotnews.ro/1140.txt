Protest spontan al angajaţilor Spitalului Judeţean de Urgenţă din Pitești, care susțin că salariile lor au scăzut cu până la 1.500 de lei
Miercuri, 13 iunie 2018, 16:04 Actualitate | Sanatate
Spitalul Judetean din Pitesti
Foto: Consiliul Judetean Pitesti
Zeci de angajaţi ai Spitalului Judeţean de Urgenţă din Piteşti au participat, miercuri, la un protest spontan, ei susținând că salariile lor au scăzut. Protestatarii, care acuză reduceri ale veniturilor lunare de până la 1.500 de lei, s-au adunat în holul unităţii sanitare, unde au discutat cu directorul medical Adrian Stoiculescu, potrivit Agerpres. Acesta a admis că ar putea exista şi unele interpretări incorecte ale prevederilor legale, care ar trebui centralizate şi transmise mai departe.
"Să mergem delegaţie la minister cu toţii, cu sindicatul, cu un grup de fete, şi toate întrebările pe care le aveţi să le punem", le-a spus directorul protestatarilor.
Întrebat de ce ar trebui să meargă la minister, în condiţiile în care ministrul Sănătăţii a spus că rezolvarea problemelor de acest gen este în responsabilitatea autorităţilor locale, Adrian Stoiculescu a răspuns: "Atunci mergem la Consiliul Judeţean, dar tot aşa, eu aşa văd, trebuie să scriem toate întrebările pe care le avem pe o listă (...), pentru că din ele unele nu sunt corecte şi sunt interpretate greşit".
Potrivit regulamentului de organizare şi funcţionare, Spitalul Județean Piteşti se află în subordinea Consiliului Judeţean Argeş, care îndeplineşte funcţia de ordonator principal şi ierarhic superior de credite.
