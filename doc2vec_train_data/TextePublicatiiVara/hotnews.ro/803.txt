Vineri, 8 iunie 2018, 21:11 Actualitate | Internaţional
Administraţia prooccidentală din Ucraina susţine că a depistat o navă militară rusă în apropierea Insulei Şerpilor din Marea Neagră, dar Rusia a catalogat drept "ridicole" acuzaţiile Kievului, informează presa ucraineană şi rusă, relatează Mediafax.
Un avion Antonov An-26 al Forţelor Navale ucrainene a depistat pe 2 iunie o navă militară rusă dotată cu sisteme de rachete în Marea Neagră, în apropierea frontierei Ucrainei, afirmă surse militare citate de site-urile ucrainene Newsme.com.ua şi Glavnoe.ua. Imediat, în zonă au fost trimise alte avioane de recunoaştere ucrainene, pentru urmărirea navei suspecte.
Avioanele ucrainene au survolat nava la altitudine redusă, în apropierea Insulei Şerpilor din Marea Neagră. Nava militară s-a îndepărtat fără incidente.
Administraţia Vladimir Putin respinge acuzaţiile
Ministerul rus al Apărării a catalogat drept "ridicole" acuzaţiile Ucrainei privind interceptarea unei nave militare ruse, informează agenţia Sputnik. "Ştirea ridicolă difuzată de un ziar din Odesa despre interceptarea cu succes a unei nave ruse de atac în Marea Neagră, de către un avion ucrainean de transport An-26 arată că umorul inepuizabil al locuitorilor din Odesa este încă viu", a reacţionat vineri după-amiază generalul Igor Konaşenkov, purtătorul de cuvânt al Ministerului rus al Apărării.
Tensiunile dintre Rusia şi Ucraina s-au amplificat după înlăturarea regimului prorus de la Kiev şi după anexarea regiunii Crimeea. În estul Ucrainei are loc un conflict militar între separatişti proruşi susţinuţi de Moscova şi serviciile de securitate ucrainene.
