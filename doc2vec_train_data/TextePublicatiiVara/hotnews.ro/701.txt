Joi, 7 iunie 2018, 20:29 Actualitate | Politic
Presedintele filialei PSD Bacău, senatorul Dragoș Benea, un aliat fidel al lui Liviu Dragnea, promite că va aduce aproximativ 10.000 de membrii și simpatizanți PSD din județ pentru mitingul din 9 iunie din București.
Pe scara ierarhică foarte strictă a organizației județene, i s-a cerut fiecărui parlamentar, consilier local și județean, primari din orașe sau comune, directorilor de instituții conduse de social-democrați, fiecărui (simplu) membru de partid să mobilizeze cât mai mulți simpatizanți PSD pentru mitingul din București, au declarat, pentru HotNews.ro, mai multe surse locale.
Liderul Dragos Benea, președintele organizației județene, spune însă că mobilizarea „este construită în jurul organizațiilor locale de partid, nicidecum pe instituțiile statului”.
„Evident că pot fi membri PSD la miting care lucrează în diverse instituții ale statului. Vom fi prezenți în București cu aproximativ 10.000 de oameni", a precizat acesta.
Fondurile financiare pentru deplasarea în capitală, pentru înzestrarea participanților, pentru hrană provin de la organizațiile locale, de la organizația județeană dar și din visteria de la centru.
Din Bacău vor mai fi prezenți și un număr de membri și simpatizanți ALDE: "Deocamdata nu știm cu exactitate câți ne vom deplasa la miting. Noi am fost anunțați foarte târziu și încă ne organizăm", a declarat Adrian Popescu, vicepresedinte ALDE în Consiliul Județean Bacău.
