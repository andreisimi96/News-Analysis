UPDATE Criza migranților: Dreapta bavareză îi impune lui Merkel un ultimatum de două săptămâni / În lipsa unei soluții, ministrul de Interne va închide granițele pentru solicitanții de azil
Luni, 18 iunie 2018, 15:33 Actualitate | Internaţional
Aliații de dreapta ai cancelarului german au dat luni un ultimatum de două săptămâni pentru negocierea unei soluții europene la provocările legate de criza migratorie, în lipsa căruia ministrul de Interne va decreta închiderea granițelor, potrivit agenției germane de presă DPA, preluată de AFP.
Această decizie a fost luată în cursul unei reuniuni a liderilor partidului conservator bavarez CSU la Munchen, precizează DPA, care citează surse interne.
Potrivit sursei citate, Angela Merkel a acceptat acest interval care corespunde cu organizarea unui summit european în 28 și 29 iunie.
Dacă Angela Merkel eșuează la nivel european, poziția sa ar putea fi dificil de menținut, în condițiile în care a pledat pentru un răspuns comun la nivelul continentului în fața afluxului de solicitanți de azil. Iar fragila sa coaliție cu dreapta dură bavareză (CSU) și cu social-democrații ar putea să se prăbușească.
Potrivit DPA, ministrul de Interne Horst Seehofer prevede ca, în lipsa unui acord la summitul european, închiderea granițelor pentru toți solicitanții de azil care au fost înregistrați într-o altă țară a UE, cel mai adesea în Italia sau Grecia, deci cvasitotalitatea acestora.
Efect de domino
Cancelarul se teme că o astfel de abordare unilaterală ar putea provoca un efect de domino în Europa.
În opinia sa, este în joc supraviețuirea UE. "Maniera în care acționează Germania va determina dacă Europa va rămâne unită sau nu", a avertizat ea luni, potrivit participanților la o reuniune a partidului său.
Seehofer a provocat o undă de șoc săptămâna trecuta, amenințând cu închiderea granițelor, împotriva părerii șefei sale.
Criza migratorie a contribuit la avântul extremi drepte în mare parte a Europei. În Italia sau în Austria, a intrat la guvernare, iar în Germania succesul său a provocat un conflict în cadrul taberei conservatoare a cancelarului.
CSU, care se pregătește de dificile alegeri regionale în Bavaria, în octombrie, în fața extremei drepte Alternativa pentru Germania (AfD), și-a pierdut răbdarea, cu riscul de a distruge alianța datând din 1949 cu partidul democrat-creștin (CDU) al lui Merkel.
Acest subiect amenință și majoritatea de guvernare formată după negocieri care au durat trei luni, agitând spectrul unor alegeri anticipate de care ar putea profita extrema dreapta.
"Trebuie să dăm un semnal în lume: nu e suficient să pui un picior în Europa pentru a putea veni în Germania", a argumentat un lider al CSU, Alexander Dobrindt.
Pentru a evita un conflict imediat, Horst Seehofer a însoțit decizia sa de un interval de timp cu alură de ultimatum, asigurând însă duminică asupra faptului că nu dorește "căderea cancelarului".
Două săptămâni decisive
Următoarele două săptămâni se anunță decisive și complicate pentru cancelar, deoarece cerința aliatului său de dreapta reprezintă exact contrariul a ceea ce cere Italia, respectiv repartizarea migranților în Europa.
Angela Merkel se întâlnește luni seara cu omologul său italian Giuseppe Conte, a cărui țară refuză acum accesul în porturi a navelor ONG-urilor care salvează migranți în Mediterana. Roma și-a dovedit fermitatea închizând drumul navei Aquarius care avea la bord 630 de naufragiați, provocând tensiuni europene. În cele din urmă, nava a acostat în Spania.  
Marți, cancelarul se vede cu președintele francez Emmanuel Macron și cu șeful Comisiei Europene, Jean-Claude Juncker. Este evocată și o reuniune a liderilor europeni înaintea summitului UE.
De asemenea, Merkel se confruntă și cu nemulțumirea în creștere a opiniei publice, exacerbată de diverse infracțiuni și crime, în special violarea și asasinarea unei adolescente de un tânăr solitant de azil irakian.
Luni începe procesul unui rânăr refugiat afgan acuzat că și-a înjunghiat mortal fosta prietenă în vârstă de 15 ani într-un supermarket.
