Maradona își cere scuze pentru că a fumat un trabuc la meciul Argentina - Islanda: Fiecare are felul lui de a-și manifesta emoțiile
Duminică, 17 iunie 2018, 12:40 Sport | Fotbal
Diego Maradona la Argentina-Islanda
Fostul mare fotbalist argentinian Diego Armando Maradona și-a cerut scuze pentru că a fumat un trabuc în loja de pe stadionul Spartak din Moscova, unde a avut loc meciul Argentina – Islanda, încheiat cu un surprinzător 1 la 1. 
”Astăzi a fost o zi dificilă pentru Argentina, cu multă tensiune la debutul nostru la Cupa Mondială. Fiecare are felul lui de a-și manifesta emoțiile. Sincer, nu știam că nimeni nu paote fuma pe stadioane. Cer scuze tuturor și organizatorilor”, a scris Maradona pe pagina sa de Facebook. 
Islanda a debutat cu dreptul la competiția din Rusia , reușind să smulgă o remiză în fața Argentinei (campioană mondială în 1978 și 1986), scor 1-1. Posesia a fost într-o măsură covârşitoare de partea sud-americanilor (78%), în timp ce Islanda s-a mulțumit să se apere disciplinat și să iasă pe contraatac. 
Elevii lui Heimir Hallgrimsson au revenit după ce Aguero a deschis scorul în minutul 19, au egalat situația pe tabelă patru minute mai târziu și au rezistat eroic până la final în fața atacurilor argentiniene. Messi a avut șansa de a-și aduce echipa în avantaj în minutul 64, însă a ratat o lovitură de la 11 metri. 
