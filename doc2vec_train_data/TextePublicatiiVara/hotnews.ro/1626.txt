Luni, 2 iulie 2018, 20:37 Actualitate | Internaţional
Președintele Rusiei, Vladimir Putin, a numit, prin decrete, mai multe unități militare după orașe sau regiuni din România, Ucraina, Belarus, Polonia și Germania, un pas care poate fi privit ca fiind provocator pentru mulți oameni din acest țări, scrie  Radio Free Europe . Astfel, unul dintre regimente poartă numele de ”Transilvania”.
Decretele semnate de Putin la 30 iunie 2018 menționează că titlurile onorifice sunt acordate cu scopul ”de a păstra tradițiile istorice militare și glorioase,  de a educa militarii în spiritul devotamentului față de patrie“, doar că aceste tradiții vin din timpul dictatorului Iosif Stalin. 
Potrivit decretelor, de exemplu, Regimentul 6 de Tancuri a primit numele de „Regiment de Gardă Lvov”, Regimentul 68 de tancuri – „Regiment de Gardă Jîtomir-Berlin”, Regimentul 163 de tancuri – „Regiment de Gardă Nijîn” - toate după orașe din Ucraina.
Asta, în contextul în care relațiile dintre Kiev și Moscova sunt grav afectate de confiscarea Crimeei în 2014.
În 1944, Stalin a numit Brigada 93 de tancuri după Jîtomir pentru rolul său în Al Doilea Război Mondial. Brigada a fost ulterior reformată în Regimentul 68 de tancuri, care a fost dizolvat după prăbușirea Uniunii Sovietice în 1991. Regimentul a fost restabilit anul trecut.
