Exxon ar putea extrage anual 6,3 miliarde metri cubi de gaze din Marea Neagră, peste jumătate din producția actuală a României
Luni, 2 iulie 2018, 15:56 Economie | Energie
Foraj Marea Neagra
ExxonMobil ar putea extrage circa 6,3 miliarde metri cubi de gaze pe an din Marea Neagră, a declarat luni Richard Tusker, reprezentantul ExxonMobil România, cu ocazia forumului "Președinția României la Consiliul UE: provocări și oportunități pentru sectorul energetic". Această cantitate reprezintă mai mult de jumătate din producția actuală de gaze a României, care este de circa 11 miliarde metri cubi anual, potrivit Agerpres.
ExxonMobil ar urma să ia decizia finală de investiție în Marea Neagră în perioada următoare. Reamintim că Legea privind derularea operaţiunilor petroliere pe mare (offshore) ar putea primi votul final în Camera Deputaților (camera decizională) săptămâna aceasta, Parlamentul aflându-se în sesiune extraordinară. Legea ar fi trebuit să intre marți în dezbaterile finale în comisia pentru industrii și apoi în plenul Camerei Deputaților. În cele din urmă, discuțiile pe textul legii au fost amânate pentru săptămâna viitoare când va avea loc sesiunea extraordinară.
