DOCUMENT Organizarea PSD pentru miting: Participanţii să aibă haine albe sau costume populare şi lanterne "mici" sau telefoane mobile
Joi, 7 iunie 2018, 16:51 Actualitate | Politic
Protestul masiv anti OUG13 din 5 februarie 2017
Foto: Dan Mihai Balanescu
Un document intern al PSD, obținut de agenția Mediafax, arată că participanții la mitingul de sâmbătă al social-democraților sunt sfătuiți să fie îmbrăcați în haine albe sau costume populare, să aibă la ei lanterne mici sau telefoane mobile cu lanternă și să vină cu imnul României tipărit, varianta prescurtată.
"Participanții: vor purta îmbrăcăminte albă (în partea de sus) sau costume populare; vor avea un flyer și un steguleț tricolor România (înmânate la urcarea în mijlocul de transport: vor purta în piept un autocolant cu logo-ul în formă de cerc, cu diametrul de 7- 8 cm; vor avea un pachet de mâncare și apă - asigurat de către organizația județeană/locală; vor avea lanterne mici sau telefon mobil cu lanternă; să se asigure că au numărul de telefon al șoferului și al responsabilului mijlocului auto cu care s-a deplasat la București, precum și numărul de înmatriculare; vor avea tipărit imnul României - varianta prescurtată - strofele 1, 2, 4 și 11", se arată în documentul intrat în posesia Mediafax.
Fiecare dintre autocarele cu care vor veni participanții la mitingul de sâmbătă "va avea 6 steaguri cu tricolorul României și un steag cu Uniunea Europeană (grup 50 persoane - 6 steaguri RO și 1 steag UE ), precum și pancarte cu diferite mesaje (modelele de pancarte au fost transmise pe email fiecărei organizații județene)", potrivit sursei citate.
Același document cuprinde și indicații cu privire la traseul care trebuie urmat de către autocarele care vin din provincie, două dintre punctele unde se vor strânge acestea fiind Romaero Băneasa și Piața Charles de Gaulle.
Mitingul PSD împotriva abuzurilor din justiție va avea loc sâmbătă, în Piața Victoriei, începând cu ora 20.00.
