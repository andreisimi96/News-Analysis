Un bebeluș internat cu o afecţiune respiratorie a murit la Spitalul Judeţean din Constanța după ce a luat rujeolă de la alt copil internat în același salon
Joi, 14 iunie 2018, 16:25 Actualitate | Sanatate
Copil la medic
Un bebeluș de 9 luni din Tulcea a murit, miercuri, la Spitalul Clinic Judeţean de Urgenţă din Constanţa, după ce a fost internat cu o afecţiune respiratorie, ulterior îmbolnăvindu-se de rujeolă de la un alt sugar spitalizat în acelaşi salon, potrivit cadrelor medicale, citate de Agerpres. Reamintim că România este țara europeană cu cea mai gravă epidemie de rujeolă (56 de decese și peste 12.000 de cazuri înregistrate de la debutul epidemiei) și cu cea mai scăzută rată a vaccinării cu ROR (vaccinul împotriva rujeolei - n.red.).
Referitor la acest caz, conducerea spitalului judeţean a anunțat, joi, într-un comunicat, că în perioada 15-21 mai, în secţia Pediatrie a unităţii medicale a fost internat un minor din Tulcea, pentru o afecţiune respiratorie. În aceeaşi zi a fost internat, în acelaşi salon, un sugar tot cu patologie respiratorie dar la care, pe 17 mai, a debutat o erupţie sugestivă de rujeolă.
În urma acestei situaţii, copilul din Tulcea a fost transferat la Spitalul de Boli Infecţioase Constanţa unde, ulterior, a fost confirmat diagnosticul de rujeolă.
"Pe 29 mai a.c, minorul din Tulcea a fost internat din nou în secţia Pediatrie din cadrul SCJU Constanţa, trimis fiind de la Spitalul de Boli Infecţioase. În urma examenului clinic şi al radiografiei, medicii din cadrul Spitalului Județean au stabilit diagnosticul de insuficienţă respiratorie severă, bronhopneumonie şi rujeolă în evoluţie. Pacientul a fost intubat, ventilat, monitorizat şi tratat medicamentos însă, din nefericire şi în ciuda eforturilor depuse de către medici, a decedat pe 13.06", se arată în comunicat.
Reprezentanţii spitalului au precizat că pacienţii cu rujeolă în formă gravă (şi cu alte boli asociate) sunt direcţionaţi către Spitalul Județean deoarece, la nivelul regiunii Dobrogea, spitalul judeţean este singurul care asigură terapia intensivă complexă. Conform procedurilor, pacienţii cu boli infecţioase sunt izolaţi, respectându-se toate normele legale în vigoare.
