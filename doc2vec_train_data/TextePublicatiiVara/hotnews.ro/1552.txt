Miercuri, 20 iunie 2018, 11:03 Economie | IT
​Facebook a anunțat marți mai multe formate noi care ar putea crește gradul de interactivitate pe platforma sa video, compania anunțând posibilitatea de a insera în video-urile live jocuri interactive, sondaje sau concursuri de cultură generală. Facebook speră să devină mai interesantă pentru creatorii de conținut de pe YouTube și să rivalieze cu tot mai multe companii de tehnologie care investesc miliarde în conținut video.
Facebook spune că urmărirea unui clip video nu trebuie să fie o activitate pasivă și că formate tradiționale precum jocurile de cultură generală sau reality show-urile pot fi reinventate, astfel încât privitorii să poată participa în timp real.
Compania anunță că vor putea fi inserate sondaje atât în video-urile Live, cât și în cele on demand și pentru video-urile Live vor fi introduse o serie de ”unelte” ce le vor permite creatorilor să insereze acolo jocuri sau concursuri de cultură generală.
Cei care doresc vor putea insera un joc într-un anumit video sau vor putea crea emisiuni video care să aibă ca temă un anumit joc.
În video-uri vor putea fi inserate rapid seturi de întrebări la care cei care se uită pot răspunde, cei care greșesc fiind eliminați din joc.
Facebook a promis că va investi mult în conținut video oriigal, iar recent a anunțat că va lansa emisiuni, unele zilnice, în colaborare cu companii media foarte cunoscute precum CNN, ABC sau Fox News.
