VIDEO Protestatar pro-PSD, întrebat ce e statul paralel: E lateral / Tăriceanu, cea mai bună opțiune la prezidențiale
Sâmbătă, 9 iunie 2018, 19:37 Actualitate | Politic
Un protestatar pro-PSD care a venit sâmbătă la București pentru mitingul din Piața Victoriei și care spune că este membru de partid din 1992 crede că cel mai bun candidat al coaliției pentru prezidențiale este Călin Popescu Tăriceanu, „un om echilibrat, un român adevărat”.
Întrebat de reporterul HotNews.ro cine ar trebui să candideze de la PSD pentru prezidențiale, acesta a răspuns: „Deocamdată nimeni nu a zis că e Dragnea, că e ăla sau că e ăla (...) Eu cred că până la urmă se ajunge la o înțelegere  între coaliție și cel mai bun va fi Tăriceanu”.
Statul paralel e lateral
Un alt protestatar, tot din Buzău, a explicat pentru HotNews.ro ce înțelege el din sintagma stat paralel.
Întrebat ce e statul paralel, protestatarul, care avea pe piept o insignă cu statul paralel și care afișa o pancartă pe care scria „Iohannis demisia”, a răspuns: „E lateral”.
„Să fie ceva mai bine (...) Să nu conducă alții”, a adăugat el.
Bărbatul a spus că a venit de plăcere la București și nu a fost plătit de nimeni. Motivul? „Vrem ca să se schimbe ceva în țara asta, să fie bine pentru România”.
