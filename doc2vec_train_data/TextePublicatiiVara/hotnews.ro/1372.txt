Ludovic Orban, despre votul pentru șefia SIE: Decidem săptămâna viitoare. Eu nu votez. Nu am votat un pesedist niciodată, nici măcar în turul II din 2000
Sâmbătă, 16 iunie 2018, 15:51 Actualitate | Politic
Preşedintele PNL, Ludovic Orban, a declarat, sâmbătă, la Bistriţa, că Biroul Politic al PNL va decide săptămâna viitoare cum va vota pentru conducerea SIE, precizând că el nu a votat niciodată cu un pesedist, chiar dacă propunerea vine de la președintele Klaus Iohnannis, transmite Mediafax.
Liderul PNL, Ludovic Orban, a declarat, sâmbătă, într-o conferinţă de presă susţinută la Bistriţa, că Biroul Politic al PNL va decide săptămâna viitoare cum va vota propunerea președintelui României pentru conducerea SIE, respectiv Gabriel Vlase, însă a anunțat că el nu a votat nicodată un pesedist. chiar dacă propunerea vine de la Klaus Iohnannis.
“Vom hotărî săptămâna viitoare, la reuniunea Biroului Politic. Eu nu votez. Nu am votat un pesedist niciodată, nici măcar în turul 2 din 2000”, a spus Ludovic Orban, întrebat cum va vota PNL propunerea președintele Klaus Iohannis care l-a nominalizat în funcția de director al Serviciului de Informații Externe pe deputatul PSD Petru-Gabriel Vlase.
“Nu am votat un PSD-ist nici măcar în turul 2, când era Iliescu cu Vadim. Nu am căzut în capcana asta (...) Președintele a avut probabil motive serioase, niște temeiuri solide pentru a formula această propunere. Nu e cutumă rea ca șefii serviciilor să fie numiți unul de la un partid și altul de la alt partid. Nu pot să nu îmi manifest o satisfacție când văd că PSD-ul este incapabil să se poziționeze vizavi de propunerea formulată de președinte”, a mai spus Orban, întrebat dacă nu va susține nici măcar un pesedist propus de președinte.
Președintele Klaus Iohannis a transmis, joi, o scrisoare președinților celor două Camere ale Parlamentului, prin care l-a nominalizat pe deputatul Petru-Gabriel Vlase în funcția de director al Serviciului de Informații Externe.
