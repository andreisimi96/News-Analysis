Duminică, 17 iunie 2018, 11:57 Actualitate | Esenţial
Crima cu cutitul
Un bărbat în vârstă de 23 de ani din localitatea Gura Bohotin a murit în noaptea de sâmbătă spre duminică după ce a fost înjunghiat la discoteca din sat. 
Purtătorul de cuvânt al Inspectoratului Judeţean de Poliţie Iaşi, Anca Vâjiac, a declarat pentru Agerpres că acesta a intrat într-un conflict spontan cu un alt tânăr.
"În jurul orei 1,00, un tânăr în vârstă de 24 de ani, în urma unui conflict spontan, ar fi înţepat cu un cuţit în zona inimii pe cel de 23 de ani", a precizat Anca Vâjiac. La faţa locului s-au deplasat echipaje de prim-ajutor.
"Bărbatul de 23 de ani a fost înjunghiat cu un cuţit în zona precordială. El a fost găsit în stop cardiac de un echipaj de prim-ajutor din Răducăneni. S-a trimis în sprijin o ambulanţă de tip C2. Cu toate eforturile depuse, s-a constatat decesul", a declarat coordonatorul UPU SMURD Iaşi, Diana Cimpoeşu.
Poliţiştii şi procurorii au deschis o anchetă pentru a afla cum s-a produs crima, agresorul fiind ridicat de mascaţi şi dus la audieri. 
