Sâmbătă, 9 iunie 2018, 9:16 Actualitate | Esenţial
Metroul din Bucuresti
Foto: HotNews.ro / Victor Cozmei
Metrorex informează, vineri că în contextul evenimentelor ce vor avea loc sâmbătă, 9 iunie, stația Piața Victoriei „nu va fi închisă decât dacă reprezentanții instituțiilor abilitate în asigurarea ordinii și siguranței publice vor cere acest lucru”, scrie Mediafax.
„Societatea noastră este în continuă legătură cu reprezentanții instituțiilor abilitate în asigurarea ordinii și siguranței publice. Decizia de închidere a stației va fi luată doar la solicitarea acestora, pe perioadă limitată, și numai în vederea asigurării siguranței călătorilor”, arată un comunicat al Metrorex.
Metrorex precizează că a luat deja măsuri pentru fluidizarea traficului, prin suplimentarea personalului de exploatare în vederea introducerii de trenuri suplimentare în circulație, în functie de fluxul de călători.
Partidul Social Democrat (PSD) a anunțat că sâmbătă, 9 iunie, va organiza, în Piața Victoriei, între orele 20.00 și 22.00, un miting împotriva abuzurilor.
