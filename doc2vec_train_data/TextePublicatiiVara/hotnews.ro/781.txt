Fostul preşedinte al CJ Constanţa Nicuşor Constantinescu, trimis în judecată într-un nou dosar de abuz în serviciu
Vineri, 8 iunie 2018, 16:16 Actualitate | Esenţial
Nicusor Constantinescu (foto arhiva)
Fostul preşedinte al Consiliului Judeţean Constanţa Nicuşor Constantinescu a fost trimis în judecată de către procurorii Direcţiei Naţionale Anticorupie (DNA) într-un nou dosar de abuz în serviciu, acesta fiind acuzat că a creat instituției un prejudiciu de peste 400.000 de lei, prin achiziţionarea de servicii de publicitate în presa scrisă locală.
”În perioada decembrie 2009 – noiembrie 2010, inculpatul Constantinescu Nicuşor Daniel, în calitate de preşedinte al Consiliului Judeţean Constanţa, în exercitarea atribuţiilor de serviciu, cu încălcarea dispoziţiilor legale în materia achiziţiilor publice, a achiziţionat şi a plătit servicii de publicitate în valoare de 401.700 lei. Suma respectivă reprezintă un prejudiciu adus bugetului Consiliului Judeţean Constanţa concomitent cu obţinerea de către firma prestatoare a serviciilor a unui folos necuvenit în acelaşi cuantum”, anunţă DNA, într-un comunicat citat de News.ro.
Potrivit rechizitoriului, în perioada respectivă, Consiliul Judeţean Constanţa a achiziţionat servicii de publicitate în presa scrisă locală, pentru care a achitat integral un număr de 12 facturi fiscale.
Ca urmare a dispoziţiilor emise de Curtea de Conturi a României, Consiliul Judeţean Constanţa s-a adresat instanţei civile şi a obţinut o hotărâre judecătorească definitivă de obligare a inculpatului Constantinescu Nicuşor Daniel la plata sumei de 401.700 lei, ce reprezintă întregul prejudiciu al faptei penale.
În cauză s-a dispus instituirea sechestrului asigurător asupra mai multor bunuri imobile ce aparţin inculpatului.
Dosarul a fost trimis spre judecare Tribunalului Constanţa cu propunere de a se menţine măsurile asigurătorii dispuse în cauză.
Într-un dosar similar, Constantinescu a fost deja condamnat la opt ani de închisoare în primă instanţă. 
Tribunalul Constanţa a decis, în 4 mai, condamnarea lui Nicuşor Constantinescu la opt ani de închisoare pentru abuz în serviciu în formă continută, abuz în serviciu şi folosirea funcţiei pentru favorizarea unor persoane. În acelaşi dosar a fost condamnat şi Cristian Zgabercea, fost producător general al Televiziunii Române, care a primit o pedeapsă de patru ani şi opt luni de închisoare pentru complicitate la abuz în serviciu şi evaziune fiscală, faptele fiind comise în perioada în care era consilier al lui Nicuşor Constantinescu.
