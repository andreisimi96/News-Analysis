Ministerul Sănătății lucrează la o nouă formă a legii transplantului, după ce un proiect elaborat în mandatul lui Florian Bodog stârnise suspiciuni că ar deschide calea "abuzurilor de tip Lucan"
Luni, 11 iunie 2018, 14:04 Actualitate | Sanatate
Ministerul Sănătății anunță că a început un proces de reorganizare a Agenției Naționale de Transplant și o regândire a legislației în domeniul transplantului. La propunerea Ministerului Sănătății, Guvernul a aprobat, la finalul săptămânii trecute, Memorandumul privind organizarea concursului pentru ocuparea postului vacant de director executiv al Agenției Naționale de Transplant.
"Ocuparea postului vacant se va face cu încadrarea în cheltuielile de personal aprobate cu această destinaţie în bugetul de venituri și cheltuieli al Ministerului Sănătăţii, cât şi al Agenției Naționale de Transplant, pe anul 2018", arată Ministerul Sănătății, într-un comunicat.
Ministrul Sănătății, Sorina Pintea, spune că "Avem un plan de restructurare a Agenției Naționale de Transplant, iar o echipă de specialiști din domeniu lucrează la o nouă formă a Legii transplantului. Le-am cerut în primul rand, transparentizarea procedurilor. Îmi doresc ca lucrurile să meargă mult mai bine și să facem o lege  cu criterii clare astfel încât pacientul să beneficieze de cele mai bune condiţii când este vorba de transplant."
Experți ai Agenției Naționale de Transplant și ai Ministerului Sănătății elaboraseră un proiect al legii transplantului și anul trecut, în mandatul de ministru al lui Florian Bodog. Proiectul a fost postat la finalul anului trecut pe site-ul Ministerului Sănătății. La acea vreme, proiectul de lege a fost puternic criticat de fostul ministru Vlad Voiculescu, acesta atrăgând atenția că documentul prevedea ca decizia privind beneficiarul unui organ prelevat să revină șefului echipei medicale care realizează transplantul. Vlad Voiculescu a subliniat că, printr-o astfel de propunere, nu numai că nu se ia nicio masura impotriva abuzurilor de tipul celor facute de medicul Mihai Lucan, ci se face "exact pe dos", iar "fărădelegea devine lege".
"Art. 57, alin. (2) Alegerea receptorului apartine sefului echipei chirurgicale care efectueaza procedura de transplant uman, dupa consultarea cu ceilalti specialisti implicati." - formularea-cheie din proiectul noii legi a transplantului, elaborată în mandatul de ministru al lui Florian Bodog.
Sute de români, pe listele de așteptare pentru transplant
Medicul clujean Mihai Lucan este cercetat de DIICOT într-un dosar de delapidare cu prejudiciu de 5 milioane de lei. Dosarul a fost deschis de DIICOT în baza unui denunț formulat de deputatul USR Emanuel Ungureanu, vicepreşedintele Comisiei de Sănătate din Camera Deputaţilor. Potrivit procurorilor DIICOT, un aparat medical performant, utilizat în tratarea diferitelor forme de cancer, a fost transferat ilegal de la Institutul de Urologie si Transplant Renal Cluj-Napoca la Lukmed - clinica privată a medicului Lucan, unde a fost utilizat timp de șase ani.
Sute de români se află pe listele de așteptare pentru transplant , iar numărul donatorilor de organe s-a înjumătăţit în România în anul 2017 comparativ cu 2016, declara vinerea trecută medicul Carmen Pantiş, coordonator al Programului de transplant din judeţul Bihor. Potrivit acesteia, până la finalul lunii mai 2018 au existat 24 de donatori "reali". Carmen Pantiș mai spune că "Numărul de pacienţi care sunt pe listele de aşteptare este foarte mare. Sunt peste 3.000 de pacienţi pe listele de aşteptare pentru rinichi, peste 600 la ficat, 200 la cord. Există mai mult de 40 de pacienţi în aşteptare pentru transplant pulmonar."
