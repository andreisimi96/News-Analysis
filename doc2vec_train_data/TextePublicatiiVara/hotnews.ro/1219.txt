Cum au primit PSD-iștii propunerea lui Iohannis pentru SIE: „Nu a existat o minimă comunicare cu partidul. Iohannis a făcut o mutare împotriva noastră”
Joi, 14 iunie 2018, 15:23 Actualitate | Politic
Gabriel Vlase si Liviu Dragnea
Social-democrații nu se așteptau la numirea lui Gabriel Vlase la șefia SIE. Surse din interiorul PSD au declarat pentru Hotnews.ro că numirea lui Gabriel Vlase nu este pe placul lui Liviu Dragnea, iar liderul PSD ar fi fost luat pe nepregătite de decizia lui Klaus Iohannis. De altfel, liderii PSD evită să facă declarații oficiale până când șeful PSD nu transmite o poziție clară în acest sens.
"Nu știam de asta. Iohannis a făcut o mutare împotriva noastră. L-a nominalizat pe Vlase fără să există o minimă comunicare cu partidul în acest sens. Vlase doar s-a repliat pe lângă Dragnea, el este mai apropiat de Ciolacu și Tudose", au explicat sursele Hotnews.ro.
CITEȘTE ȘI: Ludovic Orban, despre propunerea lui Gabriel Vlase la șefia SRI: Sub nicio formă nu a fost vorba de o negociere între președinte și cei de la coaliție
Deputatul PSD de Bacău Gabriel Vlase (47 ani) a fost propus joi de președintele Klaus Iohannis în funcția de director al Serviciului de Informații Externe, vacantă din septembrie 2016, de la demisia lui Mihai Răzvan Ungureanu. Vlase, aflat la al patrulea mandat de deputat, este vicepreședinte al PSD și se remarcă prin ceva anume în rândul liderilor PSD: o pasiune pentru servicii secrete și siguranță națională.
A fost în trecut președintele comisiei de Control SIE și a urmat cursuri la Agenția Națională de Informații a SRI. Vlase a trecut ani de zile drept unul dintre apropiații lui Viorel Hrebenciuc. De altfel, numele lui a apărut în dosarul retrocedarilor, în care Hrebenciuc a fost condamnat de ÎCCJ la 2 ani de închisoare cu executare. Vlase a negat ca ar avea vreo legatura cu acest dosar.
