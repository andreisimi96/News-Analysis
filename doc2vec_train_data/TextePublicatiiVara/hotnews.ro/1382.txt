Sâmbătă, 16 iunie 2018, 20:56 Actualitate | Politic
Calin Popescu Tariceanu
Foto: Agerpres (editat)
Președintele ALDE, Călin Popescu Tăriceanu, a transmis sâmbătă liderilor formațiunii reuniți la Iași că, la 30 de ani de la Revoluție, țara se confruntă cu un sistem, statul paralel, care pune la încercare chiar și curajul multora, catalogând lupta anticorupție ca fiind una politică, transmite Mediafax.
"Împreună ne-am asumat un rol dificil, și anume acela de a milita în continuare pentru respectul față de drepturile și libertățile individuale, element care ar putea să pară nefiresc la 30 de ani de la căderea regimului comunist, dar statul paralel care s-a instaurat în România în ultimii 10 ani, începând din mandatul președintelui Băsescu, ne pune extrem de mult pe gânduri și ne pune la încercare chiar și curajul. Noi ca partid liberal am fost singurii care am avut curajul să ridicăm glasul împotriva abuzurilor care au avut loc în ultimii ani în justiție, cu precădere, în zona a ceea ce înseamnă oficial lupta împotriva corupției. Din păcate, lupta împotriva corupției în România s-a transformat într-o luptă politică de eliminare a persoanelor incomode de pe scena politică românească", a declarat Călin Popescu Tăriceanu, în mesajul transmis la Conferința Județeană de Alegeri Iași, acolo unde Varujan Vosganian a fost desemnat președinte al organizației.
Tăriceanu a îndemnat liderii ALDE, aflați la Iași, să se organizeze astfel încât să obțină un scor mai bun decât liberalii la alegerile viitoare, dar să nu uite țelul formațiunii.
"Ne-am asumat acest rol de a încerca să aducem corecțiile necesare și cred că acest demers ne definește în mod categoric în momentul de față ca singurul partid autentic liberal din România", a mai declarat Tăriceanu.
