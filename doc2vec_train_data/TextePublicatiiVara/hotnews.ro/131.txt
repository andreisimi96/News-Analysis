Miercuri, 30 mai 2018, 9:58 Actualitate | Educatie
Tinerii cer Guvernului intalnire de urgenta
​Cele mai mari asociații ale tinerilor avertizează Executivul că împrumuturile fără dobândă garantate de stat pot să ducă la scăderea masivă a bugetului alocat de stat pentru educație și la o creștere majoră a taxelor de școlarizare. Într-un comunicat de presă comun, studenții și elevii cer Guvernului o întrevedere de urgență pe tema Programului „Investește în tine”. “Ne exprimăm surprinderea și dezamăgirea deopotrivă că un astfel de program, cu un impact semnificativ asupra categoriilor mai sus menționate, poate să fie propus spre adoptare fără o amplă consultare prealabilă”, spun tinerii.
„Probabil că Guvernul vrea să intre bani în economie fără să crească datoria externă și atunci s-a gândit că în loc să se împrumute mai mult statul ar fi mai bine să se împrumute brusc sute de mii sau milioane de cetățeni, în special tineri și, dacă se poate, care nu înțeleg prea bine în ce se bagă făcând un credit. Evident, un acces mai ușor la împrumuturi pentru unele dintre categoriile de cheltuieli propuse poate să fie benefică, însă nu trebuie să fie încurajată o îndatorare a tinerilor pe scară largă”, spune Mihai Dragoș, președinte al Consiliului Tinerilor din România.
Tinerii avertizează că nivelul redus al educației financiare plasează populația tânără la risc. Aceștia amintesc declarația recentă a ministrului Finanțelor, Eugen Teodorovici: „aproape 90% din populaţie are un nivel redus de înţelegere a problematicilor legate de bani sau întâmpină dificultăţi în a utiliza concepte financiare” ( sursa ).
Comunicatul integral semnat de cele trei organizații ale tinerilor din România:
Tinerii solicită respectarea dreptului la învățământ de stat gratuit!
Consiliul Național al Elevilor (CNE), Alianța Națională a Organizațiilor Studențești din România (ANOSR) și Consiliul Tinerilor din România (CTR), reprezentanții legitimi ai elevilor, studenților și tinerilor din România, solicită de urgență o întrevedere cu Guvernul României referitoare la introducerea Programului „Investește în tine” - împrumuturi fără dobândă garantate de stat. Ne exprimăm surprinderea și dezamăgirea deopotrivă că un astfel de program, cu un impact semnificativ asupra categoriilor mai sus menționate, poate să fie propus spre adoptare fără o amplă consultare prealabilă, prin Ordonanță de Urgență a Guvernului.
În cazul elevilor și studenților, adoptarea unui astfel de program, în circumstanțe încă necunoscute, poate conduce, cum s-a întâmplat în marea majoritate a statelor în care a fost adoptat un astfel de mecanism de cost sharing [împărțire a costurilor între stat și elevi/studenți sau familiile lor], la scăderea masivă a bugetului alocat de statul român pentru educație și la o creștere majoră a taxelor de școlarizare, în condițiile în care majoritatea cheltuielilor eligibile pentru a fi „decontate” prin intermediul „împrumutului” sunt cheltuieli pe care statul român ar trebui să le acopere conform Constituției României.
Spre exemplu, în perioada 1989-2009, contribuția statului olandez în finanțarea învățământului superior a scăzut cu 38%, în timp ce nivelul de creditare al studenților a crescut cu 105%. La 31 martie 2015, datoriile totale ale studenților din Anglia, unde există un sistem de cost sharing similar cu cel propus de guvern, au atins pragul de 64 miliarde £, în timp ce în Scoția (3,5 miliarde £), Țara Galilor (2,9 miliarde £) sau Irlanda de Nord (2,4 miliarde £), unde statul recunoaște valoare socială a învățământului gratuit acestea erau semnificativ mai mici. Trebuie totuși să avem în considerare că acestea însumează 73,5 miliarde £, reprezentând doar 3,5% din Procentul Intern Brut (PIB) al Marii Britanii, procentul maxim de 8,8% din PIB fiind estimat să fie atins la începutul celei de-a cincea decade a secolului nostru. Prin comparație, această sumă reprezintă 51,73% din PIB-ul României din anul 2015.
În condițiile în care doar 23% dintre elevii care se înscriu în clasa I într-o generație ajung să devină studenți, cel puțin o treime dintre aceștia abandonând după primul an, ne întrebăm dacă singura soluție a Guvernului României pentru a îmbunătăți situația este de a-i împrumuta pe cei care se confruntă cu aceste dificultăți?
De asemenea, nu putem să nu ne referim la declarațiile ministrului finanțelor publice din martie 2018 , conform cărora „70% din populaţie nu a avut experienţa datoriilor” respectiv „aproape 90% din populaţie are un nivel redus de înţelegere a problematicilor legate de bani sau întâmpină dificultăţi în a utiliza concepte financiare”. Este o campanie masivă de împrumuturi în folosul populației, în aceste condiții? Practic, are lipsuri majore, trebuie să ne întrebăm dacă nu cumva reorientarea către alte mijloace de sprijin este mai oportună.” - Ioana Băltărețu, președinte CNE
„ANOSR nu consideră oportună implementarea unui sistem de acordare a unor credite în vederea susținerii cheltuielilor legate de accesul, studiul și întreținerea studenților, în condițiile în care acesta nu este supus dezbaterii într-un mod corespunzător. În ciuda unor avantaje pe termen scurt, acest sistem ar destabiliza, din punct de vedere economic, un număr important de studenți/absolvenți. Modul în care se încearcă adoptarea acestui program național ridică semne de întrebare serioase. Dacă termenul de implementare conform Programului de guvernare este 1 ianuarie 2019, de unde toată această grabă? Apreciem facilitățile acordate studenților în ultima perioadă, însă sustenabilitatea acestora este afectată prin posibila adoptare a acestor măsuri.” - Marius Deaconu, președinte ANOSR.
„Probabil că Guvernul vrea să intre bani în economie fără să crească datoria externă și atunci s-a gândit că în loc să se împrumute mai mult statul ar fi mai bine să se împrumute brusc sute de mii sau milioane de cetățeni, în special tineri și, dacă se poate, care nu înțeleg prea bine în ce se bagă făcând un credit. Evident, un acces mai ușor la împrumuturi pentru unele dintre categoriile de cheltuieli propuse poate să fie benefică, însă nu trebuie să fie încurajată o îndatorare a tinerilor pe scară largă și în niciun caz nu trebuie să ajungem în situația în care statul nu își asumă finanțarea corespunzătoare a educației. Guvernul e dator să evite heirupismul, să cheme părțile interesate la masa discuțiilor și să permită o dezbatere publică amplă înainte de a lua decizii cu impact atât de mare, astfel încât să fie identificate și evitate consecințele negative care pot să apară și să nu ne trezim peste 5 ani cu o mare problemă socială și financiară.” - Mihai Dragoș, președinte CTR.
Informații de background
Avertismentul tinerilor vine după ce, aseară, vicepremierul Viorel Ștefan a anunțat că Guvernul va adopta săptămâna viitoare un act normativ prin care statul va acorda credite preferențiale, cu dobândă zero, persoanelor care vor să investească în dezoltare personală, scrie Mediafax.
Programul "Investește în tine" se adresează tinerilor între 16 și 26 de ani dacă sunt în sistemul de învățământ sau urmează cursuri de specializare autorizate de Ministerul Educației, precum și persoanelor între 26 și 55 de ani, dacă sunt în sistemul de învățământ sau urmează cursuri de reconversie profesională.
Viorel Ștefan a anunțat că “valoarea creditului, în cazul tinerilor între 16 și 26 de ani, poate avea o valoare inițială de 40.000 lei, care poate fi extinsă cu încă 20.000 lei dacă persoana este angajată sau se angajează în perioada derulării programului. În cazul persoanelor între 26 și 55 de ani, valoarea creditului e puțin mai mică, de 35.000 lei, dar se poate extinde cu 20.000 lei dacă este angajat sau dobândește acest statut pe perioada derulării programului".
"Practic toate dobânzile și comisioane bancare sunt suportate de stat prin bugetul Comisiei Naționale pentru Strategie și Prognoză, cu condiția plății la scadență a ratelor creditului. Durata creditului este de 10 ani, iar aici este inclusă și perioada de grație care va fi cel puțin egală cu durata studiilor, dar nu mai mult de 5 ani. Scopul perioadei de grație este de a permite beneficiarului să finalizeze studiile, iar după ce se angajează să poată începe rambursarea creditului", a continuat vicepremierul.
Creditul este garantat de stat în proporție de 80% prin Fondul Național de Garantare a Creditelor pentru IMM-uri, exceptând dobânzile și comisioane, și contragarantează Fondul Român de Contragarantare. Diferența de 20% poate fi garantată de beneficiar, iar dacă acesta nu este angajat, este necesar să existe un codebitor.
Cele mai multe cheltuieli eligibile sunt pe educație, respectiv plata cursurilor de specializare/calificare/pregătire profesională, taxa de studii aprofundate (master, doctorat, MBA etc.) la unități de învățământ din România, plata cărților, rechizitelor, revistelor de specialitate, taxa de participare manifestări științifice și concursuri din România, costurile de transport pentru participarea la manifestări științifice din România sau din străinătate, achiziționarea de calculatoare, laptop-uri, imprimante, softuri și plata chirie, utilități, loc cazare în cămine școlare sau studențești.
