Joi, 7 iunie 2018, 7:28 Actualitate | Internaţional
Eruptia vulcanului Fuego
Foto: Captura YouTube
Operațiunile de căutare a persoanelor dispărute în urma erupției vulcanului Fuego din Guatemala continuă, aproximativ 200 de persoane fiind încă de negăsit, potrivit  The Guardian . Cel mai recent bilanț al tragediei arată că 99 de persoane au murit, iar peste 3.000 au rămas fără locuințe.
Mii de persoane au căutat refugiu în adăposturi, acestea confruntându-se cu un viitor incert, după ce erupția vulcanului Fuego le-a distrus casele. 
Pompierii au declarat că șansele de a mai găsi vreo persoană în viață la aproximativ 72 de ore de la erupție sunt aproape imposibile. Cenușa care acoperă regiunea afectată a fost întărită de precipitații, făcând și mai dificile operațiunile de căutare. 
"În trei sau patru minute satul a dispărut", a declarat Alfonso Castillo, un lucrător agricol în vârstă de 33 de ani care și-a pierdut casa. 
"Nimeni nu vrea să se întoarcă acolo. Copiii mei spun că mai bine stăm pe străzi... Există mulți oameni care ne ajută, însă nu mai avem absolut nimic. Nu am putut salva nimic. Pentru noi nu există ziua de mâine", a mai spus acesta. 
La o zi după ce a fost ordonată o nouă evacuare din cauza creșterii activitătii vulcanului, a rămas în vigoare o alertă roșie pentru departamentele Escuintla, Sacatepéquez și Chimaltenango, iar oamenii au fost sfătuiti să nu se apropie de zonele afectate. Autoritătile au avertizat că ploaia a sporit, de asemenea, șansele fluxurilor de cenusă, noroi și moloz. 
Ce a rămas în urma erupției: 99 de persoane au murit, 46 sunt rănite, iar alte 200, încă dispărute. Peste 12.000 de persoane au fost evacutate, 3.319 aflându-se în prezent în adăposturi, după ce au rămas fără locuințe. Catastrofa a afectat în total aproape două milioane de oameni, potrivit Coordonării naţionale de gestionare a dezastrelor naturale (Conred).
