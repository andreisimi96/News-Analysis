Sâmbătă, 26 mai 2018, 4:03 Actualitate | Internaţional
 Ungaria a ajuns la la un acord cu Gazprom privind volumul şi preţul livrărilor de gaze pentru anul 2019 și a început negocierile pentru livrările de gaze din anul 2020, a declarat, vineri, ministrul de Externe de la Budapesta, Peter Szijjarto, relatează agenția MTI, citate de Mediafax.
Declarațiile ministrului ungar de Externe au fost făcute după ce acesta a participat la Forumul Economic Internaţional de la Sankt Petersburg. 
“În urma cooperării eficiente cu Rusia, aprovizionarea cu energie a Ungariei este asigurată şi pentru următorii ani”, a afirmat Szijjarto. 
La Sankt Petersburg, Szijjarto a avut întrevederi și cu Serghei Lavrov, ministrul rus de Externe, cu Denis Manturov, ministrul rus al Industriilor, cu Alexei Miller, directorul general al Gazprom, respectiv cu Kirill Komarov, adjunctul directorului general al Rosatom. 
Ministrul ungar de Externe a vorbit şi despre pregătirile care au loc pentru un nou punct de alimentare cu gaz, care va deservi Ungaria dinspre sud. Acesta a reamintit că, în urma acordului semnat anterior cu Bulgaria şi Serbia, respectiv datorită modernizării interne a sistemelor de conducte de gaze bulgare şi sârbe, în Ungaria va sosi, la finalul anului 2019 dinspre sud, o nouă cantitate de gaze.
