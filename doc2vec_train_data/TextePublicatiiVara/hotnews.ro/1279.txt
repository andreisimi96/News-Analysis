Adrian Dobre, PSD: Noi n-am discutat în partid despre un timing al unei suspendări a lui Iohannis sau despre o sancțiune concretă
Vineri, 15 iunie 2018, 11:28 Actualitate | Politic
PSD nu a discutat despre un „timing” al unei eventuale suspendări a preşedintelui Klaus Iohannis, a declarat  la RFI  Adrian Dobre, membru al formaţiunii și fost purtător de cuvânt al social democraților după ce liderul PNL, Ludovic Orban, a afirmat joi că are informaţii că PSD pregăteşte declanşarea procedurii de demitere a şefului statului săptămâna viitoare.
Adrian Dobre respinge ipoteza lansată de preşedintele PNL: „Eu nu ştiu de unde are Ludovic Orban aceste informaţii. Noi n-am discutat în partid despre un timing sau despre o sancţiune concretă. Am spus într-adevăr că din punctul nostru de vedere, nimeni nu poate fi deasupra legii, chiar şi preşedintele României trebuie să respecte deciziile CCR şi Constituţia României”.
În opinia sa, „orice acţiune politică sau juridică ce l-ar determina pe preşedinte în cazul în care ar dori să nu respecte Constituţia ar fi binevenită, dar nu s-a dat nici un termen, nici un calendar sau nici o acţiune concretă. Aşadar, declaraţia domnului Ludovic Orban vă rog să o consideraţi a fi un pamflet”.
