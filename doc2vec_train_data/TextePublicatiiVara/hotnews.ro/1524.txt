Marţi, 19 iunie 2018, 9:16 Actualitate | Esenţial
Comisia de la Veneția l-a convocat pe Florin Iordache, președinte al comisiei speciale privind legile justiției, să dea explicații referitoare la modificarea legilor privind organizarea judiciară, statutul magistraților și codurile penale. La discuții au fost invitați și reprezentanți ai Președinției și Ministerului Justiției, potrivit agendei publicate de forul european.
Discuțiile vor avea loc vineri după-amiază și vor fi urmate de prezentarea unui raport privind situația din România întocmit de reprezentanții Comisiei care au fost în vizită la București, săptămâna trecută, în perioada 11 - 12 iunie.
Luni seara, proiectul PSD de modificare a Codului de procedură penală a fost votat de plenul Camerei Deputaților, în calitate de cameră decizională, după ore întregi de discuții în plen și după o dezbatere în viteză în Comisia specială condusă de Florin Iordache, care a avut loc în aceeași zi. Proiectul merge la promulgare la președintele Klaus Iohannis, însă și cei de la PNL și cei de la USR au anunțat că îl vor ataca la Curtea Constituțională.
