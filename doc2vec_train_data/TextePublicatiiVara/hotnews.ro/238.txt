Mihaela Mitroi: În străinătate există "interim dividend" care ajută antreprenorii să trăiască din dividende. În România ar trebui modificată legea societăților comerciale
Sâmbătă, 2 iunie 2018, 9:04 Economie | Finanţe & Bănci
​Legea societăților comerciale ar trebui modificată pentru ca antreprenorul să poată trăi din dividende, susține Mihaela Mitroi, SEE Managing Partner Tax&Legal Services la PwC România.
„Din păcate, în ceea ce privește legislația, în legea societăților comerciale există acea prevedere care nu există nicăieri în lumea asta, potrivit căreia nu poți să plătești dividende decât după ce ai depus rezultatele financiare”, a spus Mitroi.
Ea a precizat că asta presupune ca antreprenorul român să stea un an sau un an și jumătate fără bani, dacă ar fi să nu fie plătit și să aibă numai dividende.
„Asta mi se pare o greșeală. În străinătate, în toate țările, există dividende care se numesc interim dividend care se pot plăti. De aceea în România antreprenorii își pun salarii. Ar trebui modificată legea societăților comerciale ca să putem ajuta antreprenorul să poată trăi din dividende”, a precizat oficialul PwC.
