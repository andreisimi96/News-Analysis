Miercuri, 6 iunie 2018, 15:48 Economie | Finanţe & Bănci
Harta riscurilor seismice, potrivit Bancii Mondiale
Banca Mondială a anunţat miercuri că luna viitoare va fi aprobată de către Consiliul de Administrație o linie de credit  acordată României, suma care va putea fi trasă fiind de 400 de milioane de euro, banii urmând să fie folosiți în cazul unor dezastre naturale. ”Există bani europeni prevăzuți pentru asemenea situații, dar accesarea lor poate dura până la 7 luni. Or, este vital să dispui de bani în primele 48 de ore de la producerea unei calamități!, au explicat reprezentanții Băncii Mondiale.
Linia de credit este de tip Cat DDO ( Catastrophe Deferred Drawdown Option ) şi este gândită pentru ţările care au o nevoie imediată de bani după un dezastru natural.
Reprezentanţii Băncii Mondiale au avertizat, în ultimul raport despre România, despre pericolul pe care l-ar reprezenta pentru economia românească un cutremur major, în principal din cauza expunerii pe care o are zona Bucureşti-Ilfov.
”Dacă un asemenea eveniment nedorit de nimeni s-ar produce in București, ar afecta pe termen lung creșterea economică a României. Practic ar anula toți anii anteriori de creștere. Sigur, asemenea lucruri nu ai cum sp le prevezi, dar poți să pui niște bani deoparte pentru ele. Asta e cam tot ceea ce poți face!”, a spus miercuri Tatiana Proskuryakova, manager de ţară pentru România şi Ungaria al Băncii Mondiale, într-o întâlnire cu presa la Bucureşti.
