Parchetul, sesizat în cazul elevei bătute de o supraveghetoare de la Liceul pentru Deficienți de Auz / Și Avocatul Poporului va face o anchetă
Luni, 11 iunie 2018, 14:34 Actualitate | Esenţial
Eleva batuta la Cluj
Foto: Captura YouTube
Centrul European pentru Drepturile Copiilor cu Dizabilităţi (CEDCD) a sesizat Parchetul de pe lângă Judecătoria Cluj-Napoca şi Ministerul Educaţiei în cazul elevi bătute de la Liceul pentru Deficienţi de Auz Cluj-Napoca, transmite Mediafax.
Potrivit unui comunicat al CEDCD transmis luni, demersul Centrului are loc în urma sesizărilor primite de la mai mulţi părinţi ai elevilor liceului clujean.
„CEDCD a preluat cazul referitor la abuzurile şi relele tratamente aplicate elevilor din cadrul Liceului Tehnologic Special pentru Deficienţi de Auz din judeţul Cluj. În urma sesizărilor primite de la mai mulţi părinţi ai elevilor din acest liceu şi în contextul abuzurilor şi maltratării unei eleve din clasa a VII-a a acestui liceu, CEDCD a sesizat Parchetul de pe lângă Judecătoria Cluj-Napoca, Ministerul Educaţiei şi Inspectoratul Şcolar Judeţean. De asemenea, CEDCD va acorda suport legal minorei agresate în şcoală de către cadrul didactic în cauză şi familiei acesteia”, se arată în comunicat.
Preşedintele CEDCD, Mădălina Turza, a subliniat că şcolile speciale din România nu se dezic de la abuzuri şi violenţe împotriva copiilor cu dizabilităţi, „pe care le perpetuează în linişte în spatele uşilor închise”.
„Ca şi în cazul Şcolii Speciale nr. 4 din Bucureşti vom face toate demersurile legale pentru pedepsirea vinovaţilor şi stabilirea răspunderii delictuale atât din punct de vedere penal, cât şi civil. Tratamentul inuman al copiilor cu dizabilităţi trebuie să înceteze, iar aceste şcoli trebuie să facă obiectul unei anchete publice pe care MEN o amână de ani”, a spus Turza.
Şi Avocatul Poporului va face o anchetă în cazul elevei bătute de la Liceul pentru Deficienţi de Auz Cluj-Napoca vizând posibila încălcare a unor articole din Constituţie privind dreptul la viaţă şi la integritate fizică şi psihică, protecţia copiilor şi a tinerilor şi protecţia persoanelor cu handicap.
Potrivit unui comunicat al Avocatului Poporului transmis luni, instituţia s-a sesizat din oficiu în legătură cu incidentul de la liceul clujean.
”Avocatul Poporului s-a sesizat din oficiu şi va efectua o anchetă în legătură cu incidentul de la Liceul Tehnologic Special pentru Deficienţi de Auz Cluj-Napoca, în care o elevă ar fi fost agresată de o angajată. Sesizarea din oficiu şi ancheta vizează posibila încălcare a art. 22, art. 49 şi art. 50 din Constituţia României privind dreptul la viaţă şi la integritate fizică şi psihică, protecţia copiilor şi a tinerilor şi protecţia persoanelor cu handicap”, se arată în comunicat.
O elevă de la Liceul pentru Deficienţi de Auz din Cluj-Napoca a fost bătută de către o îngrijitoare , fiind lovită repetat cu pumnul în faţă, potrivit unor imagini filmate de colegi ai fetei si postate pe internet. Conducerea liceului spune că va declanşa o anchetă, urmând să analizeze imaginile şi că, din primele discuţii cu îngrijitoarea, aceasta ar fi încercat să "potolească" două eleve care erau agitate şi nu a mai putut controla situaţia
