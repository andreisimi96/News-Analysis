Vineri, 1 iunie 2018, 15:45 Actualitate | Internaţional
SUA mareste taxele pe otel si aluminiu
Potrivit ministrului Economiei german, Peter Altmaier, decizia SUA de a majora tarifele vamale la importurile de oțel și aluminiu din UE „provoacă mari daune economice”. Totodată, el a spus că UE va lua în considerare contramăsuri. Și cancelarul Angela Merkel a criticat tarifele impuse de  SUA. „Considerăm că această măsură unilaterală este ilegală, iar motivele declarate, de securitate națională, nu există", a declarat ea prin purtătorul de cuvânt al guvernului german, Steffen Seibert. 
„Dimpotrivă, măsura atrage după sine pericolul spiralei de escaladare, care va dăuna în cele din urmă tuturor", a adaugat Seibert la prima televiziune de stat germană, ARD.
În opinia ministrului Altmaier (CDU), care a dat ARD un interviu, noaptea trecută, „decizia a întărit în mod semnificativ solidaritatea în cadrul Uniunii Europene, iar UE va reacționa în mod unit și hotărât”. Decizia SUA va fi analizată „la rece”, ca și consecințele acesteia asupra UE, a adăugat el. 
„În final însă, un război comercial nu va aduce nici un beneficiu SUA și nici europenilor, așa că ar trebui să evităm acest lucru", a precizat Altmaier. 
El a mai spus că nu se va lăsa impresionat de „bluff-ul” nenumăratelor declarații ce se vor auzi, în următoarele zile, atât din cadrul țărilor europene, cât și de peste ocean. Decizia SUA nu ar fi în conformitate cu regulile Organizației Mondiale a Comerțului, iar el consideră că „efectele dăunătoare” vor fi în SUA „mai degrabă și mai vizibile” decât în Europa. 
Și ministrul de externe german, Heiko Maas, a descris decizia SUA drept „de neînțeles”. „Răspunsul nostru la <<America în primul rând>> poate fi doar <<Europa unită>>" a spus el. 
Ministrul finanțelor german, Olaf Scholz, a condamnat, de asemenea, politica administrației americane, catalogând-o ca fiind „greșită” și „ilegală”. Răspunsul UE ar trebui să fie clar, puternic și inteligent, a spus Scholz. Comisia Europeană a pregătit deja o luare de pozitie. 
„Ceea ce este important pentru Europa, este să adoptăm o strategie comună împotriva practicilor unilaterale ale Statelor Unite, sa ne consultăm cu Uniunea Europeană, dar și cu partenerii noștri internaționali“, a spus Scholz. În cadrul reuniunii în format G-7, a miniștrilor de finanțe, care a avut loc la Whistler în Canada, Scholz a avut consultări și cu omologul său american, Steve Mnuchin.
Și din mediul de afaceri și industrial s-au auzit voci. Vicepreședintele Camerei de Industrie si Comerț Germane (DIHK), Volker Treier, a spus pentru ARD că în momentul de față este importantă evitarea taxării vamale suplimentare a automobilelor germane. În caz contrar, Washington-ul s-ar putea trezi cu suplimentarea taxelor vamale la motociclete și suc de portocale, o contra-măsură europeană, în consens cu Mexicul și Canada. 
Cele doua țări sunt și ele vizate de taxele vamale sunt puse in aplicare de SUA, începând de la miezul nopții trecute. Este vorba de 25% taxe pe oțel si 10% taxe pe aluminiu. Administrația americană justifică această măsură, ca fiind determinată de „siguranța natională“. Guvernul german al Angelei Merkel și președintele francez, Emmanuel Macron, au catalogat aceste taxe vamale ca fiind „ilegale“.
