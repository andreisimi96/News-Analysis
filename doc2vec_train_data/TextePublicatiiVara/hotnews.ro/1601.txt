PSD-istul Bacalbașa, după contactul cu protestatarii: „E o formă soft de terorism urban. Azi pe holurile Parlamentului erau unii ca maimuțele”
Miercuri, 20 iunie 2018, 17:15 Actualitate | Politic
Urmărit și huiduit de protestatari prin Parcul Izvor, deputatul PSD Nicolae Bacalbașa a afirmat că asemenea gesturi reprezintă „o formă soft de terorism urban organizată de profesioniști”. Cât îi privește pe protestatarii de pe holurile Parlamentului, Bacalbașa i-a numit „maimuțe”.
Nicolae Bacalbașa a declarat la Antena 3 că a fost scuipat „de vreo două ori” de protestari în Parcul Izvor și a mulțumit jandarmilor care l-au escortat până la stația de metrou.
„Este o formă soft de terorism urban organizată de profesioniști. Jandarmeria și-a făcut datoria și mulțumesc. Ei au încasat brutalitățile, eu am fost la mijloc. M-au scuipat de vreo două ori”, a mai spus deputatul PSD, la Antena 3.
Bacalbașa s-a arătat nemulțumit de faptul că SPP nu a intervenit  în cazul protestatarilor de pe holurile Parlamentului.
„Azi pe holurile Parlamentului erau unii ca maimuțele. Cum au intrat? SPP nu a intervenit! SPP e un element al statului paralel, din punctul meu de vedere”, a spus el, adăugând că va face o plângere penală.
