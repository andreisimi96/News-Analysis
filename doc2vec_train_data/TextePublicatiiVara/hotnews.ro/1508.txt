Politic show: Ce salariu are Firea la Primăria Bucureşti; Raluca Turcan, PNL: Aţi trecut o lege în avantajul şefului dumneavoastră direct; Patria, Europa şi tentaţia nebuniei
Marţi, 19 iunie 2018, 4:17 Revista Presei | Politic
Lupta lui Dragnea cu băsismul: Un lider PMP, angajat consilier la grupul parlamentar PSD din Camera Deputaților. Alin Baciu, ales sâmbătă la congresul extraordinar al PMP în funcția de secretar executiv al partidului, responsabil cu comunicarea, este angajat al grupului parlamentar PSD din Camera Deputaților. Baciu a confirmat pentru G4Media.ro că este angajat al grupului PSD, precizând că nu lucrează pentru social-democrați, ci pentru PMP. ”Eu mă ocup de PMP, deci sunt membru PMP. A fost partea de angajare…”, a încercat să explice Alin Baciu situația, potrivit  G4media.
Raluca Turcan, PNL: Aţi trecut o lege în avantajul şefului dumneavoastră direct. Liderul deputaţilor PNL, Raluca Turcan, a declarat luni, după ce plenul Camerei Deputaţilor a adoptat proiectul de modificare a Codului de procedură penală, că deputaţii majorităţii au trecut o lege în avantajul ”şefului lor direct”, Liviu Dragnea. “Astăzi aţi oferit cel mai bun motiv pentru care mulţi dintre dumneavoastră, din majoritatea guvernamentală, ar trebui să vă gândiţi să votaţi moţiunea de cenzură pe care o vom depune miercuri", a spus ea, potrivit  Stirile ProTv
Patria, Europa şi tentaţia nebuniei. Potrivit profesorului universitar român, prezenţa la cârma guvernului a unei persoane ca V.V. Dăncilă, incapabilă să ţină minte numele omologului şi oaspetelui ei eston, nu se poate înţelege decât prin prisma cerinţei cu pricina. La fel de incomprehensibil ar fi, între altele, accesul la cârma Senatului al unui politician ca Tăriceanu. Insul care, in cazul suspendării preşedintelui Iohannis, ar ajunge la Cotroceni să pună în vigoare mult strâmbate legi ale unei justiţii nu doar şui, ci şi politizate prin manopera coaliţiei PSD-ALDE, şi-a dat cu părerea despre raportul Mecanismului de Cooperare si Verificare privind justiţia. Despre MCV a afirmat că ar fi, chipurile, alcătuit ”de instituţiile de forţă” din România, relateaza  Deutsche Welle .  
De ce trebuie să fie demisă Simina Tănăsescu. În cursul zilei de vineri presa a aflat cu stupoare cum consilierul prezidențial, Simina Tănăsescu l-a chemat pe unul dintre judecătorii CCR – Petre Lăzăroiu pentru a-i arăta „nuielușa“. Termenul de „nuielușă“ este cred cel mai potrivit pentru ceea ce judecătorul Petre Lăzăroiu a relatat presei despre episodul petrecut la Facultatea de Drept din București în biroul consilierului prezidențial Simina Tănăsescu: ori revocare, ori revocare! Cu alte cuvinte, elevul neascultător a fost scos în fata clasei, iar învățătorul i-a altoit câteva nuielușe în palme drept răsplată pentru comportamentul rebel al acestuia. Judecătorul CCR, Petre Lăzăroiu, a avut curajul să relateze presei în amănunt toată această întâmplare, potrivit  Romania Libera.
Ce salariu are Firea la Primăria Bucureşti. În comparaţie cu 2016, când Gabriela Firea a deţinut funcţia de primar începând cu a doua jumătate a anului şi a câştigat peste 39.000 de lei, în 2017, edilul a câştigat 119.000 de lei în calitate de primar al Bucureştiului, adică aproximativ 10.000 de lei net pe lună. Potrivit declaraţiei de avere pe care a publicat-o recent pe site-ul instituţiei pe care o conduce, Gabriele Firea deţine bijuterii din aur, metale preţioase şi tablouri care însumează 240.000 de euro, relateaza  Gandul.
