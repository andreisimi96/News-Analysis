Luni, 11 iunie 2018, 13:20 Actualitate | Internaţional
În momentul în care Campionatul mondial de fotbal va debuta cu fanfară în Rusia, regizorul ucrainean Oleg Sentsov, care ispășește o pedeapsă de 20 de ani de închisoare în Marele nord rusesc, va fi ajuns la o lună de grevă a foamei, scrie AFP.
Oleg Sentsov, 41 de ani, s-a declarat pregătit să moară în închisoare în urma acestei greve a foamei în care a intrat pentru a cere eliberarea sa și a celorlalți "prizonieri politici" ucraineni deținuți în Rusia.
Opozant al anexării Crimeii de către Rusia, în 2014, Sentsov a fost condamnat la 20 de ani de închisoare pentru "terorism" și "trafic de arme" la capătul unui proces calificat drept "stalinist" de către ONG-ul Amnesty International și denunțat de Kiev, Uniunea Europeană și Statele Unite.
Conștient că acest caz al regizorului ucrainean ar putea afecta imaginea Rusiei în momentul în care va fi sub proiectoarele întregii lumi, Vladimir Putin a evocat sâmbătă într-o discuție telefonică cu omologul său ucrainean Petro Poroshenko un eventual "schimb de prizonieri" între cele două țări.
Nimeni nu știe dacă negocierile vor ajunge la un rezultat și dacă schimbul de prizonieri se va face destul de rapid, înainte ca Sentsov să nu sufere consecințe mai grave ale acestei greve a foamei începute în 14 mai.
"Ar fi cu adevărat prost pentru Putin dacă evenimente negative vor ține prima pagină a ziarelor în toată presa în perioada campionatului", subliniază Andrei Kolesnikov, analist la centrul Carnegie din Moscova.
"Toată lumea a înțeles că nu voi ceda", a scris regizorul, într-o scrisoare publicată sâmbătă.
Medicii au avertizat recent că rinichii regizorului ar putea ceda și că în curând vor apărea consecințe ireversibile ale grevei foamei, potrivit avocatului său Dmitri Dinze.
Doctorii au amenințat și că îl vor hrăni forțat, prin tub, o procedură denunțată de militanții pentru drepturile Omului ca o formă de tortură. Regizorul, care a pierdut deja 8 kilograme, a acceptat să i se administreze intravenos glucoză.
Într-o scrisoare adresată lui Vladimir Putin înaintea Mondialului 2018, zeci de scriitori precum Margaret Atwood și Ian McEwan au cerut eliberarea sa "în spiritul acestui eveniment mondial care unește".
