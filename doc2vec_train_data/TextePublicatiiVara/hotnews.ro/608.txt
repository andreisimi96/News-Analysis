Gilles Bertin, una dintre figurile scenei punk din Franța, a fost condamnat la 5 ani de închisoare pentru jefuirea unei bănci, în urmă cu 30 de ani
Miercuri, 6 iunie 2018, 21:44 Actualitate | Internaţional
Foto: Captura YouTube
Gilles Bertin, una dintre figurile punkului francez al anilor 1980, a fost condamnat miercuri la 5 ani de închisoare cu suspendare pentru jefuirea unei banci, în 1988. Acesta s-a predat în urmă cu doi ani, după aproape trei decenii de fugă, scrie AFP.
Împreună cu zece prieteni muzicieni, fostul lider al grupului Camera Silens a reușit să fure 11,7 milioane de franci (echivalentul la acea vreme a 2,9 milioane de euro) în aprilie 1988, în Toulouse, în sud-vestul Franței.
Timp de 28 de ani, a rămas singurul care a reușit să scape de justiție. În 2016, fostul punker, astăzi în vârstă de 55 de ani, s-a predat, la câțiva ani după nașterea celui de-al doilea său fiu.
Bărbatul, acum fără un ochi, nu a mai vrut să mintă despre trecutul său și dorea să-și regăsească viața, sora sa, primul său fiu, de 31 de ani.
Miercuri, avocatul general a recunoscut în fața tribunalului Haute-Garonne (sud-vest) că acuzatul a avut un "comportament bun" după jaf și a admis că ar fi putut să aștepte prescrierea, în 2024, a condamnării sale la zece ani de închisoare pronunțată în 2004.
Acesta a cerut însă o pedeapsă de 5 ani de închisoare pentru bărbatul - bolnav acum de SIDA, hepatită C și ciroză - care a trăit în Portugalia și în Barcelona în timpul fugii, cu prietena sa spaniolă, Cecilia Miguel.
În timpul audierii, fostul solist al Camera Silens a precizat că nu fuge de răspunderea sa. El a recunoscut că a fost unul dintre cei care au organizat jaful, împreună cu Didier Bachère (decedat) care l-a contactat și împreună cu care a plănuit totul, timp de doi ani.
Jaful a fost realizat de manieră aproape militara, fiind folosite uniforme de jandarmi. Având în vedere reușita sa, anchetatorii s-au gândit inițial la marea criminalitate.
Cea mai mare parte a banilor furați nu a fost niciodată recuperată.
