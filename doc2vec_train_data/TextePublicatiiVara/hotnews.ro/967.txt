Elevi de clasa I, fotografiați în timp ce transportau lemne de foc la o şcoală din județul Brăila
Luni, 11 iunie 2018, 14:20 Actualitate | Educatie
Elevi la carat de lemne
Foto: Obiectiv Vocea Brailei
Inspectoratul Școlar Județean Brăila a început o anchetă la școala din localitatea Scorțaru Nou, unde mai mulți elevi de clasa I au fost fotografiaţi în timp ce transportau lemne de foc în şcoală, transmite Mediafax. Directoarea școlii spune că elevii erau în pauză, la lemne era profesorul de sport și "toţi copiii, pentru că îl iubesc pe domnul profesor, s-au dus repede la el şi s-au oferit singuri să îl ajute", relatează Obiectiv Vocea Brăilei.
Fotografiile cu elevii care transportă lemne au fost publicate de Obiectiv Vocea Brăilei . Ziarul relatează că unul dintre profesorii școlii a declarat că “este o activitate care se desfăşoară în fiecare an şi face parte din activităţile extracurriculare de voluntariat sub organizarea şi supravegherea domnului profesor de sport care a şi participat la căratul lemnelor. Asta se face la noi an de an, de când se face şcoală. Iar copiii vin de bună-voie, nu sunt puşi de nimeni”.
De cealaltă parte, directoarea Sorina Nicolescu spune că elevii “erau în pauză, erau cu doamna învăţătoare. La lemne era profesorul de sport care a ajutat oamenii de serviciu să le care. Toţi copiii, pentru că îl iubesc pe domnul profesor, s-au dus repede la el şi s-au oferit singuri să îl ajute. La mine nu a ajuns nicio poză, dar aşa s-a întâmplat. Doamna era în pauză atunci când fuma. Nu a fost ceva făcut atunci forţat. S-au dus din impuls!”, transmite sursa citată.
Purtătorul de cuvânt al Inspectoratul Școlar Județean (IȘJ) Brăila, Dan Gheorghiță, a declarat pentru Mediafax că ”directoarea va veni la inspectorat și vom vorbi. O să cerem notă de informare, o să facem și comisie de anchetă. O să luăm măsuri în funcție de rezultatele anchetei”. 
