Miercuri, 13 iunie 2018, 16:49 Actualitate | Politic
Foto: info sud est
Primarul Constanței, Decebal Făgădău, a declarat, miercuri, că „dezaprobă total” postarea distribuită de mai multe organizații PSD potrivit cărora Simona Halep ar fi fost huiduită pe stadionul Arena Națională și spune că i-a cerut scuze sportivei, relatează Mediafax.
Primarul Constanței, care este și liderul organizației municipale a PSD, a precizat că în cursul zilei de miercuri i-a cerut scuze câștigătoarei trofeului de la Roland Garros. „Dezaprob total această postare! Mă delimitez de ea atât eu, cât și organizația pe care o conduc. Postarea nu aparține organizației municipale Constanța a Partidului Social Democrat și am solicitat administratorului paginii organizației județene să o retragă încă de aseară”, a declarat Decebal Făgădău.
El a spus că performanța Simonei Halep „nu trebuie murdărită de lupta politică internă”. „Performanța Simonei nu trebuie murdărită de lupta politică internă. Oamenii politici trebuie să se încline în fața campioanei Simonei Halep, să o aplaude și îi mulțumească pentru modul în care reprezintă România. Aceleași aplauze se cuvin familiei și echipei sale. În cursul zilei de astăzi (miercuri - n.r.) am adresat scuzele mele”, a mai declarat primarul Constanței, Decebal Făgădău.
PSD a încercat printr-o mutare incredibilă să-i „repereze” onoarea Gabrielei Firea și a postat un material foto și video prin care a transmis că Simona Halep a fost aplaudată în Piața Victoriei de sute de mii de oameni și huiduită pe Arena Națională de 20 de mii de oameni. Materialul a fost distribuit pe paginile de Facebook ale filialelor PSD din țară.
Ca urmare a valului de critici la adresa PSD, George Harabagiu, coordonatorul online al partidului a fost dat afară de Liviu Dragnea.
