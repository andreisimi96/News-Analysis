Marţi, 5 iunie 2018, 21:46 Actualitate | Esenţial
Marsul Diversitatii din cadrul Bucharest Pride, pe 25 iunie
Cu ocazia Bucharest Pride Festival, care va avea loc sâmbătă, 32 de ambasadele şi reprezentanţele unor instituţii internaţionale au transmis o scrisoare comună în care îşi exprimă sprijinul faţă de comunitatea LGBTI (lesbian, gay, bisexual, transgender şi intersex) din România, relatează News.ro.
„Susţinem dreptul legal al acestor comunităţi de a folosi această ocazie tradiţională pentru a se manifesta într-un mod paşnic pe data de 9 iunie (Piaţa Victoriei, ora 17.30), cu scopul de a atrage atenţia cu privire la problemele specifice cu care se confruntă”, se arată în scrisoarea deschisă.
Textul continuă: „Drepturile omului - inclusiv justiţia, viaţa privată şi viaţa de familie, egalitatea, umanitatea, respectul şi libertatea de expresie - şi statul de drept alcăruiesc fundaţia pe care se sprijină ţările democratice. Legislaţia internaţională în domeniul drepturilor omului porneşte de la premisa că toţi indivizii trebuie să se bucure de aceleaşi drepturi şi libertăţi, aşa cum prevede Declaraţia Universală a Drepturilor Omului”.
Semnatarii subliniază că „tocmai respectul pentru aceste valori fundamentale obligă guvernele să-şi protejeze cetăţenii împotriva violenţei şi discriminării şi să se asigure că toţi se bucură de şanse egale”.
„Membrii comunităţii LGBTI se confruntă în continuare cu acte de discriminare, direct sau indirect, din cauza orientării şi identităţii lor sexuale. Guvernele noastre încearcă să combată astfel de acte prin promovarea drepturilor omului. Oricine, inclusiv persoane din comunitatea LGBTI, trebuie să se poată buucra de drepturile şi libertăţile prevăzute pentru cetăţenii tuturor naţiunilor”.
Scrisoarea este semnată de ambasadele şi reprezentanţele unor instituţii internaţionale din Argentina, Australia, Austria, Belgia, Brazilia, Canada, Chile, Cipru, Cehia, Danemarca, Estonia, Finlanda, Franţa, Germania, Grecia, Irlanda, Italia, Israel, Mexic, Olanda, Noua Zeelandă, Norvegia, Portugalia, Serbia, Slovenia, Spania, Suedia, Elveţia, Regatul Unit al Marii Britanii şi al Irlandei de Nord, Statele Unite ale Americii, Uruguay şi Comisia Europeană.
