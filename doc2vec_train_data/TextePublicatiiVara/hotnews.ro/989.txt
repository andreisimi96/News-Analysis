Băsescu, după ce Gabriela Firea a fost huiduită pe Arena Naţională: Înfăşurată în tricolor, Ţoapa de Voluntari a vrut să fure ceva din gloria Simonei Halep. Mii de bucureşteni au tratat Ţoapa aşa cum merita
Luni, 11 iunie 2018, 22:03 Actualitate | Politic
Foto: Agerpres (editat)
Fostul preşedinte Traian Băsescu a ironizat momentul în care primarul general, Gabriela Firea, a fost huiduită de fanii Simonei Halep de pe Arena Naţională, unde jucătoarea româncă şi-a prezentat trofeul câştigat la Roland Garros. Băsescu afirmă că "ţoapa de Voluntari a vrut să fure ceva din gloria Simonei Halep", dar a fost huiduită de mii de bucureşteni "aşa cum merita".
"Arena Naţională! Înfăşurată în tricolor, Ţoapa de Voluntari a vrut să fure ceva din gloria Simonei Halep. Mii de bucureşteni au tratat Ţoapa aşa cum merita, fluierături infinite pe Arena Naţională. Propaganda PSD în frunte cu Morsa Competentă (zis şi analist Bogdan Chireac), a şi început să ne explice la RO-TV faptul că n-am înţeles bine şi că de fapt bucureştenii au fluierat-o pe Simona şi nu pe Gabriela. Bagă texte fără ruşine Chireac, că Simona nu ţi-a băgat nici o fisă în gură. Ce urâtă este viaţa de tonomat bietule Chireac", a scris Traian Băsescu pe contul său de Facebook.
Aproximativ 20.000 de oameni se află pe Arena Naţională, unde Simona Halep şi-a prezentat trofeul câştigat la Roland Garros. Halep a venit însoţită de primarul Capitalei, Gabriela Firea, care a fost huiduită de cei din tribune când îi oferea Simonei Halep cheia şi emblema oraşului. De altfel, primarul Capitalei a părăsit Arena Naţională imediat după acest moment, potrivit News.ro.
