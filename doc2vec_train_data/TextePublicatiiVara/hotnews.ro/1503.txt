Mişcarea România Împreună: PSD adoptă în grabă un nou Cod de procedură penală cu dedicaţie pentru infractori şi condamnaţi
Marţi, 19 iunie 2018, 0:01 Actualitate | Politic
Foto: Facebook - Dacian Ciolos
Mişcarea România Împreună (RO+), condusă de fostul premier Dacian Cioloş, avertizează că modificări la Codul de Procedură Penală votate luni seară de PSD şi de partenerii săi din coaliţia parlamentară vor acţiona în special în beneficiul inculpaţilor şi condamnaţilor, iar o parte dintre acestea îl pot ajuta pe liderul PSD, Liviu Dragnea, în procesele sale penale, potrivit news.ro.
"O parte din modificările aduse de parlamentari îl pot ajuta pe Liviu Dragnea, şeful PSD, în procesele sale penale. PSD demonstrează încă odată că deturnează puterea de legiferare dată de cetăţeni în interesul şefului de partid care are probleme în instanţă. PSD devine astfel un partid care nu mai acţionează în interesul românilor ci doar pentru interese de grup certat cu legea. Printre noile modificări câteva arată clar intenţia PSD de a-l ajuta pe Liviu Dragnea şi alţi demnitari ai Coaliţiei, cu un preţ care poate fi imens pentru România şi sistemul de Justiţie: este redefinit grupul infracţional organizat, se modifică prevederile referitoare la mărturia mincinoasă şi se introduce o nouă cale de revizuire în situaţia în care hotărârea de condamnare nu este semnată de judecătorul care a participat la soluţionarea cauzei", arată Mişcarea România Împreună. 
Reprezentanţii platformei mai spun că votul din această seară arată şi faptul că PSD sfidează mesajul dat astăzi de partenerii strategici externi şi va continua asaltul asupra Codurilor Penale şi legilor justiţiei.
"Adjunctul secretarului american de stat pentru probleme europene şi eurasiatice, Wess Mitchell, aflat azi în vizită în România, a avertizat că în relaţia dintre România şi SUA independenţa sistemului judiciar şi lupta anticorupţie au o importanţă fundamentală. (...) Este evident că singura preocupare a coaliţiei de guvernare PSD-ALDE, într-un moment fundamental pentru viitorul euro-atlantic al României, este să adopte amendamente cu dedicaţie pentru infractori. Avertizăm că în acest moment un om care se teme de lege se află în fruntea unui partid care târâie România în perioada dinainte de aderarea la UE, distruge reforma justiţiei şi calcă în picioare statul de drept pentru propriile interese. Acest om şi partidul care îl susţine încearcă să instaureze domnia fărădelegii în România. În acest moment, fiecare cetăţean al României şi fiecare voce politică sau civică au datoria să se opună acestor modificări", adaugă Mişcarea România Împreună.
Proiectul PSD-ALDE-UDMR de modificare a Codului de procedură penală a fost votat luni seară, de plenul Camerei Deputaţilor, în calitate de cameră decizională, după mai multe ore de dezbateri. PNL şi USR au anunţat că vor ataca legea la Curtea Constituţională.
Proiectul a fost adoptat cu 175 de voturi “pentru”, 78 ”împotrivă” şi o abţinere.
Şedinţa de plen s-a desfăşurat în absenţa lui Liviu Dragnea şi a fost condusă de vicepreşedintele Camerei Deputaţilor Gabriel Vlase, care a fost propus de preşedintele Klaus Iohannis la conducerea Serviciului de Informaţii Externe.
