Marţi, 12 iunie 2018, 7:12 Actualitate | Internaţional
Donald Trump/ Kim Jong-Un
Procesul denuclearizării Coreei de Nord va lua timp, avertizează cercetătorii de la universitatea Stanford. Într-un raport, Siegfried Hecker, Robert Carlin și Elliot Serbin arată că ar putea fi necesari cel puțin 10 ani, chiar 15, în caz de complicații. Dl Hecker a condus timp de 11 ani, din 1986 până în 1997, laboratorul național de la Los Alamos (New Mexico), unde a fost coordonat în timpul celui de-al doilea război mondial “proiectul Manhattan” de dezvoltare a bombei americane. La rândul lui, dl Carlin urmărește Coreea de Nord din 1947 și a fost acolo de 25 de ori, potrivit Rador, care citează  Le Monde .
După părerea lor, cererea de denuclearizare fulger făcută de către “ulii” de la Washington, printre care consilierul pentru securitate națională, John Bolton, se dovedește nerealistă. Ei recomandă să se abordeze distrugerea programului nuclear militar nord-coreean în trei faze: oprirea muncii în locațiile sensibile (un an), apoi ele să fie declarate comunității internaționale, dezactivate și închise (doi până la cinci ani) și, în sfârșit, distrugerea lor, relocarea cercetătorilor spre programe civile și reglementarea folosirii nuclearului revenind la tratatul de neproliferare (TNP) din care Coreea de Nord s-a retras (zece ani). “Vorbim despre zeci de locații, sute de clădiri și mii de persoane” având legătură cu programul nuclear, amintesc ei. 
Va trebui de asemenea să se evite o deraiere a procesului provocată de administrația americană și în special de dl Trump, cunoscut pentru nerăbdarea lui. Demolarea, pe 24 mai, a tunelurilor de la Punggye-ri, unde au fost realizate testele nucleare, a fost un prim semnal dat, constată cercetătorii. 
”O parte a programului, conservată” 
Ei speră la alte gesturi în preajma summitului de la Singapore și în special anunțarea opririi operațiunilor la una din principalele locații nucleare nord-coreene. 
“Credem că accesul precoce la instalația cunoscută de centrifugare de la Yongbyon și oprirea operațiunilor în instalațiile de tratare chimică a uraniului care susțin toate activitățile de îmbogățire sunt etapele inițiale cele mai importante”. 
Coreea de Nord a realizat deja șase teste nucleare și se laudă că dispune de o descurajare nucleară efectivă, în așa fel încât să înceteze testele, nu înseamnă că renunță la forța sa. Istoric, un singur stat a renunțat la bombă după ce a reușit să se doteze cu ea, Africa de Sud. “Pe termen scurt, Coreea de Nord va limita cu siguranță riscul care planează asupra ei păstrându-și o parte a programului său”, notează ei, fără iluzii, într-un raport dat publicității pe 28 mai. 
“Abordarea progresivă va permite să se construiască eficient încrederea și interdependența care sunt necesare pentru o demilitarizare completă, viabilă și pe termen lung a programului nuclear nord-coreean”. Din experiența schimburilor lor cu oficiali nord-coreeni, ei subliniază că Phenianul va insista foarte probabil să conserve un program nuclear civil și un program spațial, ale cărui tehnologii sunt similare cu cele ale programului de rachete balistice.
