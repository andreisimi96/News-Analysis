Marţi, 12 iunie 2018, 16:04 Actualitate | Esenţial
Lucrar la calea de rulare de la Aeroportul Otopeni
Foto: Ministerul Transporturilor
Compania Naţională Aeroporturi Bucureşti (CNAB), care administrează cele două aeroporturi ale Capitalei, va demara miercuri procedurile de redeschidere a pistei 2 (08L-26R) pe întreaga ei lungime, în urma încheierii recepţiei la terminarea lucrărilor, transmite news.ro.
”Aceste proceduri implică reconfigurarea marcajelor şi balizajului, verificarea din zbor a configuraţiei pistei şi a sistemelor de radionavigaţie, efectuarea unei inspecţii din partea Autorităţii Aeronautice Civile Române, iar pe perioada derulării lor întreaga pistă va fi obligatoriu închisă pentru trafic, urmând a fi redeschisă la termenul stabilit prin graficul de lucru, respectiv 20 iunie”, arată un comunicat al CNAB.
Oficialii companiei spun că redeschiderea pistei 2 pe întreaga lungime de 3.500 m va permite operarea în condiţii foarte bune, cu evitarea congestiilor de trafic, atât în lunile de vârf (iulie – august) cât şi în condiţiile dificile din lunile de iarnă.
”Întrucât în perioada 13-20 iunie se va opera cu o singură pistă, fapt ce va implica regularizări de trafic efectuate de Eurocontrol şi Romatsa, este posibilă apariţia unor mici întârzieri la aterizarea şi decolarea unor zboruri, în special la orele de vârf”, menţionează compania.
