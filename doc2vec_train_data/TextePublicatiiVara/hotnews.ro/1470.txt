Luni, 18 iunie 2018, 14:47 Actualitate | Politic
Preşedintele PNL, Ludovic Orban, i-a catalogat, luni, pe parlamentarii care au demisionat recent din partid drept "firimiturişti", care stau în sufrageria lui Liviu Dragnea și se mulțumesc cu firimiturile care cad de la masa acestuia, în frunte cu Călin Popescu Tăriceanu.
"PNL va da această bătălie cu la fel de multă energie şi cu la fel de multă încredere în succes, chiar dacă unii dintre cei care au primit voturile oamenilor fiind candidaţi din partea PNL au preferat să îngroaşe rândurile firimituriştilor alături de şeful firimituriştilor, respectiv domnul Tăriceanu, firimituriştii fiind aceia care sunt de fapt în sufrageria lui Dragnea şi se mulţumesc cu firimiturile care cad de pe masa lui Dragnea. Ce să le spun acestor firimiturişti decât drum bun, cale bătută? Adevăraţii liberali rămân alături de PNL”, a spus Orban după Biroul Executiv al PNL, citat de Agerpres.
El a subliniat că înaintea unei moţiuni de cenzură este normal ca unii "mai slabi de înger" să dezerteze pentru tabăra adversă. "În ceea ce îl priveşte pe domnul Zamfir, ştiţi că era în procedură de excludere, iar în privinţa domnului Marius Nicoară, nici măcar nu mai este membru PNL. Domnul Nicoară nu mai este membru PNL în conformitate cu statul PNL", a adăugat Orban.
