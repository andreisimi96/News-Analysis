Înalta Curte sesizează CCR, în dosarul Gala Bute, cu o excepţie de neconstituţionalitate ridicată de Rudel Obreja
Marţi, 12 iunie 2018, 12:39 Actualitate | Esenţial
Foto: HotNews / DP
Magistraţii Înaltei Curţi de Casaţie şi Justiţie au decis, marţi, să sesizeze Curtea Constituţională cu o excepţie de neconstituţionalitate ridicată de fostul preşedinte al Federaţiei Române de Box, Rudel Obreja, în dosarul "Gala Bute", transmite Mediafax.
"Completul de 5 Judecători, Penal 2 în dosarul nr.2303/1/2017/a1. Desfiinţează încheierea atacată si, rejudecând: Admite cererea de sesizare a Curtii Constitutionale cu exceptia de neconstitutionalitate a dispoziţiilor art.172 alin.9, 10 şi 12 din Codul de procedură penală", se arată în decizia Înaltei Curţi de Casaţie şi Justiţie, pronunţată luni, care este definitivă.
Articolul 172 din Codul de Procedură Penală se referă la maniera în care sunt dispuse expertizele şi constatările în timpul proceselor. Alineatele cu care instanţa supremă sesizează Curtea Constituţională sunt 9, 10 şi 12. Astfel, alineatul 9 arată că atunci "când există pericol de dispariţie a unor mijloace de probă sau de schimbare a unor situaţii de fapt ori este necesară lămurirea urgentă a unor fapte sau împrejurări ale cauzei, organul de urmărire penală poate dispune prin ordonanţă efectuarea unei constatări", în timp ce articolul 10 stipulează faptul că "constatarea este efectuată de către un specialist care funcţionează în cadrul organelor judiciare sau din afara acestora".
"După finalizarea raportului de constatare, când organul judiciar apreciază că este necesară opinia unui expert sau când concluziile raportului de constatare sunt contestate, se dispune efectuarea unei expertize", se arată în alineatul 12 al articolului 172 din Codul de Procedură Penală.
O altă excepţie ridicată de Rudel Obreja a fost respinsă de instanţă.
Pe 11 iunie, fostul președinte al Federației Române de Box a atacat la instanța supremă, prin recurs, decizia de condamnare din dosarul Gala Bute, invocând două excepții de neconstituționalitate. Rudel Obreja a spus instanței că dosarul reprezintă o înscenare.
„Acest dosar a început împotriva mea cu o minciună. S-a reușit o înscenare împotriva mea. Am fost condamnat și nu sunt de acord cu soluția dată de instanța de apel și m-am prezentat. Vă rog să-mi permiteți să-mi dovedesc singur nevinovăția și să admiteți excepția de neconstituționalitate”, a spus Rudel Obreja în fața judecătorilor Înaltei Curți de Casație și Justiție (ÎCCJ).
Concret, apărătorul lui Rudel Obreja a invocat, în ședința de atunci de la instanța supremă, două excepții de neconstituționalitate ce vizează articole de lege privind efectuarea unei expertize în cadrul unui proces penal, respectiv compunerea completului de judecători de la Înalta Curte de Casație și Justiție (ÎCCJ)
Rudel Obreja a fost condamnat de magistraţii Înaltei Curţi de Casaţie şi Justiţie (ÎCCJ) la 5 ani de închisoare în dosarul Gala Bute, decizia fiind una definitivă. Fostul preşedinte al Federaţiei Române de Box a fost încarcerat şi are de executat cinci ani de închisoare în dosarul Gala Bute, pentru complicitate la luare de mită. În acelaşi dosar, magistraţii instanţei supreme au condamnat-o pe Elena Udrea, la 6 ani de închisoare.
