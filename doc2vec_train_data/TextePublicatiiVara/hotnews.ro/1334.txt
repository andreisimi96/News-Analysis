Sâmbătă, 16 iunie 2018, 1:39 Actualitate | Politic
Andrei Gerea - ALDE
Vicepreședintele ALDE Andrei Gerea a afirmat, miercuri, că liderul PNL Ludovic Orban s-a transformat nu doar în sluga sistemului din România, ci s-a făcut și "preș" în fața instituțiilor europene cu care țara noastră ar trebui să fie într-o relație de parteneriat, nu de subaltern, notează Mediafax.
Declarațiile lui Andrei Gerea vin în contextul în care liderul liberal, Ludovic Orban, i-a cerut demisia președintelui Senatului Călin Popescu Tăriceanu, după ce acesta a atacat Comisia Europeană, în cadrul reuniunii Asociaţiei Senatelor din Europa. 
"Ridicolul are un nou sinonim astăzi. Acesta e Ludovic Orban. Președintele de azi al PNL-ului a primit liber de la stăpânii săi să vorbească. Și a vorbit și a strigat în gura mare că nu își poate depăși condiția de slugă a sistemului paralel. Orban nu știe cum să pupe mai bine mâna sistemului. (...) Ludovic, ai transformat PNL-ul în sclavul sistemului și vii azi să dai lecții de europenism, de principii fundamentale ale statului de drept? Nu doar că ești sluga sistemului din România, dar te faci și preș în fața unor instituții europene cu care ar trebui să avem o relație de parteneriat și nu cea dintre șef și subaltern", a transmis vicepreședintele ALDE, Andrei Gerea, într-un comunicat de presă remis Mediafax.  
Deputatul ALDE mai spune că Ludovic Orban tace când trebuie să vorbească și vorbește când trebuie să tacă. Gerea precizează că președintele PNL nu comentează nimic în legătură cu protocoalele secrete încheiate între SRI și instituțiile din sistemul judiciar și despre abuzurile procurorilor, în schimb este vocal în legătură cu cei care trag semnale de alarmă în ceea ce privește acțiunile instituțiilor europene.
"Faptul că tragem aceste semnale nu înseamnă că suntem critici la adresa Uniunii Europene. Nu, suntem critici la adresa unor politicieni slugoi ca tine Ludovic, cei care ați tăcut mereu când venea vorba de interesele României, cei care nu ați ridicat niciodată problema abuzurilor care au avut loc în țară. Politicieni care s-au făcut preș în fața sistemului paralel au încurajat aceste mesaje spre și dinspre Bruxelles, prin minciunile pe care tu și alții ca tine le-ați spus chiar și în Parlamentul European despre România", a completat Gerea. 
Vicepreședintele ALDE a adăugat că PNL ca parte a grupului PPE a făcut ce i s-a spun timp de mai bine de un deceniu, încurajând un sistem paralel prin rapoartele europene legate de lupta anticorupție în România. 
"Probabil că e supărător pentru tine și stăpânii tăi din PPE să vi se spună că timp de 11 ani a fost încurajat un sistem paralel prin rapoartele europene referitoare la lupta anticorupție. În România, noii tăi prieteni din PPE vedeau anticorupția prin prisma numărului de arestări și rechizitorii instrumentate de instituții care au suferit ele însele de corupția puterii. Nu înțeleg cum sunteți capabili, tu și toți trepădușii din jurul tău, să negați evidențele. Puteți să negați că rapoartele MCV s-au bizuit pe imaginea deformată creată de politicieni slugarnici ca tine și de instituții care apără alte interese decât pe cele ale României. (...) Conducerea partidului a deviat complet de la linia de apărare a drepturilor și libertăților cetățenilor, caracteristică unui partid liberal și s-a transformat în apărătorul celor care comit abuzuri, dar și al celor care nu văd în România un partener în cadrul UE, ci doar un umil executant. Liberalii care au mai rămas în noul PNL ar trebuie să ia atitudine și să îl concedieze pe acest biet muzicant care cântă după ureche și care falsează îngrozitor în numele istoriei PNL", a conchis Andrei Gerea.
PNL solicită demisia preşedintelui Senatului, Călin Popescu Tăriceanu, după ce acesta a atacat Comisia Europeană, în cadrul reuniunii Asociaţiei Senatelor din Europa, a anunţat liderul PNL, Ludovic Orban.  
Președintele Senatului Călin Popescu Tăriceanu a declarat, vineri în plenul Senatului, că reprezentanții Comisiei Europene (CE) au ignorat sistematic semnalele de alarmă trase de la București în legătură cu gravele abuzuri ale instituțiilor sau persoanelor din sistemul judiciar. Tăriceanu a adăugat că încă așteaptă ca oficialii Comisiei Europeană să se poziționeze asupra aspectelor semnalate de România, precizând că Mecanismul de Cooperare și Verificare (MCV)a fost transformat, la nivel național, într-un instrument presiune asupra oponenţilor acestui sistem paralel cu statul de drept.
