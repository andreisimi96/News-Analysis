​Politic show: ​Firma lui Ghiță se distrează cu site-ul Educației; Presa locală în zodia PSD: bani publici pentru slava baronului Nicuşor şi atacarea adversarilor politici; Nu va exista suspendare, pentru că nu există temei
Miercuri, 13 iunie 2018, 4:31 Revista Presei | Politic
​Firma lui Ghiță se distrează cu site-ul Educației. Site-ul Ministerului Educației Naționale (MEN), edu.ro, dă tot mai des rateuri. Marea problemă este că în minister nu se știe exact cine trebuie să se ocupe de mentenanța site-ului. Câteva persoane fizice, din afara instituției, au creat, la începutul anului 2016, noul site al MEN, în mandatul de ministru al lui Adrian Curaj. Platforma, ce avea să înlocuiască portalul vechi edu.ro, de a cărui funcționare se ocupa compania SIVECO, a fost predată beneficiarului, Ministerul Educației, dar fără să se încheie un contract de mentenanță, acestea pentru că nu exista un buget cu această destinație, potrivit  Romania Libera.
Președintele, îngrijorat de diminuarea prerogativelor sale. După reuniunea cu delegația Comisiei de la Veneția, președintele Klaus Iohannis a fost asaltat de întrebările ziariștilor referitoare la decizia recentă a Curții Constituționale. Va semna sau nu decretul de revocare a procurorului-șef Laura Codruța Kövesi? Președintele nu a dat un răspuns direct. Cu toate acestea este de reținut că, deși a afișat o atitudine de nemulțumire față de Decizia Curții, nu a căutat să-i submineze autoritatea. La un moment chiar, răspunzând la o întrebare directă, președintele a înlăturat rapid presupunerea că ar acuza Curtea de politizare. Este un detaliu, dar unul major, potrivit  Deutsche Welle . 
Tensiuni în PNL. Liberalii, prinşi între principiul „fără pensii speciale“ şi sprijinul pentru aleşii locali ai partidului. Poziţionarea PNL faţă de tema susţinerii pesiilor speciale pentru aleşii locali au dus la apariţia de tensiuni în interiorul formaţiunii. Majoritatea celor din conducerea PNL au anunţat oficial că nu susţin Codul, însă în partid sunt numeroşi lideri care subliniază că liberalii trebuie să caute să sprijine şi aleşii locali prin pensii de serviciu. Printre vocile care nu au fost de acord cu menţinerea liniei că PNL nu vrea pensii de serviciu pentru primari sau preşedinţi de CJ a fost vicepreşedintele Florin Roman, potrivit  Adevarul.
Presa locală în zodia PSD: bani publici pentru slava baronului Nicuşor şi atacarea adversarilor politici. Fostul baron PSD de Constanţa, Nicuşor Constantinescu a fost trimis recent în judecată, “în stare de deţinere”, într-un nou dosar penal. Constantinescu este acuzat de abuz în serviciu pentru că, între decembrie 2009 şi noiembrie 2010, pe când era preşedintele Consiliului judeţean Constanţa, a plătit ilegal “servicii de publicitate” în presa locală în valoare de peste 400.000 de lei, adică peste 90.000 de euro, potrivit  G4media.
Nu va exista suspendare, pentru că nu există temei. Klaus Iohannis a declarat marţi că, deşi unii s-au grăbit să vorbească despre suspendare, nu este un temei legal pentru o astfel de acţiune. Preşedintele nu se grăbeşte să răspundă solicitării CCR de revocare din funcţe a Laurei Codruţa Kovesi, pentru că are nevoie de un termen rezonabil pentru a lua o decizie. "Unii politicieni s-au grăbit să vorbească despre suspendare. Nu va exista nicio suspendare, pentru că nu există niciun temei pentru suspendare, iar dacă unii pesedişti se trezesc vorbind de suspendare ca să pară mai intersanţi la televizor, atunci este problema lor", a afirmat preşedintele, potrivit Gandul.
