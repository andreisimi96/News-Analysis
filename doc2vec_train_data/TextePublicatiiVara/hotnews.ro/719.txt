Vineri, 8 iunie 2018, 8:11 Actualitate | Internaţional
Parlamentul Ucrainei a adoptat o lege ce prevede crearea unei instanțe speciale pentru cazurile de corupție în contextul în care Kievul încearcă să convingă creditorii internaţionali să deblocheze o nouă tranşă a programului de finanţare de 17,5 miliarde de dolari, relatează agenția Reuters, citată de Mediafax.
Însă tot joi, parlamentarii ucrainieni au votat în favoarea demiterii lui Oleksandr Daniliuk, ministrul Finanțelor, care a acuzat că i s-a cerut să tolereze "corupția politică".  
Fondul Monetar Internațional a anunțat că va evalua dacă legea garantează crearea unei instanțe independente și de încredere, dar și-a exprimat și îngrijorarea în legătură cu demiterea lui Daniliuk.  
Noua lege ar avea rolul de a proteja instanța anticorupție de presiuni politice și tentative de corupere, în condițiile în care corupția endemică rămâne un factor ce descurajează investitorii străini.  
Președintele ucrainean Petro Poroșenko a catalogat legea drept un test decisiv pentru capacitatea țării de a combate corupția, adăugând că aprobarea legii reprezintă o victorie pentru Ucraina.
