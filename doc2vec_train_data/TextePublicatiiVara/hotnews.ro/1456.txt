Luni, 18 iunie 2018, 11:25 Actualitate | Esenţial
Protest Piata Victoriei
Magistrații Judecătoriei Sectorului 1 au admis contestația lui Ioan Duia, protestatarul cu deficienţe de auz şi de vorbire, și au anulat amenda de 2.000 de lei pe care acesta a primit-o de la jandarmi la protestul din ziua Congesului PSD, scrie Mediafax. Decizia nu este definitivă.
„Admite plângerea contravențională formulată de petentul Duia Ioan, în contradictoriu cu intipata Direcția Generală de Jandarmi a Municipiului București, împotriva procesului-verbal de contravenție. Anulează procesul verbal de contravenție. Exonerează petentul la plata amenzii contravenționale în cuantum de 2.000 de lei. Obligă intimata să plătească petentului suma de 734 lei cu titlu de cheltuieli judiciare. Cu drept de apel în termen de 30 de zile de la comunicare”, se arată în decizia magistraților.
Câteva zeci de persoane s-au strâns, pe 10 martie, în faţa Sălii Palatului, pentru a protesta, atunci când PSD a organizat un congres extraordinar. Jandarmii i-au ridicat atunci pe unii dintre protestatari care au scandat împotriva partidului condus de Liviu Dragnea, pentru tulburarea ordinii şi liniştii public.
Printre protestatarii amendaţi la Congresul PSD din 10 martie se numără şi un bucureştean surdo-mut, în al cărui proces verbal jandarmul a notat, la descriererea faptei, că bărbatul a scandat lozinci anti-PSD, potrivit paginii de Facebook Corupţia Ucide. Amenda dată acestuia a fost de 2.000 lei.
Ministrul Afacerilor Interne, Carmen Dan, a declarat, referitor la bucureşteanul surdo-mut, în al cărui proces verbal jandarmul a notat, la descriererea faptei, că bărbatul a scandat lozinci anti-PSD, că se fac verificări, însă este vorba despre o eroare de redactare. „Din câte ştiu, acolo este o eroare de redactare a procesului verbal. Aşa cum a anunţat inspectorul general al Jandarmeriei Române, a dispus nişte verificări. Sunt convinsă că aceste verificări se vor face foarte repede şi despre rezultatul acestor verificări vă vom informa", a declarat, la acel moment, Carmen Dan.
