Undă verde în comisia juridică pentru un proiect al lui Cătălin Rădulescu: Se consideră infracțiuni de corupție doar dacă scopul a fost obținerea pentru sine de foloase exclusiv materiale. Modificarea vizează exact infracțiunea pentru care Rădulescu a fost condamnat în 2016
Marţi, 19 iunie 2018, 13:31 Actualitate | Politic
Catalin Radulescu, deputat PSD
Majoritatea PSD-ALDE plus UDMR din comisia juridică a Camerei Deputaților a votat un raport de admitere pentru proiectul de lege inițiat de deputatul PSD Cătălin Rădulescu , ce prevede că anumite fapte de corupție se pedepsesc doar dacă sunt săvârșite în scopul obținerii "pentru sine", nu și pentru altul, cum prevede acum legea, și doar dacă bunurile și foloasele sunt exclusiv "materiale". De notat că Rădulescu a fost condamnat definitiv, în decembrie 2016, la un an şi şase luni de închisoare cu suspendare pentru dare de mită şi efectuare de operaţiuni financiare ca acte de comerţ, incompatibile cu funcţia, adică exact articolul care este modificat.
"Se dă liber la mai multe infracțiuni de corupție prin interpuși", a declarat deputatul USR Stelian Ion. "Este o dezincriminare parțială a infracțiunilor de corupție", a adăugat el.
"Dacă spre exemplu se efectuează o operațiune financiară incompatibilă cu funcția de către un demnitar în viitor în scopul obținerii unui folos pentru o rudă sau pentru soție, angajare sau obținerea unei autorizații, nu va mai fi infracțiune", a mai explicat deputatul.
Proiectul va intra cel mai probabil miercuri la votul final de la Camera Deputaților, camera decizională. 
Comisia juridică a modificat alineatul 2 propus în proiect, unde sunt definite "operațiunile financiare".
Astfel, se propune modificarea art. 12 din Legea 78/2000 pentru prevenirea, descoperirea și sanctionarea faptelor de corupție:
"(1) Sunt pedepsite cu închisoarea de la 1 la 5 ani următoarele fapte, dacă sunt săvârșite în scopul obținerii pentru sine de bani, bunuri ori alte foloase materiale necuvenite:
a) efectuarea de operațiuni financiare, ca acte de comerț, incompatibile cu funcția, atribuția sau însărcinarea pe care o îndeplinește o persoană ori încheierea de tranzacții financiare, utilizând informațiile obținute în virtutea funcției, atribuției sau însărcinării sale;
b) folosirea, în orice mod, direct sau indirect, de informații ce nu sunt destinate publicității ori permiterea accesului unor persoane neautorizate la aceste informații.
(2) "În sensul prezentei legi, operațiunile financiare constau în operațiuni care antrenează circulația de capital, operațiuni de bancă, de schimb valutar sau de credit, operațiuni de plasament, în burse, în asigurări, în plasament mutual ori privitor la conturile bancare și cele asimilate acestora, tranzacții comerciale interne și internaționale. Pentru a fi efectuate ca acte de comerț, operațiunile financiare trebuie să constituie o acțiune de intermediere în circulația bunurilor, făcută în mod organizat și sistematic în scopul obținerii de profit."
Ce prevede art. 12 în prezent:
"Sunt pedepsite cu închisoarea de la 1 la 5 ani următoarele fapte, dacă sunt săvâarșite în scopul obținerii pentru sine sau pentru altul de bani, bunuri ori alte foloase necuvenite:
a) efectuarea de operațiuni financiare, ca acte de comerț, incompatibile cu funcția, atribuția sau însărcinarea pe care o îndeplinește o persoană ori încheierea de tranzacții financiare, utilizând informațiile obținute în virtutea funcției, atribuției sau însărcinării sale;
b) folosirea, în orice mod, direct sau indirect, de informații ce nu sunt destinate publicității ori permiterea accesului unor persoane neautorizate la aceste informații."
În ziua în care proiectul lui Cătălin Rădulescu a trecut tacit de Senat, după ce și altfele inițiate de el au fost adoptate în aceeași manieră. deputatul PSD Florin Iordache a declarat că va propune ca toate proiectele lui Rădulescu să fie trimise la comisia specială pe care o conduce, unde să primească raport de respingere.
Cine sunt semnatarii proiectului (PSD): Rădulescu Cătălin-Marian, Bucura-Oprescu Simona, Căruceru Aida-Cristina, Cosma Andreea, Gavriliţă Bianca - Miruna, Halici Nicuşor, Iancu Iulian, Moagher Laura-Mihaela, Neaţă Eugen, Pau Radu - Adrian, Presură Alexandra, Suciu Matei, Ursu Răzvan-Ion, Vasilică Radu Costin, Velcea Nicolae, Vrăjitoru Sorinel-Marian
