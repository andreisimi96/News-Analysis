Joi, 14 iunie 2018, 20:00 Sport | Fotbal
Bucuria rusilor la meciul cu Arabia Saudita
Robbie Williams, soprana Aida Garifullina, iar apoi Vladimir Putin. Așa ne-am distrat la festivitatea de deschidere. A urmat meciul în sine, unul în care naivitatea <șoimilor verzi> a ieșit rapid la suprafață. Două șuturi pe poartă în prima repriză, ambele transformate în goluri. Rusia a trecut de Arabia Saudită (5-0), iar Mondialul de fotbal a pornit la drum cu o victorie așteptată a gazdelor (motive serioase de petrecere pe străzile Moscovei). Cheryshev (91') a reușit prima bijuterie de gol de la acest turneu final.
Prima repriză, mult prea crudă cu verzii
Rușii au avut în primele 45 de minute două șuturi pe poartă, iar tabela s-a modificat de fiecare dată. Arabia Saudită s-a mișcat bine în teren, a avut 61% posesie în primul mitan și 83% din pase reușite (adică 204). Nu a fost însă suficient, pentru că inițiativa cu mingi pe lateralul terenului nu contează la capitolul goluri.
Gazinskii 12' și Cheryshev 43' au adus bucuria în tribune, iar imaginile televiziunii producătoare au surprins mai multe pahare de bere ridicate în aer (cu siguranță va fi petrecere la Moscova în această noapte caldă de vară).
Prima fază mai importantă a arabilor a venit după 55 de minute, atunci când Taiseer a ajuns prea târziu la întâlnirea cu mingea. Otayf este înlocuit în minutul 63, iar din partea de suporteri a verzilor poate fi observat un semn de lehamite, genul de gest care te trimite mai repede <acasă> (fiind vorba între noi, dacă nu schimbă substanțial în joc, Arabia Saudită ar mai putea fi văzută încă două partide la turneul final). 
Oaspeții de pe Luzhniki fac tot mai greu față din punct de vedere fizic, iar rușii mai punctează încă o dată: Dzyuba (71'). Arabia Saudită a fost genul de adversar perfect pentru Rusia, cel care să le dea motive de bucurie și speranțe gazdelor (doar au făcut atâtea eforturi pentru a asigura condițiile de desfășurare).
Ultimul sfert de oră aduce și celebrele valuri: victoria îl face pe Vladimir Putin să zâmbească la oficială, iar pe suporterii țării gazdă să viseze la o calificare în optimi (obiectivul anunțat înainte de startul turneului final).
Cheryshev (o dublă) înscrie cu un exterior magic (în minutul 91), la colțul lung, iar Golovin (90+4) desăvârșește opera rușilor dintr-o lovitură liberă.
Putin, Infantino și banii arabilor
Pe durata partidei am putut vedea mai multe imagini cu președintele FIFA, Giani Infantino, care se afla încadrat la tribuna oficială de Vladimir Putin și de Mohammed bin Salman - prințul moștenitor al Arabiei Saudite (chiar nu au discutat nimic despre petrol?)
Despre festivitatea de deschidere
Robbie Williams și soprana Aida Garifullina au fost responsabili cu buna dispoziție la festivitatea de deschidere (într-o mare de culori și lumini pe Luzhniki). Am mai adăugat zâmbetul inocent al lui Ronaldo (brazilianul), iar minutele de dinaintea startului primei partide i-au găsit la microfon pe Vladimir Putin și pe Gianni Infantino (președintele FIFA).
Se vor disputa miercuri:
Egipt - Uruguay (de la ora 15:00)
Maroc - Iran (18:00)
FOTOGALERIE Rusia vs Arabia Saudită
