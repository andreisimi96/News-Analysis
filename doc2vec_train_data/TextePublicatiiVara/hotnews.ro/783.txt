Roland Garros: Dominic Thiem, în prima finală de Grand Slam a carierei - Sfârșit de drum pentru surprinzătorul Marco Cecchinato
Vineri, 8 iunie 2018, 16:49 Sport | Roland Garros 2018
Foto: atp/ twitter
Dominic Thiem (8 ATP) este primul finalist al întrecerii masculine de la Roland Garros, austriacul punând capăt aventurii lui Marco Cecchinato (72 ATP) pe zgura pariziană. Thiem, eliminat în semifinale la ultimele două ediții ale competiției de la Paris, s-a impus în trei seturi, scor 7-5, 7-6(10), 6-1, reușind să se califice pentru prima dată într-o finală de Grand Slam.
Italianul Marco Cecchinato a trăit la Roland Garros cea mai frumoasă perioadă din carieră, a luptat cu toate forțele pentru un loc în finală, Dominic Thiem reușind să se impună cu greu în primele două seturi, scor 7-5, 7-6(10).
În actul al doilea, italianul a salvat patru mingi de set și a avut trei șanse de a egala scorul la seturi. Thiem s-a impus în cele din urma după un tie-break nebun, fructificând a cincea mingea de set. A fost momentul în care Cecchinato s-a prăbușit, în actul al treilea nu a mai contat în joc, iar Thiem a defilat. A fost 6-1 pentru austriac, după numai 28 de minute de joc.
"Cheia a fost setul al doilea. Dacă l-aș fi pierdut, meciul ar fi fost strâns", a spus Thiem, la finalul partidei.
Thiem îl așteaptă în finală pe învingătorul partidei dintre Rafael Nadal (1 ATP) și Juan Martin del Potro (6 ATP).
