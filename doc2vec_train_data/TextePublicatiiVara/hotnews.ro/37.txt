Restricţii de tonaj pe A2, DN7 şi DN39, până luni seară. CNAIR anunţă că taxa de pod la Feteşti poate fi plătită şi în ziua următoare trecerii
Sâmbătă, 26 mai 2018, 7:59 Actualitate | Esenţial
Foto: USER UPLOADED
Compania Naţională de Administrare a Infrastructurii Rutiere (CNAIR) a instituit restricţii de tonaj pe Autostrada Soarelui şi pe drumurile naţionale 7 şi 39, de sâmbătă până luni seară, cu ocazia sărbătorilor. Restricţia intră în vigoare sâmbătă, de la ora 16.00. Întrucât se anunţă aglomeraţie pe Autostrada Soarelui, CNAIR reaminteşte că taxa de pod la Feteşti poate fi plătită şi în ziua următoare trecerii, scrie News.ro.
Restricţiile se aplică în cazul circulaţiei autovehiculelor, altele decât cele destinate exclusiv transportului de persoane.
Astfel, pe A2, traseul Bucureşti (int.A2 cu CB) - Fundulea - Lehliu (int. A2 cu DN3) - Feteşti (int. A2 cu DN3B) - Cernavodă (int. A2 cu DN3) - Murfatlar (int.A2 cu DN3), sunt aplicate restricţii de circulaţie autovehiculelor comerciale cu masa totală mai mare de 3,5 tone.
Autovehiculele vizate nu pot circula, sâmbătă, în intervalul orar 16.00-22.00, iar duminică şi luni, în intervalul 06.00-22.00.
În cazul celor două drumuri naţionale, restricţiile se aplică autovehiculelor comerciale cu masa totală mai mare de 7,5 tone.
Pe Drumul Naţional 7 (DN7), Piteşti - Râmnicu Vâlcea -Vestem (int DN7 cu DN 1), pe ambele sensuri, restricţiile se aplică sâmbătă, în intervalul orar 16.00-22.00, iar duminică şi luni în intervalul 06.00-22.00. 
Pe DN 39, Agigea (int. DN39 cu DN 39A) - Mangalia (intrare municipiu), sunt aplicate restricţii pe ambele sensuri sâmbătă (16.00-22.00), duminică şi luni (06.00-22.00).
Totodată, având în vedere faptul că sunt aşteptate creşteri semnificative ale traficului rutier pe relaţia Bucureşti – Constanţa şi retur, CNAIR reaminteşte şoferilor că peajul (tariful de trecere pentru utilizarea podurilor peste Dunăre de la Feteşti - Cernavodă) poate fi achitat până la sfârşitul zilei următoare trecerii.
