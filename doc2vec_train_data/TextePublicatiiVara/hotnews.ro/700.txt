Ministerul Energiei a autorizat construirea sistemului de transport al gazelor care va permite exporturi în Bulgaria și preluarea celor din Marea Neagră
Joi, 7 iunie 2018, 20:18 Economie | Energie
Conducta de transport gaze
Ministerul Energiei a emis joi autorizația de construire pentru etapa I din proiectul de consolidare a sistemului de transport în România între Onești - Isaccea și inversarea fluxului la Isaccea. Acest proiect va putea permite României să alimenteze Bulgaria cu gaze naturale din producție proprie dar și preluarea de către Transgaz a gazelor din platoul continental al Mării Negre, arată Ministerul Energiei.
"Astăzi am emis a cincea autorizație de construire din acest an pentru proiecte de importanță națională în domeniul gazelor naturale. Proiectul pe care tocmai l-am autorizat va permite României să alimenteze Bulgaria cu gaze naturale din producție proprie dar și preluarea de către Transgaz a gazelor din platoul continental al Mării Negre. Beneficiile proiectului se vor simți inclusiv în ceea ce privește aprovizionarea cu gaze a diferitelor zone ale țării mai ales pe timpul iernii când, din cauza temperaturilor scăzute, cresc foarte mult consumurile", a declarat ministrul energiei Anton Anton.
Potrivit Ministerului Energiei, consolidarea sistemului de transport gaze naturale între Onești și Isaccea poate contribui la crearea unui culoar de transport între piețele din Grecia, Bulgaria, Romania și Ucraina, în condițiile în care se va realiza interconectarea între Grecia și Bulgaria.
Valoarea totală a lucrărilor este de aproape 17 milioane de lei.
Lucrările se vor desfășura în perioada 2018 - 2019.
