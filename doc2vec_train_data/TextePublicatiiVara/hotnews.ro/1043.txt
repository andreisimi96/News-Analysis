Marţi, 12 iunie 2018, 11:18 Sport | Roland Garros 2018
​Tenismenul Roger Federer, locul 2 ATP, revine pe teren la turneul pe iarbă de la Stuttgart, după ce nu a participat la sezonul pe zgură, transmite News.ro.
Elveţianul este favoritul numărul 1 la competiţia de 250 de puncte Mercedes Cup, cu premii de aproape 730.000 de euro şi îl va întâlni în manşa a doua, în care este calificat direct, pe germanul Mischa Zverev, locul 54 ATP.
Dacă va ajunge în finală, Federer, 36 de ani, va reveni pe locul I ATP, poziţie pe care a mai ocupat-o timp de 309 săptămâni.
"Cred că este o motivaţie suplimentară. Pe iarbă diferenţele sunt foarte mici, nu e simplu, mai ales când nu ai jucat de trei luni", a spus tenismenul elveţian, care a evoluat ultima dată la Miami, în martie.
Anul trecut, Federer a început sezonul pe iarbă tot la Stuttgart, unde a pierdut în primul tur în faţa lui Tommy Haas, scor 6-2, 6-7 (8), 4-6. Însă după acel eşec, fostul lider ATP nu a mai cedat niciun set pe iarbă, impunându-se atât la turneul de 500 de puncte de la Halle, cât şi la Wimbledon.
