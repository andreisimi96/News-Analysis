Martina Navratilova, despre cum poate Simona Halep să câștige finala Roland Garros: "Trebuie să iasă din zona de confort"
Vineri, 8 iunie 2018, 15:41 Sport | Roland Garros 2018
Simona Halep, la Roland Garros
Foto: wtatennis.com/ getty
Câștigătoare a 18 turnee de Grand Slam, Martina Navratilova a analizat finala ediției din acest an de la Roland Garros, acolo unde se vor întâlni Simona Halep și Sloane Stephens. Fosta mare jucătoare de tenis a precizat, într-un editorial pe site-ul WTA, că Halep trebuie să iasă din zona de confort și să-și asume riscuri dacă vrea să câștige primul său trofeu major.
Finala dintre Simona Halep (1 WTA) și Sloane Stephens (10 WTA) va avea loc sâmbătă, de la ora 16:00 (ora României). Confruntarea va fi transmisă în direct pe Eurosport și LiveText pe HotNews.ro.
"Îmi imaginez că cicatriciile Simonei după trei finale de Grand Slam pierdute sunt încă groase. Dar nu trebuie să joace la siguranță în finala cu Sloane Stephens. Dacă Halep vrea primul său trofeu major, trebuie să iasă din zona de confort și să-și asume riscuri. O să fie înflăcărată, o să își dorească mult, ceea ce e un lucru bun cât timp poți să controlezi această stare. Așadar, să sperăm că Halep nu o să-și dorească atât de mult încât să nu joace cel mai bun tenis al său", scrie Martina Navratilova într-un editorial pentru site-ul WTA.
Ce a greșit Simona în finala cu Jelena Ostapenko
"Pentru mine, greșeala Simonei Halep în finala cu Ostapenko a fost că a jucat prea defensiv. A jucat că să nu piardă. Dar campionii învață din greșelile lor, așa că nu cred că va face aceeași greșeală de două ori în aceeași situație, de aceea mă aștept să joace agresiv împotriva lui Stephens. Halep trebuie să alerge după trofeu, nu să joace pentru a nu pierde. Cred că aceasta este lecția pe care a învățat-o anul trecut" - Navratilova.
Halep nu a lăsat nervozitatea să-i afecteze tenisul
"Pe măsură ce turneul a avansat, Halep a devenit tot mai agresivă și ar trebui să fi căpătat încredere în ea după ce a bătut-o pe Muguruza cu 6-1 6-4, în semifinale. Atitudinea ei a fost minunată la Paris. Chiar și atunci când s-a enervat, starea a durat doar pentru un punct. Apoi și-a revenit și a luptat pentru următorul. Nu a lăsat nervozitatea să-i afecteze tenisul", a mai scris Navratilova.
Halep și Stephens au stiluri similare de joc
"Prezic că va fi o luptă crâncenă. Aș fi surprinsă ca finala să fie câștigată în două seturi. Asta pentru că ele au un stil similar, deși Stephens are mai multă putere în lovituri. E cumva haios că ambele jucătoare trebuie să iasă din zona lor de confort dacă vor într-adevăr să câștige titlul. Amândurora le place să joace din spatele liniei de fund și să se apere" - Navratilova
Niciuna din jucătoare nu e mare favorită
"Singurul mod prin care Halep poate trece peste înfrângerea de anul trecut este să câștige în acest an. Anul trecut, Ostapenko era mai slab cotată, dar acum există un echilibru, Stephens este campioană la US Open. Niciuna din jucătoare nu e mare favorită. Dacă Simona va fi învinsă, îi va fi mai ușor să treacă peste această înfrângere" - Navratilova.
Publicul va fi de partea Simonei
"Cred că publicul o va susține mai tare pe Halep, ceea ce o poate ajuta. Ea arată mai multă emoție pe teren, iar parizienii răspund la asta. Cred că oamenii vor vrea că Halep să câștige într-un final aici. În orice caz, cred că va fi un meci foarte competitiv și zgomotos.
Halep trebuie să continue să gândească pozitiv. Ea trebuie să-și spună: "Asta s-a întâmplat anul trecut și trebuie doar să învăț din asta. Acum mă întorc în finală și voi lupta", a conchis Martina Navratilova.
Simona Halep vs Sloane Stephens, istoricul întâlnirilor directe: 5-2
2012: Barcelona (Turul I - zgură): 6-4, 6-4 pentru Halep
2013: Hobart (Optimi - hard): 6-4, 6-0 pentru Stephens
2013: Australian Open (Turul I - hard): 6-1, 6-1 pentru Stephens
2014: Roland Garros (Optimi - zgură): 6-4, 6-3 pentru Halep
2015: Miami (sferturi - hard): 6-1, 7-5 pentru Halep
2017: Washington (Turul I - hard): 7-6 (3), 6-0 pentru Halep
2017: Cincinnati (Semifinale - hard): 6-2, 6-1 pentru Halep.
Câștigătoarea competiției de la Roland Garros va primi 2,2 milioane de euro și 2000 de puncte în ierarhia WTA, în timp ce finalista va încasa 1,12 milioane de euro și 1.300 de puncte WTA.
Finale de Grand Slam disputate de cele două jucătoare:
2014, Roland Garros: 4-6, 7-6(5), 4-6 cu Maria Sharapova
2017, Roland Garros: 6-4, 4-6, 3-6 cu Jelena Ostapenko
2018, Australian Open: 6-7(2), 6-3, 4-6 cu Caroline Wozniacki.
