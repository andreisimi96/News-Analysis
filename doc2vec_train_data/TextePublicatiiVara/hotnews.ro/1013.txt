Rata anuală a inflației a continuat să urce în mai la 5,41%. Prețul cartofilor și a altor legume a urcat cel mai mult, dar s-au ieftinit ouăle și citricele
Marţi, 12 iunie 2018, 9:16 Economie | Finanţe & Bănci
Inflația și-a continuat trendul ascendent în mai, rata anuală ajungând la 5,41%, conform datelor publicate, marți, de Institutul Național de Statistică (INS).
Față de nivelul din aprilie, aceasta a urcat cu 0,19%. Rata anuală calculată pe baza indicelui armonizat al preţurilor de consum (IAPC) este 4,6%.
Cel mai mult au urcat prețurile produselor nealimentare, cu 7,75%, urmate de cele alimentare, cu 3,93%, și de servicii, cu 2,72%.
Din punct de vedere al produselor, cel mai mult a urcat prețul cartofilor, în mai, comparativ cu luna aprilie, respectiv cu 11,36%. Creșteri semnificative au mai fost consemnate la alte legume și conserve de legume, de 7,13%, fructe proaspete, de 3,92%. Au existat și scăderi de prețuri, de exemplu la ouă cu 7,22%, citrice și ale fructe meridionale, cu 5,27%. și zahăr cu 1,2%.
Rata medie a inflaţiei în ultimele 12 luni (iunie 2017 – mai 2018) faţă de precedentele 12 luni (iunie 2016 – mai 2017), calculată pe baza IPC, este 3,3%. Determinată pe baza IAPC, rata medie este 2,6%.
Banca Națională a României (BNR) estimează o inflație de 5,2% pentru finalul primului semestru din acest an, cu un interval de incertitudine de +/-0,5%. Pentru finalul acestui an, prognozează o scădere până la 3,6%.
