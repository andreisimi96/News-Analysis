Sâmbătă, 2 iunie 2018, 21:27 Sport | Roland Garros 2018
Serena Williams, la Roland Garros
Foto: wta/ twitter
Serena Williams a ajuns în optimi la Roland Garros, fază în care va evolua cu marea sa rivală Maria Sharapova. Aflată pe locul 451 WTA, Serena a trecut de Julia Goerges (Germania), favorita numărul 11, scor 6-3, 6-4, după o oră și 16 minute de joc.
Cele două jucătoare s-au duelat de 21 de ori până acum, Serena Williams reușind să se impună de 19 ori. Prima victorie obținută de Maria Sharapova în fața Serenei Williams a avut loc  în 2004, în finala de la Wimbledon, scor 6-1, 6-4. De atunci, rusoaica a mai câștigat o singură dată, în același an, iar între timp Serena a ajuns la 18 victorii consecutive.
Ultimul duel dintre Williams și Sharapova a vut loc tot la un turneu de Grand Slam, în 2016, în sferturile de la Australian Open, jucătoarea din SUA câștigând atunci cu 6-4, 6-1.
Sharapova (30 WTA) vine la rândul său după o victorie uriașă, rusoaica reușind să o elimine din competiția pariziană pe Karolina Pliskova (6 WTA), favorita numărul 6, scor 6-2, 6-1.
În acest moment, Serena (36 de ani) are 23 de Grand Slam-uri câștigate (7 Australian Open, 3 Roland Garros, 7 Wimbledon și 6 US Open), aflându-se pe locul doi în ierarhia tuturor timpurilor (nu doar era Open). A depășit-o pe Steffi Graf (22), dar se află cu unul în urma lui Margaret Court (24).
De partea cealaltă, Sharapova (31 de ani) a triumfat de cinci ori în turneele de Grand Slam: Australian Open (2008), Roland Garros (2012, 2014), Wimbledon (2004) și US Open (2006).
