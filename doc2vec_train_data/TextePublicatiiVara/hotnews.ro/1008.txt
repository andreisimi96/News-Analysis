Sălaj: Două persoane decedate, între care un copil de un și jumătate, și trei rănite, în urma unui accident de circulație
Marţi, 12 iunie 2018, 8:16 Actualitate | Esenţial
O tânără de 19 ani şi un copil de un an şi şase luni, ambii din comuna Românaşi, au decedat, şi alte trei persoane au fost rănite, luni seara, după ce maşina în care erau pasageri a intrat în coliziune cu o autoutilitară, scrie Agerpres.
Potrivit unei informări de presă a Inspectoratului Judeţean de Poliţie (IPJ) Sălaj, luni, la ora 23,05, pe DN 1 F, la intersecţia cu DJ 108 A, în localitatea Românaşi, un tânăr de 19 ani, din comuna Horoatu Crasnei, în timp ce conducea autoturismul, nu a respectat semnificaţia de oprire a indicatorului STOP şi a intrat în coliziune cu o autoutilitară care circula pe drumul prioritar, condusă de un bărbat de 47 de ani, din judeţul Satu Mare.  
"În urma impactului, o adolescentă de 19 ani şi un copil de un an şi şase luni, din comuna Românaşi, pasageri în autoturism, au decedat la faţa locului. Alţi doi pasageri din autoturism, de 19 şi 24 de ani, din comuna Horoatu Crasnei, şi conducătorul autoturismului au fost răniţi grav", se arată în informarea de presă. 
În cauză, poliţiştii au întocmit dosar penal pentru infracţiunea de ucidere din culpă.
