Victor Ciorbea despre decizia CCR privind revocarea lui Kovesi: Îi mulţumesc lui Dumnezeu că nu avem nicio atribuţie în materie
Marţi, 5 iunie 2018, 14:22 Actualitate | Esenţial
Victor Ciorbea (foto arhiva)
Avocatul Poporului, Victor Ciorbea, a spus marţi că îi mulţumeşte lui Dumnezeu că instituţia pe care o conduce nu are nicio atribuţie în privinţa deciziei CCR referitoare la revocarea din funcţie a şefei DNA, Laura Codruţa Kovesi, scrie Agerpres.
"În primul rând, păstrez rezerva de a comenta până nu văd care este motivarea deciziei şi în al doilea rând aş zice că îi mulţumesc lui Dumnezeu că nu avem nicio atribuţie în materie. Absolut niciuna. Nici nu am analizat-o din moment ce nu intră în competenţa noastră, nu e cazul", a declarat Ciorbea, la Palatul Parlamentului, întrebat dacă preşedintele Klaus Iohannis poate refuza să pună în aplicare decizia CCR cu privire la Kovesi.
Săptămâna trecută, Curtea Constituţională a României, cu majoritate de voturi, a statuat: "1 - Constată existenţa unui conflict juridic de natură constituţională între ministrul Justiţiei şi preşedintele României, generat de refuzul preşedintelui României de a da curs propunerii de revocare din funcţie a procurorului şef al Direcţiei Naţionale Anticorupţie, doamna Laura Codruţa Kovesi. 2 - Preşedintele României urmează să emită decretul de revocare din funcţie a procurorului şef al Direcţiei Naţionale Anticorupţie, doamna Laura Codruţa Kovesi". Plenul Curţii a luat în dezbatere cererea de soluţionare a conflictului juridic de natură constituţională între ministrul Justiţiei şi preşedintele României, în principal, precum şi între Guvern şi preşedintele României, în subsidiar, determinată de refuzul şefului statului de a da curs cererii de revocare din funcţie a procurorului şef al DNA, Laura Codruţa Kovesi.
