Luni, 18 iunie 2018, 16:51 Sport | Fotbal
VAR-ul care a decis invingatoarea
Foto: fifa/ getty
Fără ajutorul tehnologiei video, Suedia nu ar fi avut parte de un debut victorios la CM de fotbal din Rusia. VAR-ul l-a determinat pe centralul Joel Aguilar să revină asupra deciziei și să dicteze penalti pentru nordici. Andreas Granqvist a transformat fără nicio urmă de emoție și a făcut dreptate: Suedia a câștigat cu 1-0 partida cu Coreea de Sud (Grupa F, confruntarea a avut loc pe Nizhny Novgorod Stadium).
Duel gălăgios al galeriilor
La nivel de spectacol, meciul a început perfect în tribune: două galerii cu multă energie, cu cântece care au răsunat în întreaga arenă. Pe teren, nicio ocazie de gol în primul sfert de oră. O viteză superioară pentru asiatici în combinații, dar fără vreun pericol iminent pentru poarta lui Olsen.
Șansă uriașă pentru Berg
Prima fază care le-a dat dureri de cap suporterilor nordici a apărut în minutul 21: găsit cu o pasă pe poziție viitoare, Berg s-a "trezit" față în față cu Jo, a șutat parcă cu ochii închiși, iar portarul a parat mingea cu un reflex împrumutat din handbal - ocazie imensă pentru nordici.  
Joel Aguilar, <dirijorul> din teren
Joel Aguilar (pe numele său cumplet Joel Antonio Aguilar Chicas - din  El Salvador) a fost arbitrul de centru al disputei de pe "Nizhny Novgorod Stadium". El a ieșit adeseori în evidență prin gesturile largi făcute cu mâinile, semămând cu un dirijor.
Son (cel mai cunoscut jucător al asiaticilor - aflat sub contract cu Tottenham) a impresionat în prima repriză prin viteza de deplasare. Nordicii s-au dublat însă perfect în defensivă, iar acțiunile atacantului au rămas fără urmări pe tabela de marcaj.
Prima repriză s-a încheiat cu ocazia lui Viktor Claesson: lovitura lui de cap a fost deviată in extremis, iar cele două echipe au intrat la vestiare fără să deranjeze în vreun fel tabela de marcaj. De știut: după 45 de minute, asiaticii nu au avut niciun șut la poartă. Forsberg semnează prima șansă de gol a suedezilor din repriza a doua (49'): șutează însă în peluză dintr-o poziție favorabilă.
Gol pentru o parte a stadionului
Koo scapă din marcajul nordicilor, se înalță și trimite cu capul în plasa laterală. Un adevărat gol turcesc care a făcut o parte a arenei să se bucure de o deschidere falsă a scorului.
Nici a treia oară nu a fost cu noroc
Suedezii nu au avut mai mult noroc nici la a treia ocazie mare de gol: Toivonen (56') atacă colțul scurt, trimite cu capul, însă Jo (titularizat surprinzător de selecționerul Shin Tae-Yong) închide perfect poarta.
VAR-ul întoarce faza și decide învingătoarea
Joel Aguilar lasă jocul să continue după ce suedezii au cerut cu insistență o lovitură de la 11 metri. După zeci de secunde bune de incertitudine, VAR-ul (sistemul video) intervine, iar Aguilar dictează penalti. Andreas Granqvist (65') își asumă execuția, trimite fără emoții în stânga portarului, iar bravul Jo nu mai are ce face: Suedia - Coreea de Sud 1-0 (victorie meritată a nordicilor).
Grupa F, rezultate:
Suedia - Coreea de Sud 1-0
1 Suedia 3 puncte (1-0)
2 Mexic 3 (1-0)
3 Coreea de Sud 0 (0-1)
4 Germania 0 (0-1).
FOTOGALERIE Suedia vs Coreea de Sud
