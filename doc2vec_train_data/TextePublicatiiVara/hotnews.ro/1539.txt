Miercuri, 20 iunie 2018, 13:47 Actualitate | Esenţial
Consilierul prezidențial Simina Tănăsescu și-a dat demisia în contextul scandalului privindu-l pe judecătorul Petre Lăzăroiu de la Curtea Constituțională, informează Cotroceniul.
”În ultimele zile, în spațiul public au apărut speculații cu privire la eventuale presiuni exercitate asupra unui judecător al Curții Constituționale, ca urmare a unei discuții purtate de doamna Elena-Simina Tănăsescu cu domnul Petre Lăzăroiu. Administrația Prezidențială reiterează că nu au existat niciun fel de presiuni și sunt complet neadevărate acuzațiile aduse în acest sens.
Având însă în vedere că este inadmisibil ca la nivelul opiniei publice să planeze orice suspiciune că ar fi fost posibilă o încercare de imixtiune în activitatea Curții Constituționale, pentru a nu prejudicia instituția Președintelui României, doamna Elena-Simina Tănăsescu a înaintat astăzi, 20 iunie a.c., Președintelui Klaus Iohannis demisia din funcția de consilier prezidențial”, informează un comunicat al Cotroceniului.
Tănăsescu era consilier prezidențial la Departamentul Reformă Instituțională și Constituțională. 
CITEȘTE ȘI: Petre Lăzăroiu, judecătorul CCR care a acuzat presiuni din partea unui consilier prezidenţial: Eu l-am votat pe preşedinte. Nu am votat niciodată cu PSD
Iohannis a declarat marți, referitor la întâlnirea dintre consilierul prezidențial Simina Tănăsescu și judecătorul CCR, Petre Lăzăroiu, că nu a exista nicio presiune asupra acestuia, iar poziția Administrației Prezidențiale a fost foarte clară în acest sens.
”Întreaga chestiune a fost denaturată din motive pur politice. Habar nu am de ce domnul Lăzăroiu a intrat în acest joc. Întrebați-l dumneavoastră", a afirmat  șeful statului.
Simina Tănăsescu a fost acuzată că a încercat să facă presiuni asupra judecătorului Curții Constituționale, Petre Lăzăroiu, căruia i-a spus că "are o sarcină ingrată", de a-i vorbi despre revocarea sa de la CCR, în acest sens fiind depusă o sesizare a unui ONG la Președinție. La scurt timp după izbucnirea scandalului, Administrația Prezidențială a anunțat că în discuția pe care Simina Tănăsescu a avut-o cu judecătorul CCR, nu a reprezentat Administrația Prezidențială.
