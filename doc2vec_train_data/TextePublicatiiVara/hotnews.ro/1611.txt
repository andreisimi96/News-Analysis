Gabriela Firea: 30 de cutii cu otravă pentru rozătoare au fost vandalizate în parcuri din Capitală / A fost mână de om, politia a deschis o anchetă / Cetăţenii să fie atenţi
Miercuri, 20 iunie 2018, 17:55 Actualitate | Administratie Locala
Primarul general al Capitalei, Gabriela Firea, a anunţat miercuri că în parcurile Regele Mihai (fost Herăstrău), Cişmigiu, Kiseleff, Regina Maria şi Crângaşi au fost vandalizate 30 de cutii cu otravă pentru rozătoare, iar grăunţele au fost împrăştiate.
"De câteva zile s-a constatat faptul că în câteva parcuri din Capitală au fost vandalizate cutiile cu otravă pentru rozătoare. Este un caz fără precedent. Aceste cutii cu granule împotriva rozătoarelor se montează de ani de zile, nu numai în Bucureşti, ci în toate parcurile din ţară. Sunt proceduri standard realizate de firme specializate. Din cele 16.000 de cutii cu granule cu otravă care au fost amplasate anul acesta în parcurile din Capitală, 30 au fost vandalizate în parcurile Regele Mihai (fost Herăstrău), Cişmigiu, Kiseleff, Regina Maria şi Crângaşi", a informat edilul în debutul şedinţei CGMB, relatează Agerpres.
Ea a menţionat că Administraţia Lacuri, Parcuri şi Agrement, precum şi compania care are contract cu Primăria Capitalei pentru deratizare au făcut plângere penală.
"Poliţia a demarat o anchetă, o cercetare, aşteptăm şi noi cu mult interes să vedem cine sunt făptaşii", a declarat Firea.
Primarul general a menţionat că este exclusă posibilitatea desfacerii cutiilor de către câini fără stăpân, fiind vorba de "o mână de om" care a tăiat sigiliile şi a împrăştiat granulele. Ea a adăugat că un astfel de gest este "incalificabil".
Potrivit Gabrielei Firea, reprezentanţii ALPAB au strâns toate granulele împrăştiate prin iarbă, a fost curăţită zona afectată, iar patrulele Poliţiei Locale verifică toate zonele în care sunt amplasate cutiile.
"Încercăm să montăm cât mai rapid camere de supraveghere. Pentru moment, situaţia este ţinută sub control, în sensul că au fost strânse toate aceste granule împrăştiate prin iarbă, prin parcuri, dar rugămintea este ca şi cetăţenii să fie atenţi, ca nu cumva animalele de companie să ingereze aceste bobiţe, aceste granule de otravă, care s-au aflat în cutii sigilate şi care au fost destinate rozătoarelor", a spus ea.
