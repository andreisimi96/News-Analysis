Tăriceanu nu exclude o OUG pentru Codurile Penale. „Avem instrumente legale la îndemână pe care, în situații extreme, le putem folosi”
Luni, 11 iunie 2018, 13:46 Actualitate | Politic
​​Liderul ALDE, Călin Popescu Tăriceanu, nu exclude nici el adoptarea modificărilor la Codurile Penale prin ordonanță de urgență, scenariu avansat de șeful PSD, Liviu Dragnea, pe motiv că opoziția împiedică intrarea lor în vigoare prin atacarea repetată la Curtea Constituțională. 
„Dacă o să observăm că e o opoziție manifestă în această direcție sigur că există și această soluție care a fost utilizată și de guvernul anterior, condus de Cioloș. Chiar dacă unora nu le convine, avem instrumente legale la îndemână pe care în situații extreme le putem folosi”, a declarat Tăriceanu. 
Până atunci însă, șeful ALDE este pregătit de sesiune extraordinară la Parlament. „Este foarte posibil să luăm decizia ca în primele 10 zile ale lunii iulie să convocăm sesiune extraordinară”, a spus el. 
PSD ia în calcul adoptarea modificărilor la Codurile Penale prin ordonanță de urgență.  Anunțul a fost făcut, duminică seară, de Liviu Dragnea care a justificat planul social-democraților prin faptul că opoziția întârzie adoptarea „într-o veselie”. 
„O să ne gândim. E de luat în seamă, pentru că chiar astăzi mă gândeam, tot ce am aprobat în Parlament, tot ce am aprobat important, vorbim de legile care susţin şi fac parte din programul de guvernare, legile care sunt pe zona de justiţie şi alte legi care sunt dorite şi pe care le adoptăm, domnule, le-au întârziat, într-o veselie. Ba atacă Iohannis sau atacă PNL, USR. Vine de la Curte, iar atacă, respinge Curtea, ajunge la Iohannis, atacă iar, cu toate că ştie că nu mai poate, dar atacă să treacă timpul şi după aia probabil că o să le întoarcă la Parlament, să zică: domnule, articolul ăsta îl vreau aşa şi nu invers", a declarat Liviu Dragnea la Antena 3, întrebat de ce PSD nu ia în calcul să acţioneze pe acelaşi tipar în privinţa schimbărilor referitoare codurile din justiţie folosit de Monica Macovei pe vremea când era ministru al Justiţiei.
