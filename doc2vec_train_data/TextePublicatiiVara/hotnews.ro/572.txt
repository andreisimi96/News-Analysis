Miercuri, 6 iunie 2018, 14:55 Actualitate | Esenţial
Klaus Iohannis a sesizat Curtea Constituțională cu legea privind ANCOM, în condițiile în care președintele ceruse Parlamentului rexaminarea acestui act  normativ, care s-a întors însă la Cotroceni fără modificări în privința numirilor și demiterilor șefilor arbitrului telecom, prevederi care au scos Președinția și Guvernul din acest proces.
Președinția și Guvernul au rămas în afara procedurii numirii și demiterii conducerii ANCOM, autoritatea care reglementează piața de 4 miliarde de euro a comunicațiilor, potrivit votului final dat pe 22 mai de Senat,  cameră decizională, asupra cererii de reexaminare făcută de președintele Iohannis. Principalul motiv pentru care șeful statului o respinsese era monopolizarea de către Parlament a tuturor atribuțiilor legate de propunerea, numirea și demiterea conducerii ANCOM, fapt care ar încălca Directivele UE.
Plenul Camerei Deputaților a adoptat cu amendamente în data de 9 mai, cererea de reexaminare a președintelui Iohannis privind legea care modifica procedura numirii și demiterii conducerii arbitrului telecom (ANCOM).
Deputații au adoptat-o parțial, cu 165 de voturi 'pentru', 89 'împotrivă' și 6 abțineri, ignorând principala observație făcută de Klaus Iohannis: excluderea întregii puteri executive (atât Guvernul, cât şi Președintele României) din această procedură.
Deputații USR și ai PNL acuză că procedura în care s-a adoptat această cerere a fost una abuzivă.
Anterior acestei reglementări şi înainte de modificarea pe care aceasta a suferit-o prin OUG nr. 33/2017 (în Guvernul Grindeanu), conducerea ANCOM era numită de către Președintele României, la propunerea Guvernului. 
Acum Klaus Iohannis spune că încalcă mai multe articole din Constituție. Argumentația șefului statului din cadrul sesizării de neconstituționalitate,  AICI .
