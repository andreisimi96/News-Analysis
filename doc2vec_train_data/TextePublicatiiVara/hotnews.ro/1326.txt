Vineri, 15 iunie 2018, 21:56 Actualitate | Internaţional
Preşedintele american Donald Trump a dat vina pe democraţi pentru politica administraţiei sale de a separa copiii de imigranţi de părinţii lor la graniţă, scrie News.ro citând The Hill.
Într-un interviu surpriză pentru Fox News, Trump a declarat că "urăşte" această politică şi a susţinut că democraţii ar putea schimba "legea" dacă ar vota alături de republicani privind reforma imigranţilor.
"Democraţii au impus această lege", a declarat el.
Jeff Sessions, procurorul general al SUA, a impus luna trecută o politică de "toleranţă zero" la graniţă. Astfel, oricine este prins că a intrat ilegal în SUA va fi pus sub acuzare. Drept urmare, părinţii vor fi separaţi de copii cât timp vor fi urmăriţi penal.
Sessions susţine că măsura este necesară pentru a creşte securitatea la graniţe. Trump a mai dat vina şi în trecut pe democraţi pentru această politică, criticându-i că nu au acţionat privind reforma imigraţiei.
Politica a fost criticată de membri ai Congresului şi de susţinătorii drepturilor imigranţilor. Casa Albă a apărat această politică în numeroase rânduri.
