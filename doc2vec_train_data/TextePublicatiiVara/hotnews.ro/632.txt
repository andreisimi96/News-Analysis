Joi, 7 iunie 2018, 8:24 Economie | Finanţe & Bănci
Anul trecut s-au pronuntat peste 31.000 de divorturi in Romania
Anul trecut, în România s-au desfăcut peste 31.000 de căsnicii, mai multe cu 650 față de 2016. Unele din vina bărbatului, altele din vina soției sau din culpă comună. Ne vom uita în continuare la divorțurile din vina lui  sau ei, pe motive invocate și durata mariajului. Și observăm următoarele: la divorțurile desfăcute din vina soției, infidelitatea este cel mai des invocat motiv, indiferent de durata căsătoriei. Pe locul al doilea e alcoolismul, mai ales după un mariaj de peste 20 de ani. Dar au existat anul trecut și câteva divorțuri cerute de soț, din cauza violenței fizice a nevestei. În cazul divorțurilor desfăcute din vina soțului, violența fizică este principalul motiv imputat, urmat de infidelitate în primii ani și de alcoolism, în căsniciile de peste 20 de ani.
Mai jos aveți datele privind divorțurile pronunțate anul trecut, selectând cele trei cauze: infidelitatea, alcoolismul și violența fizică. E un tablou general al divorțurilor, fără să defalcăm după cine a cerut desfacerea mariajului- soțul sau soția.
Mai jos, aveți fotografia divorțurilor desfăcute din vina soțului, după motivele imputate și durata căsniciei.
Iar următorul grafic arată datele referitoare  la divorțurile desfăcute din vina soției, după motivele imputate și durata căsniciei.
Ce mai trebuie să știți despre divorțuri:
Rata divorţialităţii a crescut de la 1,37 divorţuri la 1000 locuitori în anul 2016, la 1,40 divorţuri la 1000 locuitori în anul 2017.
În mediul urban, în anul 2017, s-a înregistrat un număr dublu de divorţuri faţă de cel înregistrat în mediul rural, rata divorţialităţii fiind de 1,5 ori mai mare în mediul urban faţă de mediul rural.
 Raportul dintre numărul căsătoriilor încheiate şi cel al divorţurilor a fost de 4,6 căsătorii la un divorţ în anul 2017.
În medie, divorţul apare cu cea mai mare frecvenţă în rândul bărbaţilor şi femeilor din grupa de vârstă 35-39 ani (19,1% dintre divorţuri în cazul femeilor şi 19,8% în cazul bărbaţilor), urmată în cazul femeilor de grupa de vârstă 30-34 ani (18,5% dintre divorţuri) şi de grupa de vârstă 40-44 de ani în cazul bărbaţilor (19,2% dintre divorţuri);
 Numărul femeilor în vârstă de până la 30 ani care au divorţat a fost de 2,3 ori mai mare decât numărul bărbaţilor aparţinând aceleiaşi grupe de vârstă; 
după vârsta de 50 de ani numărul bărbaţilor care au divorţat a fost semnificativ mai mare decât cel al femeilor, de 1,5 ori la grupa de vârstă 50-54 ani şi de peste 1,8 ori la persoanele de 55 de ani şi peste.
Vârsta medie a soţilor la divorţ a fost de 42,5 ani pentru bărbaţi şi 38,9 ani pentru femei, cu valori mai mari în urban decât în rural.
Comparând vârsta medie la divorţ cu vârsta medie la căsătorie (33,3 ani – bărbaţi, 30,1 ani – femei) se poate observa în cazul cuplurilor care au divorţat că secvenţa de viaţă maritală durează, în medie, 9,2 ani pentru bărbaţi, respectiv 8,8 ani pentru femei
Pe judeţe, vârsta medie la divorţ a înregistrat cea mai ridicată valoare în judeţul Hunedoara, pentru bărbaţi (43,7 ani) şi pentru femei în judeţele Covasna şi Hunedoara (40,0 ani). Cea mai mică valoare a vârstei medii la divorţ s-a înregistrat în judeţul Ilfov pentru bărbaţi (41,1 ani) şi pentru femei în judeţeţe Maramureş şi Satu Mare (37,5 ani).
Cea mai mare rată a divorţialităţii s-a înregistrat în judeţul Gorj (1,90 divorţuri la 1000 locuitori) şi cea mai mică rată de divorţialitate s-a înregistrat în judeţul Vâlcea (0,52 divorţuri la 1000 locuitori).
Comparativ cu celelalte ţări din Uniunea Europeană, în anul 2015 (ultimul an pentru care sunt date disponibile la nivel european), România, cu o rată a divorţurilor28 de 1,6‰, a înregistrat un nivel mediu. Cele mai mici rate de divorţialitate la nivel european s-au înregistrat în Malta (0,9 ‰) şi Slovenia (1,2‰). Cele mai mari rate de divorţialitate s-au înregistrat în Danemarca (2,9‰) şi Lituania (3,2‰).
