Miercuri, 30 mai 2018, 9:51 Actualitate | Internaţional
Principalii patru protagonişti ai crizei libiene s-au angajat la Paris să organizeze alegeri pe 10 decembrie în vederea ieşirii ţării lor din haos, la şapte ani după intervenţia occidentală din 2011 şi îndepărtarea de la putere şi uciderea lui Muammar Gaddafi, relatează AFP, citată de news.ro.
Preşedintele francez Emmanuel Macron a salutat o ”întâlnire istorică, însoţită de ansamblul comunităţii internaţionale” şi ”o etapă-cheie în reconciliere”, în urma acestei conferinţe, marţi, la Palatul Elysée, în prezenţa unor reprezentanţi din aproximativ 20 de ţări şi organizaţii internaţionale.
Nous vivons aujourd’hui un moment historique pour les Libyens, fruit d'un travail de longue haleine pour accompagner une sortie de crise en Libye. pic.twitter.com/UMosbRSpkm
— Emmanuel Macron (@EmmanuelMacron) May 29, 2018
Premierul Guvernului libian de uniune naţională Fayez al-Sarraj şi rivalul său, mareşalul Khalifa Haftar, cel mai puternic om din estul Libiei, s-au reîntâlnit la zece luni după reuniunea lor în Franţa de la 25 iulie 2017. Lor li s-au alăturat, de această dată, preşedintele Camerei Reprezentanţilor, Aguila Salah de la Tobruk (est), care nu recunoaşte Guvernul de la Tripoli, şi preşedintele Consiliului de Stat, echivalentul unei Camere superioare, de la Tripoli, Khaled al-Mechri.
”Ne-am angajat să acţionăm în mod constructiv împreună cu ONU, în vederea organizării (...) unor alegeri demne de încredere şi paşnice” - legislative şi prezidenţiale - pe 10 decembrie şi la ”respectarea rezultatelor lor”, se arată în declaraţia faţă de care şi-au exprimat susţinerea.
Textul a fost citit în arabă, la finalul întâlnirii, şi aprobat de cei patru lideri libieni, la cerea lui Macron, însă documentul nu a fost semnat în faţa camerelor de luat imagini, aşa cum era prevăzut iniţial.
