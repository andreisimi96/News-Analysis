Miercuri, 13 iunie 2018, 11:43 Actualitate | Esenţial
Un sistem de pensii gestionat preponderent de stat, într-o țară cu o natalitate redusă, nu este sustenabil, a declarat miercuri Klaus Iohannis. Președintele a mai spus că orice promisiune că se poate continua în acest fel este o amăgire, iar cei care fac asta sacrifică bunăstarea viitorilor pensionari.
Iohannis a făcut trimitere la declarațiile controversate ale guvernanților cu privire la pilonul II de pensii. ”Voi da ca exemplu dezbaterea pe marginea sistemului de pensii administrat privat, dezbatere care acum este în curs, o dezbatere cu o dinamică foarte interesantă la nivel guvernamental. Iese cineva și spune «Nicio problemă, uitați!». Iese altcineva și zice «Nu desființăm!». Iese altcineva și zice «Dar îl transformăm în opțional!». Eu știu ce să înțeleg de aici și în consecință avertizez, dar cei care sunt direct vizați de multe ori, nu aș zice că nu înțeleg, nici nu-i interesează dezbaterea, fiindcă sunt preocupați de alte și alte chestiun”, a spus președintele, la o dezbatere privind educația.
Șeful statului a declarat că ”este clar că într-o țară cu natalitate redusă și cu migrație negativă, un sistem de pensii gestionat preponderent de stat pur și simplu nu este sustenabil. Orice promisiune că se poate continua așa este doar o tentativă de amăgire a populației, sacrificând bunăstarea viitorilor pensionari”.
El a făcut aceste observații în condițiile în care a vorbit despre necesitatea ca tinerii să aibă parte de o educație economică pentru a-și asuma valorile specifice economiei capitaliste de piață.
