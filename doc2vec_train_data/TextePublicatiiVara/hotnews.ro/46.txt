Sâmbătă, 26 mai 2018, 1:44 Actualitate | Internaţional
Foto: Wikimedia Commons
​Peste o sută de palestinieni au fost răniţi în urma confruntărilor cu armata israeliană produse vineri în timpul protestelor de la frontiera Fâşiei Gaza cu Israelul, informează site-ul agenției de presă Reuters, citat de Mediafax.
Câteva mii de palestinieni au participat la un nou protest în cadrul "Marşului întoarcerii", organizat de mişcarea islamistă Hamas pentru încurajarea revenirii refugiaţilor palestinieni pe teritoriul israelian. 
Majoritatea protestatarilor au păstrat distanța față de forțele israeliene și au rămas la aproximativ 800 de metri de gardul de securitate. Zeci de manifestanți au avansat până la 300 de metri de trupele israeliene și au incendiat cauciucuri, iar unii dintre ei au mers până la gardul de securitate și au încercat să-l smulgă. Ca reacție, trupele israeliene au folosit gaze lacrimogene și muniție de luptă. 
Potrivit medicilor palestinieni, 109 persoane au fost rănite.  
Zeci de palestinieni au murit în confruntări cu armata israeliană de la începerea, pe 30 martie, a protestelor săptămânale la frontiera Fâşiei Gaza cu Israelul. Armata israeliană a fost acuzată în mai multe rânduri de folosirea disproporţionată a forţei.
