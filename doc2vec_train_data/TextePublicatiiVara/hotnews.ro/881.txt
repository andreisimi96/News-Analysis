Duminică, 10 iunie 2018, 15:09 Actualitate | Esenţial
Foto: Facebook/ ISU Constanta
Circulaţia rutieră pe Drumul Naţional 1 D, care face legătura între judeţele Prahova şi Ialomiţa, este îngreunată, o bandă a şoselei fiind impracticabilă după ce un camion încărcat cu ciment a luat foc, iar rezervorul autovehiculului a explodat, în urma exploziei o parte din ciment împrăştiindu-se pe şosea, relatează News.ro.
Potrivit purtătorului de cuvânt al ISU Prahova, Raluca Vasiloae, camionul care transporta ciment a luat foc în timp ce se afla în comuna Ciorani. Flăcările au cuprins capul tractor şi anvelopele, iar în incendiu rezervorul autovehiculului a explodat.
În urma deflagraţiei, o parte din încărcătura transportată a fost aruncată pe şosea. Nicio persoană nu a fost rănită în urma incendiului.
La această oră, una dintre cele două benzi ale DN 1 D este impracticabilă. DN1 D face legătura între judeţele Prahova şi Ialomiţa. De asemenea, aceasta este vechea rută către Constanţa, folosită de prahovenii care nu vor să ocolească prin capitală, pentru a circula spre mare pe autostradă.
