Miercuri, 30 mai 2018, 11:36 Actualitate | Esenţial
Deputaţii jurişti şi cei din Comisia de industrii au renunţat, în şedinţa de miercuri, la obligativitatea vechimii de 15 ani în funcţii de conducere pentru preşedintele Consiliului Concurenţei, scrie Agerpres. Amendamentul ar fi permis schimbarea lui Bogdan Chirițoiu din funcția de președinte al Consiliului.
Deputaţii celor două comisii au rediscutat astfel un proiect de lege referitor la modificarea Legii concurenţei, care fusese retrimis din plen la comisiile de specialitate.
Conform amendamentului la care deputaţii au renunţat miercuri, "Preşedintele trebuie să fi îndeplinit funcţii de conducere cu largi responsabilităţi pentru o perioadă de cel puţin 15 ani, în care a făcut dovada înaltei sale competenţe profesionale şi manageriale".
"Observ că le-a dat Dumnezeu, într-un fel, mintea cea de pe urmă şi au renunţat la unele modificări care, în mod evident, erau neconstiuţionale - cele referitoare la introducerea unui criteriu de vechime de 15 ani pentru preşedintele Consiliului Concurenţei. Însă, noi ne vom menţine votul împotriva acestor reglementări, pentru că în continuare considerăm că modificările alterează buna funcţionare a Consiliului Concurenţei, deoarece practic se centralizează întreaga activitate de la plenul Consiliului Concurenţei în mâna unui singur om. Or, din punctul nostru de vedere, cea mai corectă modalitate de funcţionare a Consiliului Concurenţei este ca deciziile să se ia în continuare în plenul Consiliului", a declarat, la finalul şedinţei, deputatul PNL Gabriel Andronache.
Votul final aparţine plenului Camerei Deputaţilor, Senatul fiind Camera decizională cu privire la acest proiect
