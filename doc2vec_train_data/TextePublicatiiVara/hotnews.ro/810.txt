Un tânăr, audiat de Poliție după ce a fost urmărit pentru că a refuzat să oprească mașina la filtru
Sâmbătă, 9 iunie 2018, 1:36 Actualitate | Esenţial
Foto: Politia Romana
Un bărbat în vârstă de 24 de ani, fără permis de conducere, a fost urmărit de către doi polițiști, deoarece a refuzat să oprească mașina la semnal, după care a abandonat autoturismul și a sărit în râul Dâmbovița pentru a scăpa, în final fiind prins și dus la audieri, relatează Mediafax.
În jurul orei 17:15, doi agenți ai Brigăzii Rutiere, aflați la datorie în zona Splaiul Unirii - târgul Vitan, au efectuat un semnal regulamentar de oprire a unei mașini, dar șoferul a refuzat să oprească, informează Poliția Capitalei. După ce agenții au pornit în urmărirea mașinii, șoferul a abandonat mașina în apropierea Șoselii de Centură și a sărit în râul Dâmbovița, fiind urmărit de către polițiști chiar și după ce a ieșit pe celălalt mal. După aproximativ 500 de metri, șoferul a fost încătușat și identificat: are 24 de ani și nu posedă permis de conducere. Acesta a fost condus la audieri. 
Potrivit reprezentanților Poliției, unul dintre agenții implicați în urmărire a folosit arma din dotare și a tras un foc de avertisment, în plan vertical, nefiind rănită nicio persoană. 
Bărbatul a fost eliberat din penitenciar în luna iulie și are mai multe condamnări pentru furt, au precizat surse din cadrul Poliției.
