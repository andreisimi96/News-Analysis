Rafael Nadal, al treilea jucător din istorie cu peste 100 de milioane de dolari câștigați din tenis
Luni, 11 iunie 2018, 9:53 Sport | Tenis
Rafael Nadal si trofeul de la Roland Garros
Foto: atp/ twitter
Spaniolul Rafael Nadal a devenit al treilea jucător din istorie cu câştiguri totale de peste 100 milioane de dolari în urma turneelor la care a participat în cursul carierei sale, informează presa sportivă internaţională, scrie Agerpres .
Pentru cel de-al 11-lea său titlu obţinut duminică la Roland Garros, Nadal a fost recompensat cu un cec în valoare de 2,2 milioane euro (2,58 milioane dolari), veniturile sale totale din tenis ajungând astfel la 100.251.598 dolari. El s-a alăturat altor două vedete ale tenisului mondial care au depăşit anterior bariera de 100 milioane dolari, elveţianul Roger Federer (116.222.182) şi sârbul Novak Djokovic (110.854.762).
La feminin, liderul câştigurilor este americanca Serena Williams, cu 84.811.149 dolari, urmată la mare distanţă de sora sa Venus Williams (40.585.544) şi de rusoaica Maria Şarapova (38.993.393)
Românca Simona Halep, care a cucerit sâmbătă, la Roland Garros, primul său titlu de Grand Slam, ocupă locul al 8-lea în această ierarhie, cu venituri totale din tenis în valoare de 26.081.792 dolari.
