CE 2018, Handbal (f): Tragerea la sorţi a grupelor va avea loc pe 12 iunie; România, în urna a doua valorică
Sâmbătă, 9 iunie 2018, 13:41 Sport | Teamball
CE 2018 Handbal feminin, logo
Naţionala de handbal feminin a României îşi va cunoaşte adversarele din faza grupelor CE2018 la tragerea la sorţi din 12 iunie, de la Paris. Tricolorele s-au calificat de pe primul loc al grupei preliminare 4 şi fac parte din urna a doua valorică la tragerea la sorţi, informează News.ro.
Între cele patru handbaliste invitate de EHF să participe la ceremonia de la Paris, programată de la ora 13.00 (ora României), se află şi daneza Line Jorgensen, care a jucat la CSM Bucureşti, iar din stagiunea viitoare va evolua la Esbjerg, în ţara natală.
Componenţa urnelor valorice este următoarea: Norvegia, Ungaria, Franţa, Danemarca (urna 1), România, Spania, Serbia, Muntenegru (2), Olanda, Germania, Rusia, Suedia (3) şi Cehia, Polonia, Croaţia, Slovenia (4).
Meciurile din faza grupelor CE2018, găzduit de Franţa între 29 noiembrie – 16 decembrie, se vor disputa la Nantes (grupa A), Nancy (B), Montbeliard (C) şi Brest (D).
România s-a calificat la turneul final al CE2018 din postura de câştigătoare a grupei preliminare 4, rezultatele înregistrate de tricolore fiind: 36-25 şi 28-25 cu Austria, 32-16 şi 32-28 cu Portugalia, 25-30 şi 26-25 cu Rusia.
La ultima ediţie a Campionatului European, în 2016, România s-a clasat pe locul 5, titlul continental revenind Norvegiei.
