Jaguar Land Rover va muta toată producția de Discovery la uzina din Slovacia. În Anglia vor fi disponibilizări
Luni, 11 iunie 2018, 17:07 Economie | Auto
Jaguar-Land Rover in Slovacia
Jaguar Land Rover (JLR) a anunțat că toată producția modelului Discovery va fi mutată în Slovacia, și nu doar o parte, cum se știa inițial, consecința fiind că pe termen scurt se vor pierde locuri de muncă, probabil câteva sute. JLR, companie deținută de indieni, va deschide o uzină în Slovacia, iar în Marea Britanie va investi masiv pentru a produce mașini electrice și hibride, scrie Bloomberg.
Mutarea se va face la început de 2019 la uzina de la Nitra, unde investițiile vor trece de un miliard de euro.
Efectivele vor scădea la uzina de la Solihull (UK), însă acolo se va face o retehnologizare cu investiții de ordinul sutelor de milioane de euro, pentru ca în viitor toate modelele Land Rover și Range Rover să aibă și versiuni electrice, obiectivul fiind ca asta să se întâmple din 2020. După retehnologizare compania va face din nou angajări la uzina din UK.
Slovacia a avut concurenți puternici: Polonia, Ungaria și Mexic, țara nord-americană ajungând „în finală” unde până la urmă a fost aleasă Slovacia. Polonia a ieșit din cursă și fiindcă oficialii au vorbit prea mult, ieșind în presă cu declarații exaltate, dar neadevărate, care i-au deranjat pe oficialii Jaguar Land Rover.
Modul în care Slovacia a câștigat investiția, deși la început părea să nu aibă șanse, poate fi trecut într-un manual despre cum să acționezi exact așa cum trebuie pentru a atrage companii mari care sunt „curtate” și de alte țări. Au fost mai multe probleme, legate de ajutoarele de stat, de teren, de furnizori și de forța de muncă, însă țara central-europeană le-a rezolvat rând pe rând.
