Miercuri, 30 mai 2018, 8:05 Actualitate | Esenţial
Foto: Facebook / Politia Romana
​​O femeie de 38 de ani a murit, în noaptea de marţi spre miercuri, după ce a fost lovită, în comuna doljeană Cetate, de o maşină condusă de un poliţist. Familia victimei susține că aceasta a fost acroșată de pe marginea drumului și că polițistul circula cu viteză, relatează Mediafax.
Purtătorul de cuvânt al IPJ Dolj, Mihaela Gîrd, a declarat că polițistul se afla în timpul liber, iar femeia a traversat strada fără să se asigure, prin loc nepermis. 
„Un bărbat în vârstă de 31 ani, din Cetate, a condus autoturismul pe DN 56 A, în localitatea Moreni și a accidentat o femeie în vârstă de 38 de ani, care s-a angajat în traversarea drumului fără să se asigure și prin loc nepermis. Din accident a rezultat decesul femeii. Rezultat alcooltest negativ. S-a întocmit dosar penal ucidere din culpă”, a declarat reprezentantul IPJ Dolj. 
Familia victimei susține însă că aceasta a fost acroșată de pe marginea drumului și că polițistul circula cu viteză.  
Trei copii au rămas orfani de mamă, în urma accidentului.
