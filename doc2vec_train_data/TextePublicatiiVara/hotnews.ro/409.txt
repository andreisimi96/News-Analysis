Marţi, 5 iunie 2018, 16:33 Actualitate | Administratie Locala
Parcul Nicolae Iorga
Foto: Google Maps
Primăria Capitalei va răscumpăra parcurile Verdi și Nicolae Iorga, proiectele urmând să fie supuse la vot la următoarea ședință a Consiliului General, a anunțat marți primarul general, Gabriela Firea. Parcul Verdi se află în cartierul Floreasca și a fost retrocedat, iar parcul Nicolae Iorga se află pe Calea Victoriei și aparține Ambasadei Italiei care a scos terenul la licitație.
"În şedinţa de săptămâna viitoare vom dezbate şi vota, şi cu siguranţă ne bazăm pe sprijinul majorităţii PSD-ALDE, un proiect foarte important prin care parcul Verdi va fi recuperat pentru bucureşteni. Avem această solicitare din partea foarte multor bucureşteni din zonă care s-au plâns că, având în vedere retrocedările pe persoană fizică, nu mai pot să meargă în acel parc atât de frumos. Vrem să-l recuperăm pentru bucureşteni şi aceeaşi procedură se va realiza şi pentru parcul Nicolae Iorga", a declarat primarul general, Gabriela Firea, în cadrul unui eveniment dedicat Zilei Mondiale a Mediului, organizat la sediul Ministerului Mediului, potrivit Agerpres.
