Gabriela Firea: Cred că vom face faţă evenimentelor de sâmbătă. E un test pentru noi, dacă nu ne descurcăm sâmbătă cu 14 evenimente, ce o să facem la UEFA 2020?
Joi, 7 iunie 2018, 23:29 Actualitate | Administratie Locala
Primarul Capitalei, Gabriela Firea, spune că cele 14 evenimente care vor avea loc sâmbătă, inclusiv mitingul PSD, reprezintă un test pentru autorităţi, în condiţiile în care în 2020 Bucureştiul va fi gazda Campionatului European de Fotbal şi trebuie să arate că este ca orice altă capitală europeană în care pot avea loc mute evenimente cu număr foarte mare de participanţi, scrie News.ro. Firea a mai precizat că în cererea de autorizare pentru mitingul PSD a fost estimat un număr de 220.000 - 250.000 de persoane.
Potrivit edilului, la cele 13 evenimente aprobate deja, a mai fost adăugat un eveniment social organizat de o fundaţie.
"Avem, aşadar, în Bucureşti, în diferite zone, dar în special în zona centrală, 14 evenimente cu un număr destul de mare de participanţi şi atunci este normal să avem o colaborare instituţională foarte bună cu Poliţia Capitalei, cu Jandarmeria, cu Brigada Rurieră, Poliţia Municipală, şi sunt convinsă că în Bucureşti vom putea să dăm dovada faptului că suntem europeni, suntem civilizaţi, că nu vom răspunde anumitor provocări sau dacă acestea vor fi, se va aplica legislaţia în vigoare, astfel încât duminică, luni când se va comenta ziua de sâmbătă, să o puteţi face la superlativ şi nu subliniind anumite aspecte negative pe care nu ni le dorim", a declarat joi primarul Capitalei, Gabriela Firea.
Ea a spus că cele 14 evenimente care vor avea loc sâmbătă reprezintă un test pentru autorităţi, în condiţiile în care peste doi ani Bucureştiul va fi gazda Campionatului European de Fotbal, iar Capitala trebuie să dea atunci dovada că este ca orice capitală europeană în care pot avea loc multe evenimente cu număr foarte mare de participanţi.
"Cred că vom face faţă şi acestor evenimente de sâmbătă. Oricum e un fel de test şi pentru noi, pentru că dacă nu ne descurcăm sâmbătă cu 14 evenimente, ce o să facem la UEFA în 2020? Eu cred  că trebuie să dăm dovadă că suntem ca orice altă capitală europeană în care pot să aibă loc foarte multe evenimente la care participă un număr foarte mare de persoane, dar asta înseamnă să fim foarte civilizaţi, foarte respectuoşi, să respectăm ceea ce stabilesc instituţiile statului ca şi traseu. Nu pot eu să recomand bucureştenilor să lase maşina acasă, dar vor fi restricţii rutiere", a spus Firea.
Edilul a menţionat faptul că în cererea de autorizare a mitingului PSD a fost estimat un număr de 220.000 - 250.000 de persoane, iar pentru acest protest, autorităţile competente au luat toate măsurile necesare pentru a nu exista incidente.
