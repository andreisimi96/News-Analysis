​LIVETEXT / VIDEO Codul de procedură penală, la votul final până noaptea târziu. Opoziția reclamă "amendamentele odioase" ale PSD. USR: "Programul de guvernare al PSD - Paradis penal" / La ora 21.30 se va da votul final pe proiect
Luni, 18 iunie 2018, 17:47 Actualitate | Politic
Plenul Camerei Deputailor
Proiectul PSD de modificare a Codului de procedură penală este dezbătut și votat luni seară în plenul Camerei Deputaților, cameră decizională, după o dezbatere în viteză în Comisia specială condusă de Florin Iordache, care a avut loc în aceeași zi. Ședința de plen a început în jurul orei 16, însă este de așteptat să se intre pe Codul de procedură penală de la ora 18, întrucât raportul nu este gata redactat.
Ședința de plen este condusă de deputatul PSD Gabriel Vlase, cel care a fost propus de președintele Klaus Iohannis la șefia Serviciului de Informații Externe. El ocupă funcția de vicepreședinte al Camerei Deputaților.
Principalele momente și declarații:
21.35 Începe votul final.
21.20 S-a incheiat votul pe articole. La ora 21.30 se va da votul final pe proiect / Vlase: Domnule Pambuccian vă informez că m-am încadrat în mai puțin de două ore
20:52 Deputații USR aplaudă ironic după fiecare vot în parte iar unii dintre ei scandează „Uraaa!”. Gabriel Vlase comentează: „Era mai bine cu fluierele alea”.
Din sală se aud și fluierele: „Așa, asta era, nu le aveați la voi? Eu m-am obișnuit cu fluierele, nu pot altfel”, a replicat Vlase.
În fața Palatului Parlamentului se află circa 20 de protestatari.
20:30 Deputații votează rapid articolele din lege
20.15 Vlase, ironic, după consultări: "Am o veste bună. Am reușit să găsesc bunăvoință la colegii de la opoziție și vom vota fiecare amendament în parte." Pe de altă parte, nu s-a dat un vot nou pe procedura nouă de vot.
Un precedent cu un vot până noaptea târziu a avut loc la legile justiției.
Se votează astfel fiecare articol, de așteptat ca fiecare să treacă cu voturile majoriății PSD-ALDE plus UDMR, USR, PNL și PMP să voteze împotrivă. 
20.11 Se prelungește plenul. Nu s-a luat o decizie privind modul în care se va vota, Vlase discută cu liderii de grup la prezidiu. Marian Neacșu, secretarul general al PSD, supraveghează îndeaproape, aflându-se pe o bancă din zona invitaților de unde discută cu Vlase. 
19.55  Vlase a anunțat că sunt 327 de voturi de dat - pentru articole. Varujan Pambuccian: "Gândiți-vă că depășim ora 24, ceea ce ar presupune un nou Birou permanent. Doar vă semnalăm situația."
Vlase supune la vot ca toate amendamentele să fie votate în bloc - 182 voturi "pentru", 29 "împotrivă". 
Cătălin Drulă (USR): "Ceea ce ați votat este neregulamentar. Să îl rugați pe dl Marian Neacșu să părăsească zona invitaților."
Claudiu Năsui (USR): "Ați aplaudat dispariția încă unei fărâme de democrație"
19.50 Toate amendamentele respinse susținute de USR și PNL au fost respinse. S-a încheiat timpul de dezbatere a amendamentelor. Stelian Ion, despre articolul din dispozițiile tranzitorii care permite ca o hotărâre judecătorească pronunțată înainte de intrarea în vigoare a acestei legi să fie atacată după ce legea intră în vigoare: "Iată că vreți să faceți oe xcepție, să redeschideți dosare vechi, să le treceți prin operațiunea nufărul, pentru motive noi pe care le-ați introdus, iar lucrul ăsta este împotriva Constituției."
18.52 S-a votat un timp de o ora pentru dezbaterea amendamentelor. USR își va susține amendamentele respinse.
18.43. Iordache: "Noi chiar ne-am dorit să punem capăt abuzurilor. Vrem să aducem România pe un drum normal. Vă rog să ignorați sarcina și ordinul de partid și să votați fiecare așa cum credeți. "
18.42: Varujan Vosganian (ALDE): "Nu ne putem salva pe rând, trebuie să ne salvăm toți odată!"
18.26 Stelian Ion, USR: "Programul de guvernare al PSD: "Paradis penal". O persoană s-a cocoțat în fruntea partidului și dă ordine ca Ceaușescu.
Dvs gândiți limitat, să scap eu acuma, dar ce veți face dacă veti fi victime? Cine vă va apăra familiile? Este o lege care ne va crea o nesiguranță de a merge pe stradă ziua în amiaza mare." 
18.17 Raluca Turcan, liderul deputaților PNL: "Ați introdus o serie de amendamnte la propriile articole. Ce ne propuneți, pentru că puteți?" Vorbește despre prevederea care permite revizuirea. "O fi dl Dragnea în această situație?"
PNL va contesta la Curtea Constituțională "această greseală pe care o faceți pentru România". 
18.15 Începe dezbaterea. Stelian Ion de la USR reclamă faptul că nu a fost timp pentru a parcurge raportul. "Care este diferența dacă se votează acum sau miercuri?"
17.55 Raportul este gata și a fost publicat pe site-ul Camerei Deputaților. Citește aici
17.40 Se dezbat alte legi de pe ordinea de zi. În mod uzual, în ziua de luni nu se organizează vot final, ci doar miercuri. Cei de la PNL ceruseră retrimiterea la comisie a legii privind Cpp, însă solicitarea a picat la vot. 
Totodată, cei de la opoziție - USR și PNL  - au acuzat încălcări de regulament, având în vedere că raportul nu a fost distribuit dinainte deputaților.
Cele mai importante și controversate modificări care vizează Codul de Procedură Penală: ( citește aici despe votul din Senat ):
revizuirea hotărârilor judecătoreşti definitive poate fi cerută în cazul în care soluționarea cauzei nu este semnată sau redactată de către judecătorul care a participat la proces
pentru arestarea preventivă vor fi necesare probe sau indicii temeinice (ex: dacă suspectul a săvârşit o infracţiune, a influenţat martorii sau a încercat să distrugă probe)
instanța de apel nu mai poate să dea o pedeapsă cu condamnare unei persoane care a fost achitată în primă instanță decât dacă apar probe noi
dezvăluirile în timpul urmăririi penale referitoare la faptele şi persoanele care fac obiectul procedurii sunt interzise, cu excepția cazului în care se justifică interesul public "prevăzut de lege"
convorbirile, comunicările sau conversațiile interceptate şi înregistrate, care nu privesc fapta ce formează obiectul cercetării, nu pot fi folosite sau ataşate la dosarul de urmărire penală
durata urmăririi penale este redusă la un an. Dacă procurorii nu reușesc în decurs de un an să trimită în judecată persoana în cauză, atunci dosarul se clasează automat
denunţurile vor aduce reduceri de pedeapsă doar dacă sunt făcute în maximum 6 luni de la faptă
audierea unei persoane nu poate dura mai mult de 6 ore din 24 de ore, iar perioadele de 6 ore nu pot fi consecutive, intervenind un interval de 12 ore
se elimină camera preliminară (prin modificări operate la Legea 304 pentru punere în acord)
