​​VIDEO Donald Trump: Oamenii lui Kim Jong Un stau drepți când el vorbește, vreau ca oamenii mei să facă la fel
Vineri, 15 iunie 2018, 19:12 Actualitate | Internaţional
Președintele american Donald Trump a afirmat vineri că vrea ca „oamenii săi” să îl asculte la fel cum oamenii liderului nord-coreean Kim Jong Un îl ascultă pe acesta, relatează publicația The Hill .
„Este conducătorul unei țări. Și vreau să zic că e un conducător puternic”, a spus Trump despre Kim, într-o manieră oarecum ironică, în timpul unui interviu acordat lui Steve Doocy, gazdă a emisiunii "Fox & Friends" (Fox News), în fața Casei Albe.
„Să nu creadă nimeni altceva. Când vorbește, oamenii lui iau poziție de drepți. Vreau ca și oamenii mei să facă la fel”, a continuat Trump.
Nu este clar la ce s-a referit Trump prin „oamenii lui” și „oamenii mei”, exprimare ce ar putea fi interpretată ca referindu-se la toți nord-coreenii și americanii, dar care ar putea însemna și doar acei oameni care trebuie să dea raportul direct celor doi lideri.
Nici Steve Doocy nu i-a cerut să clarifice, precizează The Hill.
Ulterior, făcând declarații presei pe peluza Casei Albe după interviul de la Fox, Trump a fost presat să explice ce a vrut să spună când a afirmat că vrea ca „oamenii” lui să îl asculte așa cum nord-coreenii îl ascultă pe Kim Jong Un.
„Glumeam. Nu înțelegeți sarcasmul”, a replicat el.
The Hill scrie că a cerut clarificari și de la un purtător de cuvânt al Casei Albe, dar că nu a primit încă un răspuns.
Trump says he wants people to treat him like North Koreans treat Kim Jung Un.
