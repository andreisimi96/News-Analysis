Fostul manager de campanie al lui Trump, acuzat că a încercat să influenţeze doi martori în ancheta lui Mueller
Marţi, 5 iunie 2018, 8:55 Actualitate | Internaţional
Investigatorii federali l-au acuzat pe fostul manager de campanie al lui Trump, Paul Manafort, că a influenţat potenţiali martori în timp ce era eliberat pe cauţiune înaintea unui proces privind o fraudă bancară, scrie The Guardian, citat de News.ro.
Investigatorii care lucrează pentru procurorul special Robert Mueller, ce anchetează o potenţială colaborare între echipa de campanie a lui Trump şi Rusia în alegerile prezidenţiale din 2016, au declarat că Manafort şi un asociat al său au încercat „în repetate rânduri” să contacteze martori folosindu-şi telefonul şi o aplicaţie de mesaje criptate.  
Agentul FBI Brock Domin a declarat în documente transmise tribunalului că Manafort „a contactat şi a încercat să contacteze” doi martori „pentru a le influenţa declaraţiile şi pentru a ascunde dovezi”. El a adăugat: „Investigaţia privind acest lucru este în desfăşurare”.  
Martorii ar fi lucrat cu Manafort pentru a organiza Grupul Hapsburg, descris de biroul lui Mueller ca fiind „un grup al unor foşti politicieni europeni care iau poziţii favorabile Ucrainei, inclusiv prin lobby în SUA”.
Unul dintre potenţialii martori a declarat pentru guvern că el consideră că acţiunile lui Manafort reprezintă un efort de a face martorii să mintă sub jurământ. 
Manafort a încercat să contacteze unul din martori în februarie după ce un juriu federal din Washington l-a găsit vinovat că a „păstrat în secret” un grup de oficiali europeni pentru a face lobby pentru Ucraina în SUA.  
În timpul unei convorbiri cu un martor, el a declarat că Manafort s-a identificat şi i-a transmis că doreşte să îl „avertizeze privind Hapsburg”. Martorul a adăugat că a închis telefonul pentru că era „îngrijorat”.
Manafort a continuat să încerce să îl contacteze printr-o aplicaţie de mesaje criptate. El i-a trimis un link cu un articol de pe Business Insider care avea titlul „Foşti lideri europeni încearcă să se justifice după ce Mueller susţine că Paul Manafort i-a plătit pentru a face lobby pentru Ucraina”. Apoi Manafort a scris în mesaj: „Ar trebui să vorbim. Am fost clar că ei lucrau în Europa”.  
Manafort este acuzat în două cazuri că a ascuns zeci de milioane de dolari de Serviciul de Venituri Interne, pe care îi câştigase oferind consiliere politicienilor pro-ruşi din Ucraina. El este, de asemenea, acuzat de spălare de bani şi că nu a declarat statutul său de agent străin atunci când a făcut activităţi de lobby pentru guvernul ucrainian pro-Rusia. Evenimentele au avut loc înainte ca Trump să candideze la preşedinţie.
