UPDATE: Percheziții într-un dosar privind afacerile ilegale cu lemn în care este implicată compania Holzindustrie Schweighofer. Prejudiciul este estimat la 25 milioane euro
Miercuri, 30 mai 2018, 8:32 Actualitate | Esenţial
Foto: Stirile ProTV
​Poliţiştii şi procurorii DIICOT fac percheziţii, miercuri dimineaţă, pentru destructurarea unei grupări care ar fi cauzat un prejudiciu de 25 de milioane de euro prin achiziţionarea de lemn fără provenienţă legală sau a cărui provenienţă ilegală era disimulată prin unele documente justificative cu caracter nereal, scrie news.ro. Perchezițiile vizează compania Holzindustrie Schweighofer. Reprezentanții companiei susțin că vor colabora cu autoritățile.
UPDATE: Holzindustrie Schweighofer a anuţat miercuri că societatea cooperează cu autorităţile şi ”oferă tot sprijinul” în ancheta DIICOT comunicată pe 30 mai. ”Compania pune la dispoziţia autorităţilor toate informaţiile necesare pentru buna desfăşurare a anchetei în curs şi sprijină autorităţile prin toate mijloacele sale pentru o soluţionare corectă a investigaţiei, pe baza unor date transparente. Compania nu a fost înştiinţată de obiectul acestei investigaţii”, arată un comunicat al companiei.
Procurorii spun că începând cu anul 2011 şi până în prezent, mai multe persoane au constituit un grup infracţional organizat, membrii grupului acţionând în vederea deturnării licitaţiilor publice organizate la nivelul unor direcţii silvice pentru a-şi asigura volume suplimentare considerabile de masă lemoasă în vederea procesării în fabrici specializate în tăierea şi rindeluirea lemnului. În acelaşi scop, unii agenţi economici au fost înlăturaţi de la licitaţiile de masă lemnoasă şi, după caz, impuşi alţii.
Surse judiciare au declarat pentru News.ro că este vizată compania Holzindustrie Schweighofer, fiind făcute percheziţii la sediul central al aceseia şi la fabrici ale acesteia, dar şi la direcţii silvice şi gărzi forestiere.
Conform DIICOT, la această oră au loc 23 de percheziţii în Bucureşti şi în cinci judeţe, la persoane fizice şi juridice (din care patru la sediile unor instituţii publice) în cadrul unei acţiuni vizând destructurarea unui grup infracţional organizat specializat în săvârşirea infracţiunilor de deturnare a licitaţiilor publice, evaziune fiscală, concurenţă neloială, tăiere fără drept de arbori şi alte infracţiuni aflate în competenţa acestei unităţi de parchet.
Judeţele în care au loc percheziţiile sunt Alba, Suceava, Hunedoara, Braşov şi Bihor. Procurorii spun că începând cu anul 2011 şi până în prezent, mai multe persoane au constituit un grup infracţional organizat, membrii grupului acţionând în vederea deturnării licitaţiilor publice organizate la nivelul unor direcţii silvice pentru a-şi asigura volume suplimentare considerabile de masă lemoasă în vederea procesării, în fabrici specializate în tăierea şi rindeluirea lemnului. În acelaşi scop, unii agenţi economici au fost înlăturaţi de la licitaţiile de masă lemnoasă şi, după caz, impuşi alţii.
Totodată, în urma cercetărilor procurorii au stabilit că o parte din cantitatea de masă lemnoasă recepţionată nu a fost evidenţiată în documente contabile. De asemenea, există suspiciunea că o parte din masa lemnoasă recepţionată provenea din săvârşirea unor infracţiuni de tăiere fără drept de arbori, iar membrii grupului infracţional organizat au beneficiat şi de sprijinul unor funcţionari publici. Prejudiciul estimat în acest caz se ridică la peste 25 milioane de euro. În urma percheziţiilor, mai multe persoane urmează să fie duse la audieri la DIICOT- Structura Centrală. Surse judiciare au declarat pentru News.ro că este vizată compania Holzindustrie Schweighofer şi au loc percheziţii la sediul central al acesteia, dar şi la fabricile din Rădăuţi şi Sebeş, precum şi la gărzi forestiere şi direcţii silvice.
