Marţi, 12 iunie 2018, 21:17 Actualitate | Internaţional
Bebelus bolnav de rujeola
Foto: Flickr/ CDC Global
Un număr de 11 persoane, dintre care şapte copii şi patru adulţi, au murit de la începutul anului din cauza rujeolei în Ucraina, una dintre ţările europene care înregistrează o recrudescenţă semnificativă a acestei boli, au anunţat marţi autorităţile ucrainene, potrivit Agerpres , care citează AFP.
Cele mai recente decese - cel al unui copil de 10 luni din regiunea Odesa (în sud) şi a unei femei în regiunea Kirovograd (centru) - au survenit la începutul lunii iunie, a declarat pentru AFP purtătoarea de cuvânt a Centrului de stat pentru sănătate publică, Olga Zakhartchenko.
În total, peste 20.500 de cazuri de rujeolă au fost înregistrate în Ucraina de la începutul anului, 12.200 în rândul minorilor, şi 8.300 la adulţi, potrivit aceleiaşi surse.
Regiunile cele mai afectate sunt cele din vestul Ucrainei (aproape 3.000 de cazuri în Liov, 2.500 de cazuri în Transcarpatia, Ivano-Frankivsk cu 2.300 de cazuri şi Cernăuţi cu 1.180 de cazuri). După regiunea Odesa (în sud) unde peste 1.800 de persoane s-au îmbolnăvit, următoarea localitate în topul îmbolnăvirilor este Kiev cu aproape 1.500 de persoane.
Regiunile Odesa şi Cernăuţi se învecinează cu România, unde rujeola a provocat zeci de decese de la sfârşitul anului 2016, precizează AFP.
Creşterea numărului de cazuri de rujeolă este de asemenea în curs în Germania, Marea Britanie, Grecia, Franţa şi Italia, printre altele, potrivit Centrului European pentru prevenirea şi controlul bolilor.
Ucraina se confruntă cu o recrudescenţa a cazurilor de rujeolă începând cu 2017, an în care dintre cele 4.800 de persoane care s-au îmbolnăvit, cinci au decedat în intervalul iunie-decembrie.
Pentru a limita riscurile de îmbolnăvire, autorităţile ucrainene fac repetate apeluri către populaţie pentru a se vaccina.
În 2016, rata vaccinării împotriva rujeolei era de doar 42% în Ucraina, a treia cea mai scăzută din lume pentru prima doză de vaccinare care se administrează la vârsta de un an, potrivit UNICEF.
Anul următor, rata de vaccinare s-a dublat, depăşind 93% potrivit Centrului ucrainean pentru sănătate publică.
Cu toate acestea, întârzierile acumulate în anii precedenţi sunt departe de a fi recuperate: aproximativ 760.000 de copii ucraineni nu au primit niciuna dintre dozele de vaccin dintre care cea de-a doua se administrează la şase ani, potrivit aceleiaşi surse.
"Rata foarte scăzută a vaccinării din anii anteriori este cauza focarului actual", a subliniat Olga Zakhartchenko.
Organizaţia Mondială a Sănătăţii recomandă o rată de vaccinare de între 95% până la 98% pentru ambele doze ale vaccinului.
Dacă acest prag "de protecţie colectivă" nu este atins "focarul se produce ciclic, la fiecare cinci sau şase ani, aşa cum este şi situaţia din prezent", a explicat Zakhartchenko.
