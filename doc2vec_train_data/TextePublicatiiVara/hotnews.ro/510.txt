Miercuri, 6 iunie 2018, 0:04 Ultima ora
Sorina Pintea, ministrul Sanatatii
O tânără asistentă medicală în vârstă de 27 de ani, nepoata ministrului Sănătăţii, Sorina Pintea, a fost găsită decedată în locuinţa sa, marţi seară, potrivit unor surse din cadrul anchetei, potrivit Agerpres.
Conform surselor citate, primele informaţii de la faţa locului ar indica o posibilă sinucidere.
Tânăra, angajată la UPU a Spitalului Judeţean de Urgenţă Baia Mare, unde Sorina Pintea a fost manager înainte de a prelua funcţia de ministru, era căsătorită de puţin timp cu un angajat din cadrul ISU Maramureş.
Ministrul Sănătăţii, Sorina Pintea, a postat pe pagina sa de socializare un mesaj de rămas bun.
Purtătorul de cuvânt al IPJ Maramureş, Florina Meteş, a precizat pentru AGERPRES, că tânăra a fost găsită fără viaţă, fără urme de violenţă, iar cazul a fost preluat pentru cercetări de o echipă de criminalişti.
"La examinarea exterioară a cadavrului nu au fost găsite urme de violenţă. Cadavrul femeii a fost transportat la morga spitalului ( SJU ) pentru efectuarea necropsiei şi pentru stabilirea cu exactitate a decesului", a precizat Florina Meteş.
Potrivit aceleiaşi surse, imediat după primirea apelului pe numărul unic 112, la faţa locului s-au deplasat un echipaj al SMURD şi al poliţiei.
