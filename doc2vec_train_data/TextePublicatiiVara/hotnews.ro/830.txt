Sâmbătă, 9 iunie 2018, 11:36 Actualitate | Esenţial
Jandarmeria Română a anunțat, sâmbătă, că este pregătită cu un număr sufient de forţe astfel încât să poată asigura siguranţa oamenilor la cele 14 evenimente publice care vor avea loc astăzi în Capitală, între care mitingul PSD din Piaţa Victoriei la care sunt aşteptate câteva sute de mii de persoane, precizând că vor fi aduşi jandarmi şi din structurile teritoriale, iar în dispozitive se vor afla şi jandarmi cu echipament antitero.
”Jandarmeria Capitalei are capacitatea şi experienţa necesară pentru a gestiona aceste evenimente, am realizat o dimensionare adecvată a dispozitivelor pentru a putea acţiona  corespunzator indiferent de situaţiile care ar putea apărea”, a declarat purtătorul de cuvânt al Jandarmeriei Bucureşti, Georgian Enache, potrivit News.ro.
De asemenea, purtătorul de cuvânt al Jandarmeriei Române, Marius Militaru, a spus că se vor afla și jandarmi cu echipament antitero.
”O măsură preventivă de fiecare dată când avem evenimente în spațiul public. Nu este un temei să ne speriem. Sunt acolo pentru a asigura măsuri specifice de protecție”, a spus Militaru, care a subliniat că va fi mobilizat un număr suficient de jandarmi astfel încât să poată fi gestionate toate evenimentele anunţate, el neprecizând însă o cifră.
