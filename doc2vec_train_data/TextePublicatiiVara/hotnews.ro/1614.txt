Marţi, 3 iulie 2018, 0:58 Actualitate | Internaţional
Foto: Captura Twitter
Foarte ciudată această sărbătoare de la Pontida a mişcării de extremă dreapta din Italia, unde Liga Nordului pare pregătită de luptă, fiind favorizată de faptul că nimeni nu pare să aibă multă încredere în guvernul Conte. Matteo Salvini vorbește ca și cum ar fi încă în timpul alegerilor, părând să uite că le-a câştigat cu vârf şi îndesat. De altfel aceasta este prima adunare anuală de la Pontida la care nu participă nici Umberto Bossi și nici Roberto Maroni, evocaţi şi omagiaţi de de către actualul secretar și vice-premier, ministru de interne, sufletul Guvernului și teroarea întregii Europe, potrivit La Stampa , citat de Rador.
Pe pajiştea fierbinte din cauza temperaturilor ridicate se sărbătoreşte victoria, iar lista liderilor de grup, a guvernatorilor şi miniştrilor care se înghesuie să ţină discursuri nu a fost niciodată atât de lungă ca acum. Nici mulţimea care a venit să-i asculte nu pare a fi mai prejos, estimările optimiste vorbesc de 75.000 de persoane. Cele mai populare sloganuri sunt: "Gata, s-a terminat cu distracţia" şi ''#închidemporţile''.
Desigur, nimeni nu şi-ar fi imaginat vreodată o dată că-i va vedea cuvântând printre foştii nordişti pe guvernatorul Siciliei, Nello Musumeci, și pe cel al regiunii Molise, Donato Toma, care a făcut însă greșeala de a-l lauda pe Berlusconi şi a fost redus la tăcere de fluierăturile mulţimii.
Momentul cel mai fierbinte a fost în jurul orei 13,00, când Salvini ia cuvântul în timp ce jos, pe pajiştea imensă leşină câţiva oameni în vârstă, poate de emoţie, sau mai degrabă din cauza temperaturii care a ajuns la 40 de grade. Discursul Căpitanului împrospătează biblioteca Ligii cu citate din Walt Disney, Simone Veil, Rosario Livatino şi Adriano Olivetti. La capitolul noutăţi politice în schimb, niciuna. La cel al promisiunilor, se repetă la infinit că trebuie abolită Legea Fornero (dar nu se afla pe ordinea de zi a primului Consiliu de Miniştri?). După care, bineînţeles, migranţii ''aceasta este a treia navă care nu mai debarcă în Italia".
Dar apoi, răspunzând indirect criticilor celor care îi sugerează că un ministru de interne ar trebui să se ocupa şi de altceva, Salvini insistă asupra războiului împotriva mafiei, asupra anulării pedepselor pentru criminali și violatori și cere pedepse mai severe pentru cei care se poartă rău cu animalele. Mulţimea plânge atunci când Salvini reamintește de persoanele dragi dispărute, îmbrăţişând-o pe mama înlăcrimată a lui Buonanno (un deputat al Ligii mort într-un incident stradal) şi explodează în momentul în care Căpitanul anunţă crearea unei Ligi a Ligilor pentru a-şi lua înapoi Bruxellesul.
'Eu cred într-o Ligă a Ligilor în Europa, care să unească toate mişcările libere ce vor să-şi apere frontierele şi bunăstarea copiilor lor”, a lansat Matteo Salvini în faţa a mii de simpatizanţi care-l aclamau. ''Alegerile europene de anul viitor vor fi un referendum între Europa elitelor, a băncilor, a lumii finanţelor, a imigrației și a nesiguranței, și Europa popoarelor și a muncii“, spune Salvini reiterând că proiectul unei "alianțe internaționale a populismului, este, pentru mine un compliment''. Pentru ca apoi să anunţe (şi să promită )" vom guverna treizeci de ani''.
Desigur, dar cu cine? În ceea ce priveşte Mişcarea 5 Stele, Salvini foloseşte un ton liniştitor: ' Se încearcă să ne facă să ne certăm cu tovarășii noștri de călătorie, dar nu vor reuși. Liderii și miniștri M5S sunt cinstiți, coerenţi şi doresc schimbarea (aplauze). Numai că ministrul de interne este cel care decide dacă porturile se închid sau se deschid (urale)''.
Mergând în jos pe linie ierarhică (adică de pe podium pe pajişte), se descoperă ceea ce gândeşte poporul Ligii Nordului: ''Di Maio bine, alții, mai puțin, iar de Fico să nu mai vorbim. Salvini așteptă primul pas greșit, după care va face în aşa fel încât să cadă guvernul și să câștige alegerile cu centrul'' spune fermă Antonietta, o casnică în vârstă de 70 de ani din Potenza, care în prezent locuieşte la Varese. "Nu-mi plac cei de la M5S, prea multe propuneri inaplicabile'' spune Stefania, 20 de ani, care lucrează într-o pizzerie din Montecosaro, provincia Macerata.
''Guvernul există, dar cine ştie dacă va dura'', comentează cu înţelepciune Giancarlo Giorgetti, subsecretar la preşedinţia Consiliului, care poartă un tricou pe care scrie ''Pontida 1167'', potrivit La Stampa , citat de Rador.
