Vineri, 25 mai 2018, 19:13 Actualitate | Internaţional
Vladimir Putin si Emmanuel Macron
Foto: Captura YouTube
Președintele francez Emmanuel Macron a întins vineri o mână Rusiei pentru a o "ancora în Europa" în ciuda tensiunilor actuale și pentru a întoarce pagina a 25 de ani de "neînțelegeri", scrie AFP.
"Cred foarte profund că Rusia are istoria sa și destinul său în Europa", a declarat Macron, în a doua zi a primei sale vizite oficiale în Rusia.
Președintele francez a făcut aceste declarații alături de omologul său Vladimir Putin, vizibil destins, la tribuna Forumului Economic de la Sankt-Petersburg, unde Franța și Japonia au avut statutul de invitați de onoare.
În opinia lui Macron, se deschide o "fereastră de oportunitate" pentru ca o "nouă dinamică" să se instaleze între Moscova, unde Putin tocmai a fost învestit pentru un al patrulea mandat, și Europa, afectată de decizia lui Donald Trump de a se retrage din acordul nuclear iranian.
Mai rezervat decât oaspetele său, președintele rus a notat ambianța "foarte deschisă" a întâlnirii cu Macron, cu care a discutat timp de trei ore joi, la Palatul Constantin, la periferia fostei capitale imperiale rusești.
Aceste discuții au permis "avansuri", potrivit Palatului Elysée, în dosarele extrem de complexe Iran și Siria, în care Moscova și Parisul au mai degrabă interesul să coopereze mai strâns.
"Franța este partenerul nostru vechi, tradițional și de încredere (...) Ea a aspirat întotdeauna săși apere suveranitatea, ceea ce este o garanție în relație", a subliniat Putin. Acesta nu a exprimat însă public dorința de a întări relațiile cu țările Uniunii Europene.
Întrebat de ziariști despre originea rachetei BUK care a distrus zborul MH17, și pentru care Olanda și Australia au acuzat public Rusia, Putin a răspuns: "Desigur că nu".
Macron a vorbit despre un "dialog extrem de direct și sincer" cu Vladimir Putin, dar nu a ascuns că sarcina de a "restabili încrederea" între Moscova și Europa de Vest după "25 de ani de neînțelegeri".
În ciuda tensiunilor din ultimii ani, Franța este foarte prezentă din punct de vedere economic în Rusia, cu circa 500 de companii care au 170.000 de angajați.
Printre cele 50 de acorduri de cooperare și contracte semnate în cursul vizitei, cel mai important este cel care prevede participarea grupului francez Total într-un nou proiect gigant de gaz natural lichefiat în Arctica rusească, la Novatek, în valoare de 2,5 miliarde de dolari.
Președintele francez a anunțat că a discutat cu Putin cazurile regizorului ucrainean arestat în Rusia Oleg Sențov și ale regizorului rus Kirill Serebrennikov, arestat la domiciliu.
Emmanuel Macron a precizat că speră să revină în curând în Rusia, de această dată pentru a susține echipa Franței dacă se califică la semifinalele campionatului mondial de fotbal (14 iunie - 15 iulie). Ceea ce i-a permis să strecoare o metaforă, afirmând că speră ca relațiile dintre Paris și Moscova să se inspire din judo, sportul lui Vladimir Putin, care se bazează pe "respectul față de adversar", și sportul său favorit, "un sport de echipă".
