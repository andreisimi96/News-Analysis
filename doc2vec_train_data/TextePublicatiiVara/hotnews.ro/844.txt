Arafat spune că au fost mobilizate 10-11 autospeciale din țară și echipe de paramedici, gata să intervină în cazul unor incidente la manifestațiile din București
Sâmbătă, 9 iunie 2018, 15:26 Actualitate | Esenţial
​Secretarul de stat în MAI Raed Arafat a declarat, pentru Agerpres, că au fost mobilizate mai multe echipaje din ţară în contextul manifestaţiilor care au loc sâmbătă în Bucureşti, fiind pregătite 10-11 autospeciale și echipe cu paramedici gata să intervină în cazul unor eventuale incidente.
"Au fost mobilizate mai multe echipaje din ţară, cu maşini de multiple victime, ca să nu blocăm ambulanţele care sunt de serviciu. Sunt aduse în jur de 10 - 11 maşini de multiple victime, echipaje cu paramedici, cu medici care să asigure zona aceasta. Sunt suplimentar peste ce are Bucureştiul la acest moment", a precizat Raed Arafat.
Potrivit acestuia, la dispeceratul de pompieri se află şi un reprezentant al Ambulanţei, astfel încât dispecerizarea să se facă într-un mod integrat. "La dispeceratul pompierilor s-a trimis un reprezentant de la Ambulanţă, ca să poată să fie dispecerizarea şi munca comună într-un mod integrat", a arătat secretarul de stat în MAI.
