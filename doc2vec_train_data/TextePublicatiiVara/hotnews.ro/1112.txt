Miercuri, 13 iunie 2018, 11:00 Actualitate | Politic
Președintele Klaus Iohannis a spus miercuri, la o dezbatere pe teme de educație, că analfabetismul funcțional atinge în România o cotă de 42% și se reflectă în cele mai înalte sfere ale politicii. El a mai spus că educația se face ”după ureche”, iar efectele unei abordări haotice sunt foarte grave. 
"Sistemul educaţional trebuie să aibă capacitatea de a face o diferenţă reală în nivelul de cunoştinţe ale copiilor, nu doar să bifeze un număr de ani petrecuţi pe băncile şcolii. Aceasta este o lecţie care se aplică şi României, în condiţiile în care un studiu din 2016 ne avertizează că ne confruntăm cu o rată de analfabetism funcţional de 42 de procente care se reflectă foarte vizibil şi în înaltele sfere ale politicii româneşti", a declarat Iohannis.
Iohannis a criticat politicile guvernamentale în domeniu, cu ocazia lansării raportului "World Development Report 2018: Learning to Realize Education's Promise", care a avut loc la Biblioteca Centrală Universitară "Carol I". El a spus că este nevoie nu doar de a garanta accesul la educație, ci la educație de calitate, impunându-se măsuri concrete privind abandonul școlar.
El a mai subliniat că este nevoie de educație economică pentru ”a ne apăra tinerii de falsele promisiuni ale populismului”. Șeful statului a adăugat că școlii îi revine și datoria de a educa tinerii în privința drepturilor și libertăților civile.
De asmenea, preşedintele a acuzat schimbarea haotică a legislației privind educația. "Numărul mare de legi din zona Educaţiei ajunse la promulgare, adesea cu prevederi contradictorii, denotă că la noi se face politică educaţională după ureche. Chiar raportul lansat astăzi ne arată că multe dintre eşecurile înregistrate de anumite sisteme de Educaţie pot fi explicate prin politici nesănătoase şi ineficiente. Riscurile unei abordări haotice sunt foarte mari şi rezultatele pot fi foarte grave", a afirmat Iohannis.
