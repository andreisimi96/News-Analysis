Vineri, 8 iunie 2018, 13:04 Actualitate | Internaţional
Foto: Wikimedia Commons
Austria a anunţat că va închide şapte moschei finanțate de Turcia şi va expulza mai mulţi imami finanţaţi de ţări străine, scrie News.ro, citând BBC. Turcia a catalogat acțiunea drept ”islamofobă și rasistă”, potrivit AFP.
Cancelarul Sebastian Kurz a declarat că decizia vine pentru a contracara islamul politic. Guvernul a anunţat că 60 dintre cei 260 de imami din Austria sunt investigaţi de autorităţile austriece.
Unele moschei sunt suspectate că ar avea conexiuni cu naţionaliştii turci. În aprilie, au fost făcute publice imagini cu copii îmbrăcaţi în uniforma armatei turce care reconstituiau bătălia de la Gallipoli din timpul Primului Război Mondial.
Presa din Austria informează că în timpul reconstituirii, copiii se prefăceau morţi şi erau acoperiţi cu steagul Turciei, înăuntrul unei moschei condusă de o organizaţie islamică turcă numită ATIB.
„Societăţile paralele, islamul politic şi tendinţele de radicalizare nu îşi au locul în ţara noastră”, a declarat Kurz.
Autorităţile lucrează cu o organizaţie musulmană numită IGGO pentru a identifica moscheile şi imamii suspectaţi că ar avea legături cu mişcările radicale sau naţionaliste.
Turcia a denunțat ofensiva ca fiind ”islamofobă” și ”rasistă”. 
”Închiderea de către Austria a șapte moschei și expulzarea imamilor este rezultatul unui val populist, islamofob, rasist și discriminatoriu” a reacționat pe Twitter purtătorul de cuvânt al președintelui Recep Tayyip Erdogan, Ibrahim Kalin.
