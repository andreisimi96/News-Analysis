Miercuri, 6 iunie 2018, 14:51 Actualitate | Administratie Locala
Foto: Teatrul Metropolis
Ministrul Culturii, George Ivașcu, a semnat, miercuri, contractul pentru realizarea Monumentului Marii Uniri de la 1 Decembrie 1918 din Alba Iulia, al sculptorului Mihai Buculei. Monumentul va avea o înălțime de 22 de metri, o greutate de 1350 de tone și va costa 10.209.700 lei, TVA inclus.
Potrivit contractului, autorul își asumă că monumentul va fi realizat, amplasat și finalizat până la cel târziu 26 noiembrie a.c., la timp pentru festivitățile prin care se vor marca 100 de ani de la Marea Unire, la 1 decembrie 2018.
”La începutul primăverii, Ministerul Culturii și Identității Naționale a fost acuzat, pe nedrept, că a pierdut contractul pentru realizarea acestui monument. O informație falsă, având în vedere că nu puteam pierde ceva ce nu exista. Problema realizării Monumentului Marii Uniri din Alba Iulia, veche de 25 de ani, pentru că încă din 1993 sculptorul Mihai Buculei a câștigat concursul pentru realizarea acestui monument, a fost deblocată astăzi prin semnarea  contractului, potrivit căruia, așa cum și-a asumat autorul, la 1 decembrie, la Alba Iulia, ne vom putea bucura de acest monument. Am dovedit, așadar, că dacă avem suficientă determinare, putem găsi soluții pentru orice problemă, chiar și pentru cele <<istorice>>”, a declarat ministrul George Ivașcu.
