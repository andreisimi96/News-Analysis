SUA impun sancțiuni financiare pentru cinci societăți și trei persoane din Rusia, acuzate de implicare în atacuri cibernetice
Luni, 11 iunie 2018, 20:57 Actualitate | Internaţional
Statele Unite au impus luni sancțiuni financiare pentru cinci societăți și trei persoane, acuzate că au susținut activități de piratare din partea Rusiei, potrivit unui comunicat al Trezoreriei americane, citat de AFP.
Trezoreria a sancționat Digital Security și două filiale ale sale pentru faptul că au furnizat ajutor tehnic și materiale serviciilor rusești de informații FSB, care se află deja pe lista sancțiunilor.
Institutul de cercetări științifice Kwant figurează astfel pe lista neagră în calitate de institut public supervizat de FSB.
Societatea Divetechnoservices și trei responsabili ai săi au fost sancționați pentru furnizarea agențiilor guvernamentale rusești de capacități submarine care permit supravegherea și piratarea comunicațiilor care trec prin cabluri submarine.
"Statele Unite sunt angajate într-un efort continuu pentru a contracara acțiunile rău intenționate efectuate la ordinele Rusiei", a declarat secretarul Trezoreriei, Steven Mnuchin, citat într-un comunicat.
"Entitățile desemnate astăzi au contribuit direct la îmbunătățirea capacităților rusești în domeniul cibernetic și cel al cablurilor submarine prin intermediul colaborării cu FSB și au pus deci în pericol securitatea SUA și a aliaților noștri", a adăugat el.
Trezoreria a citat atacul cibernetic mondial al NotPetya, care a paralizat mii de computere în întreaga lume în iunie 2017.
Sancțiunile decise de Trezorerie îngheață activele pe care aceste entități și persoane fizice ar putea să le aibă pe teritoriul american și interzic oricărui cetățean american contacte cu respectivele entități.
