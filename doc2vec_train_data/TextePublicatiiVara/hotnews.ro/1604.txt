Miercuri, 20 iunie 2018, 16:57 Sport | Fotbal
Cristiano Ronaldo, reusita pentru tara sa
Foto: fifa/ getty
​Lui Cristiano Ronaldo îi place de minune să apară pe tabela de marcaj. A facut-o și miercuri, iar Portugalia a trecut cu 1-0 de Maroc (CM de fotbal, Grupa B). Reușita atacantului a fost a 85-a pentru naționala tării sale, performanță cu care l-a depașit pe legendarul Ferenc Puskas (a devenit cel mai bun marcator al unei prime reprezentative din Europa).
Aici poți vedea golul decisiv marcat de Ronaldo.
Chiar e pe tot terenul?
Portugalia și Maroc au trecut peste tradiționala fază de studiere reciprocă: s-a intrat abrupt în meci, iar Cristiano Ronaldo a așteptat doar patru minute pentru a-și trece numele pe tabela de marcaj (se pare că este lucrul la care se pricepe cel mai bine). Scăpat din marcaj la un corner, atacantul celor de la Real Madrid nu i-a iertat pe adversari, înscriind cu capul.
La doar câteva zeci de minute, la un corner al marocanilor, cine se înalță și respinge mingea din careul lui Rui Patricio? Da, tot Ronaldo. Este parcă pe tot terenul...
Luptătoarea echipă a Marocului
Cu un lot în mod evident inferior din punct de vedere valoric și cu gol primit încă din minutul 4, Marocul nu s-a predat. A combinat frumos, a pus presiune, iar după primele 30 de minute echilibrul domnea în ceea ce privește statistica meciului de pe Luzhniki.
Portugalia primește o lovitură liberă, din apropierea liniei de la 16 metri. Ronaldo "arestează" mingea, dar de această dată șutul său nu poate ocoli zidul. Rămâne 1-0.
Ce facem cu arbitrajul video?
Introdusă pentru a elimina erorile, tehnologia video poate deveni total inutilă atâta timp cât nu este folosită. Au fost câteva decizii la limită, dar centralul american Mark Geiger nu a simțit nevoia să ceară vreun "ajutor", cu toate că protestele marocanilor au fost vehemente.
Finalul de primă repriză îl găsește iar pe Ronaldo în prim-plan: pasă de gol inteligentă, însă Guedes (colegul din atac) nu poate trece mingea de El Kajoui (reflex important al portarului marocan).
S-a intrat la vestiare cu o ocazie importantă pentru Maroc: Younes Belhanda trece pe lângă gol cu o lovitură de cap. Africanii au avut posesie superioară după primele 45 de minute (51%-49%).
I se întamplă chiar și lui
Acțiune de atac a portughezilor (51'), mingea ajunge în cele din urmă la Cristiano Ronaldo, dar șutul acestuia dintr-o pozitie ideală se duce în inelul superior al tribunei.
Rui Patricio, ce intervenție!
Marocul a continuat să preseze, iar egalarea a fost evitată în ultimul moment de Rui Patricio (57'): portarul lusitan s-a întins și a păstrat tabela neschimbată.
VAR-ul, scos la pensie la acest meci
La o fază de atac a marocanilor, Pepe își dă cu mingea în mână în încercarea de a îndepărta pericolul, însă centralul american iar nu schițează nimic. VAR-ul pare să fi fost <nefuncțional> miercuri pentru Mark Geiger.
Ronaldo și reluările video
Dacă tot nu au primit marocanii vreo reluare video, este momentul pentru Ronaldo să ceară așa ceva: nici vorbă de penalti, Cristiano a plonjat într-o piscină imaginară.
Le-a fost greu să găsească poarta
Ne aflăm în prelungiri, mingea ajunge la Benatia, însă acesta trimite departe în peluză. A fost o caracteristică aparte pentru marocani miercuri: le-a fost greu să găsească poarta adversă. S-a încheiat meciul (1-0), iar marocanii au părăsit terenul cu capul plecat și eliminați de la Campionatul Mondial, deși au stat mai bine (conform statisticilor publicate de Fifa.com) la aproape toate capitolele.
Portugalia vs Maroc
