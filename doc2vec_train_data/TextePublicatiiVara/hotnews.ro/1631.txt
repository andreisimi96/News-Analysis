O nouă lege a intrat în vigoare în Suedia: Actul sexual fără consimțământ explicit, deși efectuat fără violență și amenințări, este viol
Luni, 2 iulie 2018, 19:16 Actualitate | Internaţional
Toate actele sexuale fără consimțământ explicit, chiar și în absența amenințărilor și violenței, se încadrează la viol, potrivit unei noi legi care a intrat duminică în vigoare în Suedia, după ce țara a fost bulversată de scandalurile sexuale #MeToo, relatează AFP.
Legea stipulează că o persoană a comis viol dacă s-a implicat într-un act sexual în care cealaltă persoană nu a participat în mod ”liber”.
Violul a fost pânâ acum definit ca un act sexual însoțit de violență și amenințare.
Potrivit guvernului, instanțele vor trebui să acorde atenție sporită dacă consimțământul a fost exprimat prin cuvinte, gesturi sau prin alte modalități. 
Judecătoarea Anna Hannel, care a ajutat la realizarea legii adoptate în luna mai, a spus că ”simpla participare fizică este un semn de consimțământ”.
Legea a atras mai multe critici din partea mai multor asociații de avocatură și a Consiliului Legislativ, oponenții spunând că aceasta va forța judecătorii să ia decizii arbitrare dacă a fost sau nu consimțit actul. 
Peste 7.000 de violuri au fost raportate anul trecut in Suedia, în creștere cu 10% față de 2016.
Violul este pedepsit cu până la 6 ani de închisoare, dar pedeapsa se ridică până la 10 ani dacă victima este minoră.
