Sâmbătă, 9 iunie 2018, 20:26 Actualitate | Esenţial
Un grup de profesori în frunte cu inspectorul școlar general Florin Lazăr a fost surprins, sâmbătă dimineață, în parcarea unui market aflat la ieșirea din Bacău în timp ce dezbătea planul pentru plecarea spre mitingul din București, relatează tele1 Bacău .
În imaginile publicate apar Florin Lazăr (inspector general ISJ Bacău), Anca Egarmin (inspector general adjunct), Ovidiu Buhuceanu (inspector fizică), Iulian Vrănceanu (inspector ed. fizică), Elena Hărătău (director Școala ”Domnița Maria”), Costel Păduraru (dir. adj. ȘC. 19), Eugen Tarase (dir. Sc. Octavian Voicu), precum și alte câteva cadre didactice.
Primarul Cosmin Necula, consilieri locali, dar alți membri PSD sunt și ei prezenți în imaginile publicate. După ce sunt notați pe un tabel, participanții se încadrează pentru E 85, nu înainte de a-și face un selfie în parcare, probabil ca dovadă că au răspuns ”prezent” la chemarea partidului
Contactat telefonic și întrebat dacă este implicat în organizarea mitingului PSD, inspectorul general, Florin Lazăr, a negat că ar avea ceva în comun cu evenimentul, în calitate de șef al Inspectoratului Școlar Județean. Aceasta deși în filmarea efectuată în parcarea marketului apare cum dă de zor indicații subordonaților și nu pare deloc că se află într-o excursie cu școala.
