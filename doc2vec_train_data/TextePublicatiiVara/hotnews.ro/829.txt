Nicușor Dan: Includerea Roșiei Montane în lista patrimoniului universal nu are nicio legatură cu dosarul de arbitraj / Dosarul vizează fapte trecute 
Sâmbătă, 9 iunie 2018, 11:09 Actualitate | Esenţial
Nicușor Dan consideră că ”includerea Roșiei Montane în lista patrimoniului universal nu are nicio legatura cu dosarul de arbitraj”, așa cum a motivat Guvernul României, ”deoarece dosarul vizează fapte trecute (până la inițierea litigiului), nu viitoare”. ”Este doar un pretext al politicienilor care au susținut frenetic proiectul minier (oare de ce?) și care încă visează la realizarea lui”, acuză Dan, invitând oamenii să semneze petiția adresată UNESCO pentru includerea Roșiei Montane în lista patrimoniului universal, inițiată de Declic. 
Explicațiile lui Nicușor Dan au fost postate pe pagina sa de  Facebook :
Vă invit să semnați petiția adresată UNESCO pentru includerea Roșiei Montane în lista patrimoniului universal, inițiată de Declic.
Pe scurt, situatia juridica este urmatoarea: in ciuda complicității autorităților centrale și locale (de exemplu, Consiliul Local Roșia Montană a aprobat patru PUG-uri, unul după altul, toate anulate de instanțe), Gold Corporation nu a reușit să întocmească un proiect care să obțină Acordul de mediu din partea Agenției pentru Protecția Mediului. Acum se plânge la Curtea Internațională de Arbitraj că e vina statului român, care nu le-a dat Acordul de mediu.
Includerea Roșiei Montane în lista patrimoniului universal nu are nicio legatură cu dosarul de arbitraj, așa cum vor unii să acrediteze ideea, deoarece dosarul vizează fapte trecute (până la inițierea litigiului), nu viitoare. Este doar un pretext al politicienilor care au susținut frenetic proiectul minier (oare de ce?) și care încă visează la realizarea lui.
Ei au înțeles că includerea Roșiei Montane in lista UNESCO ar opri definitiv acest proiect. Interesele politicienilor sunt tot mai diferite de cele ale românilor.
Guvernul Dăncilă a stopat procedura de includere a localității Roșia Montană în patrimoniul UNESCO , motivând că România este în plin proces cu de arbitraj cu Gabriel Resources, acționarul majoritar Roșia Montană Gold Corporation, care cere despăgubiri de 4,4 miliarde de dolari pentru blocarea proiectului aurifer.
