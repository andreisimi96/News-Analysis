Procurorii au reținut 33 de persoane după perchezițiile la Clanul Ștoacă. Printre cei reținuți, fiul unui fost senator și ”Ben” din emisiunea ”Insula Iubirii”
Joi, 7 iunie 2018, 12:34 Actualitate | Esenţial
Procurorii DIICOT au reţinut 33 de persoane în dosarul clanului ''Ştoacă'', pentru săvârşirea mai multor infracţiuni, printre care trafic de droguri şi persoane, proxenetism, înşelăciune, influenţarea declaraţiilor, cumpărare de influenţă şi dare de mită, precizează Biroul de presă al Direcţiei de Investigare a Infracţiunilor de Criminalitate Organizată şi Terorism, informează Agerpres.
Potrivit unor surse judiciare, printre cei reţinuţi se află Cristian Cosmin Mihai, fiul lui Cristian Dănuţ Mihai, fost senator de Brăila, dar şi Pollak Bohus, cunoscut drept "Ben" de la reality show-ul "Insula iubirii". 
Primul este acuzat de aderare la un grup infracţional organizat, proxenetism şi trafic de persoane, iar Pollak Bohus de trafic de droguri.  
DIICOT a efectuat, miercuri dimineaţă, 57 de percheziţii domiciliare în Bucureşti, judeţul Ilfov şi Giurgiu , pentru destructurarea unei grupări specializate în trafic de droguri de mare risc, trafic de persoane, proxenetism, trafic de influenţă, trafic de persoane, trafic de minori, înşelăciune, influenţarea declaraţiilor, cumpărare de influenţă şi dare de mită. 
Procurorii arată că gruparea acționa în stil mafiot, și-a instruit urmașii după reguli stricte și le-a predat conducerea. Principala sursă de venit era traficul de droguri, teritoriul lor fiind în sectoarele 4 și 5, dar câștigau bani mulți și din prostituție, inclusiv cu minore.
Potrivit DIICOT, liderii ”grupării Ștoacă” și-au crescut și educat copii și alte rude conform unor reguli stricte ce au vizat ”jurământul” tăcerii, al sacrificiului pentru lider și al condiționării acțiunilor infracționale de voința și știința persoanei care ocupă poziția de lider.
