Sâmbătă, 16 iunie 2018, 8:10 Economie | Finanţe & Bănci
E vremea pentru putina relaxare, zic
​Evenimentele vin, trec și apoi se uită, fiind înlocuite în memoria de scurtă durată cu alte evenimente. De aceea, vă propunem o sinteza săptămânală cu cele mai interesante evenimente de la noi și din lume, cel puțin cu cele care ne-au reținut nouă atenția. O colecție de texte pe care să le puteți savura în fiecare sămbătă la cafeaua de dimineață. Lectură plăcută!
Nu putem ști ce a vrut, de fapt, Liviu Dragnea organizând marele miting din Piața Victoriei, dar putem fi siguri ce a ieșit: un studiu sociologic cu un eșantion de peste 200.000 de oameni în urma căruia am putut constata cum arătăm ca țară la aproape 30 de ani de la căderea comunismului. E, în primul rând, imaginea României pe care ne-am obișnuit să o izolăm dincolo de granițele marilor orașe: cu oameni confuzi și needucați, incapabili să pună la îndoială onestitatea politicienilor care îi urcă, de zeci de ani, în autocare, apoi le spun ce să strige, pe cine să disprețuiască și în cine să creadă. Citiți și vedeți videoreportajul Marelui miting, făcut de colegii de la Reporter.ro .
Supranumit nutriționistul starurilor de la Hollywood, italianul Gianluca Mech, aflat undeva în București, își potrivește papionul negru la costumul său din cea mai recentă colecție Dolce & Gabbana. Cam în același timp, vedeta Kanal D Bianca Drăgușanu încalță o pereche de pantofi argintii, iar europarlamentarul PSD Viorica Dăncilă își netezește rochia neagră, cuminte, cu guler alb. Se îndreaptă cu toții în aceeași direcție: spre Otopeni, la Ambasad’Or Events, sala de nunți unde se desfășoară Gala Performanței și Excelenței. Cea mai importantă zi din viața profesională a Vioricăi Dăncilă .
Într-un dialog cu PressOne, George-Norocel Harabagiu (43 de ani) spune că "viața va dovedi" dacă el este omul care le-a cerut filialelor PSD să distribuie pe Facebook "informația" că Simona Halep, și nu Gabriela Firea, ar fi fost cea huiduită, luni seară, pe Arena Națională. Urmează un interviu cel puțin surprinzător, în care veți afla teoria lui George Harabagiu privind huiduirea Gabrielei Firea, dar și cine crede el că este omul care destabilizează România. George Harabagiu: S-a pus la cale un plan odios pentru a o discredita pe Gabriela Firea.
Mulți oameni au decis − sau măcar s-au lăudat − că România este gaura neagră a cetățenilor cinstiți, în care supraviețuiesc doar rechinii și hienele. Drept urmare − bagajul și la revedere. M-am întâlnit la Amsterdam cu cinci români care muncesc în Olanda − trei IT-iști, o artistă și un bucătar − ca să aflu ce le place și ce nu în locul în care se află, dacă regretă că au plecat, dacă s-ar întoarce în România. Români din Olanda: Amsterdam e locul celor mai idealiste proiecte. În ţară, mai întâi ţi se spune că nu se poate .
Președintele Klaus Iohannis nu se grăbește să semneze decretul de revocare a șefei DNA și anunță că, după decizia Curții Constituționale, s-au ridicat mai multe întrebări care trebuie să-și găsească răspuns după o amplă dezbatere. „Referendumul poate fi finalul”, a spus șeful statului . În replică, preşedintele PSD, Liviu Dragnea, l-a ironizat vineri pe Iohannis pentru adresa pe care a trimis-o în Parlament privind nominalizarea lui Gabriel Vlase la şefia Serviciului de Informaţii Externe, afirmând că o va citi până o va înțelege. ” Ca să citez un clasic în viaţă: această adresă aduce mai multe întrebări decât clarificări. O să o citesc până o să înţeleg, poate e nevoie să facem o dezbatere ”.
Vineri au început înscrierile la școlile profesionale și în învățământul profesional dual. Elevii care au terminat clasa a VIII-a și care vor să învețe o meserie, dar să aibă și bursă pe timpul școlii trebuie să se înscrie la învățământul profesional, în zilele 15, 18 și 19 iunie 2018. La nivelul țării există puțin peste 38.000 de locuri la învățământ profesional, din care doar 5.542 sunt la învățământul profesional dual. Au început înscrierile. Lista școlilor profesionale unde elevii primesc 200 lei lunar și școlile duale cu bursă de 400 lei .
Elevii, dar și copiii de grădiniță intră în vacanța mare, care ține 3 luni. Copiii se vor întoarce la școală pe 10 septembrie 2018, după cum este stabilit în structura anului școlar 2018-2019. În București, Inspectoratul Școlar a anunțat că anumite grădinițe primesc copiii și în vacanța de vară. Vezi în articol lista grădinițelor care rămân deschise, precum și cum este structurat anul școlar viitor .
Compania Națională de Investiții, aflată sub autoritatea Ministerului Dezvoltării Regionale şi Administraţiei Publice, are în implementare, în acest moment, 248 de investiții, în valoare de peste 312 milioane de euro, care urmează a fi predate beneficiarilor, etapizat, până în anul 2020, în corelare cu durata de execuție. Mai bine de jumătate dintre acestea sunt aşezăminte de cult, adică biserici şi mănăstiri. Compania Naţională de Investiţii lucrează la 129 de biserici şi trei şcoli .
BNR va limita accesul la creditele imobiliare scăzând gradul de îndatorare. Cum au procedat cehii, ungurii, polonezii și slovacii, aflați în aceeași dilemă . Băncile centrale vecine au procedat aproape la fel, unele impunând ca valoarea maximă a împrumuturilor să nu depășească 8 - 9 salarii. Cel mai recent anunț a fost făcut marți, de ​Banca Centrală cehă, care a anunțat că va limita împrumuturile ipotecare la cel mult de 9 ori salariul solicitantului de credit, declarându-se îngrijorată de faptul că acumularea unor datorii prea mari ar putea destabiliza sistemul financiar în cazul unei recesiuni economice. Noul plafon va intra în vigoare în luna octombrie.
”Băncile dau credite pe 20-25 de ani. S-a ridicat problema dacă băncile pot da credite pe asemenea termene. Recent, un guvernator de bancă centrală spunea că aspirația de a avea o casă este o aspirație constructivă. Soluția de a realiza această aspirație este creditul ipotecar. Eu am trăit în copilăria mea maniera în care se făceau case. Nu erau pe atunci credite...reușeai după 20-30 de ani să-ți construiești casa. Se spune că cei care și-au luat case au devenit robii băncilor. Nu e adevărat. Ei au devenit prizonierii propriilor aspirații ”, a spus joi Guvernatorul BNR Mugur Isărescu, la prezentarea celei de-a XV-a ediții a Raportului privind stabilitatea.
Fed a mărit dobânzile. Acum, investitorii sunt preocupați de semantica discursurilor viitoare ale FED .
FIFA va decide unde se va desfășura Cupa Mondială 2026 . Există doar doi candidați: Maroc și o ofertă comună venită din partea SUA, Mexic și Canada. Votul precedent din 2010, cel care a stabilit ca turneul de anul acesta să aibă loc în Rusia, dar și cel din 2022 în Qatar, a fost umbrit de acuzații legate de dare de mită.
Rușii sunt învățați cum să zâmbească . Muncitorii ruși se antrenează pentru a fi mai primitori la turneele Cupa Mondială.
Papa are un costum de astronaut, în caz că. ... Astronauții de la Stația Spațială Internațională i-au făcut cadou Suveranului Pontif un costum spațial albastru, echipat cu o cămașă albă.
O mașinărie nouă creată de un colectiv de oameni care combină realitatea virtuală cu tehnicile neuro-științifice avansate, permite bărbaților și femeilor să facă ”schimb” de corpuri. Practic, dau un nou înțeles expresiei ”a te pune în pielea cuiva”:
Țineți minte trei cuvinte: Copiii îi cred mai degrabă nu pe oamenii deștepți și bine pregătiți profesional, ci pe cei care știu să se facă simpatici, chiar dacă habar nu au despre ce discută. Huh, am zis să țineți minte 3 cuvinte? Cred că sunt mai multe, am vrut să fiu drăguț, nu deștept ...
  Cum s-a schimbat temperatura Pământului în ultimii 130 de ani? Oamenii de știință au colectat înregistrări ale temperaturii de la peste 1000 de stații meteorologice din întreaga lume, din 1880 până în prezent. Apoi au făcut un filmuleț care ne arată cei 130 de ani de schimbări ale temperaturii planetei față de temperaturile medii locale în mijlocul anilor 1900. În medie,  temperatura pe Pământ a crescut anual în ultimii 130 de ani
​Pentru un copil de 5 ani, un an reprezintă 20 % din întreagă lui viață. Pentru cineva care are  50 de ani, un an înseamnă doar 2 % din viața sa. Această "teorie a raporturilor", propusă de Janet în 1877, sugerează că oamenii compară în mod constant intervalele de timp cu suma totală de timp pe care deja au trăit-o. Una peste alta, percepem timpul diferit, pe măsură ce înaintam în vârstă .
Aveti un prieten invitat si vreti sa-l impresionati cu o cafea buna? Cafeaua perfecta nu e usor de facut, dar nici imposibil . Mai intai, proportia corecta: 17.42 de unități de apă la 1 unitate de cafea. Dar nu la proportie se rezuma secretul unei cafele bune. Mai e vorba si despre in ce cutie o tii, la ce temperatura. Si cate altele.
