Proiect de lege
(07 Iun 2018) PDF, 51KB
Un proiect de lege inițiat de Liviu Dragnea și alți șase parlamentari PSD face Arhiepiscopia Sucevei și Rădăuților proprietară peste hectarele de pădure, pe care nu a reușit să le obțină în instanță, în 2017, când a pierdut definitiv un proces de aproape 16 ani cu Romsilva. Mai exact, judecătorii au decis că Arhiepiscopiei, respectiv Fondului Bisericesc Ortodox Român al Bucovinei, nu îi pot fi restituite, potrivit legii retrocedărilor, suprafețele de pădure, deoarece acestea au fost în administrarea, nu în proprietatea acesteia. Proiectul de lege inițiat de Dragnea rezolvă această problemă, modificarea prevăzând că instituțiile de cult pot deveni proprietare pe terenuri forestiere din fond, dacă acesta le-a avut în administrare sau folosință. 
„Centrele eparhiale, protoieriile, mănăstirile, schiturile, parohiile, filiile și alte structuri ale unităților de cult, dobândesc în proprietate suprafețe până în limita de 30 ha terenuri forestiere din fondul bisericesc al cultului căruia îi aparțin, recunoscut de lege, dacă acestea le-au avut în folosință sau administrare”, este noua prevedere propusă în legea 1/2000, de Liviu Dragnea și parlamentarii PSD Iordache Virginel, Stan Ioan, Bejinariu Eugen, Cobuz Maricela, Havrici Emanuel-Iuliu și Rădulescu Alexandru. 
Alineatul completează articolul 29 din legea privind restituirea proprietăților, care prevedea că dreptul de proprietate se dobândește prin reconstituire, adică dacă terenurile forestiere au fost înainte de a fi confiscate de comuniști în proprietatea cultului respectiv.  
Un alt alineat, propus acum prevede că terenurile atribuite „nu vor putea depăși cumulat suprafața avută în proprietate, folosință sau administrare din fondul bisericesc căruia aparțin, în județul în care s-a constituit centrul, protoieria, mănăstirea, schitul, parohia sau filia”. 
Darea în proprietate a terenurilor care au fost în administrare sau folosință, prin legea lui Dragnea, vine în contextul în care, în 2017, Arhiepiscopia Sucevei și Rădăuților- Fondul Bisericesc Ortodox Român al Bucovinei a pierdut definitiv procesul cu Romsilva, în care Arhiepiscopia cerea reconstituirea dreptului de proprietate asupra 166.613 de hectare terenuri forestiere din Fond, care însă fusese înființat, după 1918, ca instituție de drept public a statului, care administra pădurile din Bucovina, care erau în proprietatea statului.  
CITEȘTE ȘI: Romsilva a câștigat definitiv procesul în care Arhiepiscopia Sucevei cerea 166.000 de hectare de pădure, după 16 ani de procese
În expunerea de motive a legii inițiate de Liviu Dragnea, se precizează însă că prin modificările propuse se îndreaptă o inechitate făcută Arhiepiscopiei, în sensul în care, în schimbările legislative care au vizat regimul proprietății a fost „omisă” situația patrimonului bisericesc reglementat prin legea de organizare a BOR din 1925, care reglementa situația juridică a Fondul Bisericesc Ortodox Român al Bucovinei. Acesta a fost de altfel și argumentul forte al Arhiepicopiei în procesul cu Romsilva, care a durat aproape 16 ani și pe parcursul căruia s-au încercat o serie de soluții politice ale litigiului. În noiembrie 2004, printr-o Ordonanță de Urgență emisă de Guvernul Năstase, Arhiepiscopia Sucevei și Rădăuților a fost împroprietărită cu 90.000 de hectare de pădure, dar legea de aprobarea a acestei ordonanțe a fost declarată neconstituțională de CCR la sesizarea unor parlamentari PSD. De asemenea, un alt premier, Victor Ponta, a încercat o înțelegere cu arhiepiscopul Sucevei și Rădăuților, IPS Pimen, în sensul ca o parte din veniturile Romsilva Suceava de pe terenurile în litigiu să revină pentru întreținerea monumentelor istorice din Bucovina. Propunerea a fost însă refuzată. 
De altfel, în expunerea de motive a proiectului de lege inițiat de Dragnea se arată că „pentru Biserică, dobândirea proprietății devine un mijloc de atingere a scopurilor misionar-filantropice pentru care este constituită și un act de restabilire a adevărului juridic și istoric”. Inițiatorii susțin, totodată, că Arhiepiscopia Sucevei și Rădăuților „are un patrimoniucultural și istoric uriaș, alcătuit din monumente UNESCO, monumente istorice de categorie A și B de asemenea, care desfășoară activitate intensă în cămine de bătrâni, centre pentru copii și centre de zi”. 
„Potrivit uzanțelor - scriu inițiatorii - statul nu are obligația să suporte în întregime cheltuielile legate de întreținerea valorilor de patrimoniu, dacă se află în proprietate privată, fapt confirmat de mecanismele de finanțare de la bugetul consolidat al statului sau al Uniunii Europene. (...) Soluția legislativă identificată este determinată de necesitatea asigurării unui minim pentru funcționarea și întreținerea unităților de cult, pentru ca acestea să-și poată îndeplini misiunea”
Arhiepiscopia a primit până în prezent, 15.000 de hectare de pădure, câte 30 pentru fiecare unitate de cult. 
ASUR: „O tentativă de jefuire a statului român, pusă la cale de PSD și BOR”
Asociația Secular-Umanistă (ASUR) susține că proiectul de lege inițiat de Liviu Dragnea și ceilalți parlamentari social-democrați este „o tentativă de jefuire a statului român, pusă la cale de PSD și BOR”.  
„Ne aflăm în fața unei tentative de jefuire a statului român pusă la cale de PSD și BOR! Politicienii încearcă să cumpere supunerea preoților, oferindu-le noi și noi averi, pe lângă sutele de milioane pompate anual în vistieria bisericii, pentru ca la următoarele alegeri – cum s-a întâmplat de atâtea ori – preoții să îndemne enoriașii să voteze cu Partidul. O mână spală pe alta și ambele ne jefuiesc! După îngenuncherea justiției și atragerea bisericii, ne îndreptăm cu pași repezi spre un stat medieval totalitar. Pentru binele copiilor noștri, lucrurile nu pot continua așa”, a declarat Toma Pătrașcu, președinte ASUR, potrivit unui comunicat al asociației.
