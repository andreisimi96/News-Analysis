​Roland Garros: Christina Mchale, adversara Alexandrei Dulgheru în primul tur - Niculescu ratează primul Grand Slam din 2007
Sâmbătă, 26 mai 2018, 8:32 Sport | Roland Garros 2018
Roland Garros, logo
​Alexandra Dulgheru, locul 160 WTA, o va întâlni pe americanca Christina Mchale, locul 85 WTA, în turul I al turneului de la Roland Garros. Monica Niculescu s-a retras de pe tabloul principal şi a fost înlocuită de "lucky loser-ul" Arantxa Rus, românca punând capăt, din cauza unei accidentări, unei serii de 45 de participări consecuitve la turneele de Grand Slam, în calificări sau pe tabloul principal, din inauarie 2007, informează News.ro.
Mchale şi Dulgheru s-au mai întâlnit o dată, în 2012, în turul I al turneului de la Auckalnd, când sportiva din SUA s-a impus cu 6-2, 6-3.
Alexandra Dulgheru şi-a câştigat prezenta pe tabloul principal al celui de-al doiela Grand Slam al anului după ce a trecut trei turui de calificări. Ea a învins-o, vineri, cu scorul 6-1, 5-7, 7-6 (7), pe germana Tamara Korpatsch, locul 145 WTA, în ultimul tur al calificărilor. Dulgheru a revenit de la 2-5 în decisiv şi a salvat o minge de meci. Ea va evolua din nou după doi ani pe tabloul principal al unui Grand Slam, fiind a şasea româncă în turul I.
Monica Niculescu, locul 61 WTA, era înscrisă la acest turneu, dar a declarat forfait înaintea tragerii la sorţi, din cauza unei accidentări la piciorul stâng. Ea fost înlocuită de olandeza Arantxa Rus, locul 106 WTA, din postura de lucky loser. Conform noilor reglementări valabile începând din acest an pentru turneele de Grand Slam, pentru că s-a retras la Paris, înaintea tragerii la sorţi, Niculescu va primi jumătate din premiul de 40.000 de euro pentru turul I, cealaltă jumătate urmând să-i revină olandezei care pieduse în ultimul tur al calificărilor (în faţa italiencei Deborah Chiesa, scor 6-7/5, 2-6).
Celelalte cinci românce vor avea următoarele adversare în prima manşă:
Simona Halep, locul I WTA şi cap de serie numărul 1 - Alison Riske (SUA), locul 105 WTA;
Mihaela Buzărnescu, locul 32 WTA şi cap de serie 31 - Vania King (SUA), locul 1.276 WTA;
Irina-Camelia Begu, locul 41 WTA - Anna Karolina Schmiedlova (Slovacia), locul 78 WTA;
Sorana Cîrstea, locul 45 WTA - Daria Gavrilova (Australia), locul 24 WTA şi cap de serie 24;
Ana Bogdan, locul 65 WTA - Marketa Vondrousova (Cehia), locul 90 WTA.
Meciurile de pe tabloul principal al French Open vor începe duminică.
