Miercuri, 20 iunie 2018, 13:41 Monitorizari | Proiecte Infrastructura >> Articole
Tren la Mogosoaia
Foto: Corneliu Eremia (Wiebe)
Lucrările de racordare a liniei Bucureşti Nord - Urziceni la podul de cale ferată care supratraversează DN 1A au fost finalizate, iar circulaţia trenurilor spre Urziceni - Slobozia este operaţională începând de astăzi pe linia directă, prin Mogoşoaia, anunță CFR Infrastructură. Din cauza că lucrările la pod nu s-au terminat la timp, trenurile circulau pe o rută deviată și drumul către Urziceni era cu 7 km mai lung. De acum, trenurile InterRegio vor face 23 de minute între Gara de Nord și halta P O Aeroport aflată la 3 km de aeroportul Otopeni.
Primele trei trenuri de călători spre Urziceni, cu staţionare la PO Aeroport, vor circula începând de astăzi pe ruta directă Bucureşti Nord - Mogoşoaia - PO Aeroport - Urziceni - Slobozia, iar până la sfârşitul lunii, operatorul naţional de transport feroviar de călători va reintroduce pe traseul direct şi celelalte trenuri care asigură legătura între Capitală şi Urziceni, mai spune compania.
Foto CFR Infrastructură
Din cauză că podul nu a fost terminat la timp, drumul cu trenul spre Aeroport era mai lung, fiind 30 de km, în loc de 23 km până la halta P O Aeroport, de unde se ia apoi microbuzul. Podul va fi util și pentru o eventuală legătură directă cu trenul între Gara de Nord și Aeroport, însă o decizie se va lua spre final de an.
Menţionăm de asemenea faptul că, odată cu finalizarea acestor lucrări, legătura pe calea ferată spre şi dinspre Aeroport pentru trenurile Interregio (IR), înscrise în circulaţie de operatorul naţional CFR Călători, pe ruta directă Bucureşti Nord - Mogoşoaia - PO Aeroport - Urziceni se va realiza pe un traseu mai scurt cu 7 km, iar durata călătoriei între Gara de Nord şi PO Aeroport va fi de 23 de minute.
Lucrările de racordare a liniei 700 Bucuresti Nord - Urziceni - Galati la podul CF de la Mogosoaia, km 1+150, în zona de supratraversare a DN1A, au fost executate de SC WIEBE ROMANIA SRL.
Foto CFR Infrastructură
