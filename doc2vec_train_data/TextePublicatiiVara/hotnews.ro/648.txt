Virginia Ruzici: "Nu va puteți imagina sub ce presiune se află Simona începând din 2014, de când oamenii îi cer să câștige absolut fiecare meci. Asta este imposibil"
Joi, 7 iunie 2018, 11:10 Sport | Roland Garros 2018
​Aflată alături de Simona Halep la Roland Garros, Virginia Ruzici a declarat că liderul mondial se află sub o presiune enormă începând din anul 2014, de când oamenii îi cer să câștige absolut fiecare meci. "Asta este imposibil! Nici măcar Serena Williams nu a câștigat fiecare meci. Am foarte multă admirație pentru felul în care gestionează tot ce se întâmplă în jurul ei", a spus Ruzici, campioană la Paris în 1978.
"Simona a avut trei finale în care a fost atât de aproape de victorie, dar acum cred că se gândește doar să ia meci cu meci. Celelalte jucătoare rămase în turneu sunt foarte ambițioase, joacă foarte bine, astfel că orice se întâmplă. Sper însă că e rândul Simonei, ar fi ceva fantastic pentru noi, în România, dar cel mai mult pentru Simona. A lucrat atât de mult, și-a dăruit viață tenisului și i-a fost foarte greu să treacă peste înfrângerea de anul trecut de la Roland Garros.
Așteptările în România sunt uriașe. Am foarte multă admirație pentru felul în care gestionează tot ce se întâmplă în jurul ei. Nu vă puteți imagina sub ce presiune se află Simona începând din 2014, de când oamenii îi cer să câștige absolut fiecare meci. Asta este imposibil! Nici măcar Serena Williams nu a câștigat fiecare meci.
Simona a trecut prin urcușuri și coborâșuri, dar a reușit să rămână în Top 4 începând din 2014, este foarte constantă și foarte puternică din punct de vedere mental. Unii cred că, pentru că a pierdut finala, nu a fost atât de puternică din punct de vedere mental, dar trebuie să te gândești că anul trecut a revenit de 0-1 la seturi și 1-5 împotriva Elinei Svitolina (n.r. în sferturi)", a spus Virginia Ruzici, managerul Simonei Halep, potrivit rolandgarros.com
Marți (5 iunie), Virginia Ruzici a fost premiată de organizatorii de la Roland Garros, cu ocazia împlinirii a 40 de ani de când a câștigat titlul pe zgura pariziană.
Născută pe 31 ianuarie 1955, la Câmpia Turzii, Ruzici este până în acest moment singura jucătoare din istoria tenisului românesc care a câștigat un Grand Slam (Roland Garros, în anul 1978). A mai disputat o finală la Paris, pierdută, la ediția din 1980 (Chris Evert - Virginia Ruzici 6-0, 6-3). Locuiește în capitala Franței, iar de mai mulți ani este managerul Simonei Halep.
Simona Halep (1 WTA) este calificată în semifinale la Roland Garros, acolo unde o întâlnește astăzi pe Garbine Muguruza (3 WTA). Disputa va avea loc după ora 16:00 (ora României), fiind a doua pe arena Philippe-Chatrier.
Rezultatele obținute de Halep la Roland Garros:
2017: Finală - învinsă de Jelena Ostapenko (Letonia), scor 4-6, 6-4, 6-3
2016: Optimi - învinsă de Samantha Stosur (Australia), scor 7-6(0), 6-3
2015: Turul II - învinsă de Mirjana Lucic-Baroni (Croația), scor 7-5, 6-1
2014: Finală - învinsă de Maria Sharapova (Rusia), scor 6-4, 6-7(5), 6-4
2013: Turul I - învinsă de Carla Suárez Navarro (Spania), scor 3-6, 6-2, 6-2
2012: Turul I - învinsă de Petra Cetkovska (Cehia), scor 6-1, 6-3
2011: Turul II - învinsă de Samantha Stosur (Australia), scor 6-0, 6-2
2010: Turul I - învinsă de Samantha Stosur (Australia), scor 7-5, 6-1.
