de I.B.     HotNews.ro
Luni, 2 iulie 2018, 22:19 Actualitate | Politic
Parlamentarii UDMR nu au susţinut modificarea articolului privind abuzul în serviciu din Codul Penal, dezbătut în Comisia specială, prin introducerea unui prag valoric, reprezentanţii UDMR în această Comisie precizând că o modificare a Codului Penal este necesară, dar trebuie bine gândită şi trebuie luate în considerare şi propunerile organizaţiilor profesionale, susţine UDMR într-un comunicat de presă transmis luni seară, potrivit news.ro.
"Nu susţinem introducerea unui prag valoric în cazul abuzului în serviciu. UDMR a susţinut ca judecătorul să decidă dacă s-a produs vreun prejudiciu grav sau s-a săvârşit vreo infracţiune", a arătat deputatul UDMR, Ambrus Izabella, membru al Comisiei speciale comune pentru legile justiţiei, potrivit comunicatului UDMR.
Comisia specială pentru modificarea legilor justiţiei a adoptat luni, cu 15 voturi "pentru" şi 7 voturi "împotrivă", raportul la proiectul de lege privind modificarea Codului penal, urmând ca marţi să intre la votul din plenul Senatului.
Comisia a adoptat luni modificarea articolului 297 din Codul penal cu privire la infracţiunea de abuz în serviciu, astfel că infracţiunea nu se pedepseşte dacă prejudiciul este până în salariul minim brut pe economie - 1.900 de lei. În plus, se consideră abuz în serviciu dacă scopul este de a obţine foloase materiale necuvenite pentru sine, soţ sau rude până la gradul II. În timpul dezbaterilor, deputatul PSD Oana Florea a propus abrogarea infraţiunii de abuz în serviciu.
De asemenea, comisia specială a eliminat din sfera infracţiunii de abuz în serviciu elaborarea, emiterea sau aprobarea actelor normative de către Parlament şi Guvern, iar articolul 298 din Codul penal privind neglijenţa în serviciu a fost abrogat. Totodată, comisia a decis modificarea definiţiei din Codul penal a grupului infracţional organizat, în sensul că nu constituie grup infracţional organizat grupul format ocazional în scopul comiterii imediate a uneia sau mai multor infracţiuni şi fără a avea o continuitate.
