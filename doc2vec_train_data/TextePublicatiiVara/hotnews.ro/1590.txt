CCR a respins sesizarea lui Iohannis privind legea referendumului / Președintele nu mai are niciun cuvânt de spus privind referendumul asupra Constituției
Marţi, 19 iunie 2018, 13:48 Actualitate | Esenţial
Valer Dorneanu, presedintele CCR
Curtea Constituţională a României a repins marţi sesizarea președintelui Klaus Iohannis privind modificarea legii de organizare a referendumului, au precizat pentru Agerpres surse din CCR. Legea prevede că Guvernul este cel care stabilește data la care are loc referendumul privind revizuirea Constituției, după ce Parlamentul votează proiectul de modificarea a Legii fundamentale.
Judecătorii CCR au decis că sesizarea șefului statului este inadmisibilă.
Potrivit textului legii, “cetăţenii sunt chemaţi să îşi exprime voinţa prin vot în cadrul referendumului naţional cu privire la revizuirea Constituţiei în ultima duminică a perioadei de 30 de zile prevăzută în Constituţie, calculată de la data adoptării de către Parlament a proiectului legii constituţionale, Guvernul având obligaţia de a aduce la cunoştinţa publică, de îndată, prin mijloace de comunicare în masă, textul acestuia şi data referendumului".
Legea a fost trimisă la reexaminare de către preşedintele Iohannis, a fost adoptată din nou de Parlament, în forma iniţială, şi a fost atacată de două ori la CCR de către parlamentarii opoziţiei.
În sesizarea trimisă CCR în 18 mai, preşedintele Klaus Iohannis precizează că, deşi a mai făcut obiectul controlului de constituţionalitate, la sesizarea parlamentarilor, actul normativ cuprinde, în continuare, dispoziţii neconstituţionale.
