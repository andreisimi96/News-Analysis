VIDEO Baronul PSD de Vrancea, Marian Oprișan, către un director local: „Să nu mă mai contrazici niciodată, ai înțeles?”
Vineri, 1 iunie 2018, 16:42 Actualitate | Esenţial
Oprisan ameninta un director
Foto: Captura Recorder
Președintele Consiliului Județean Vrancea, Marian Oprișan, este surprins, într-un reportaj video realizat de Recorder.ro, avertizând un director de la Agenția de Îmbunătățiri Funciare - de față cu presa și cu premierul Dăncilă - „să nu îl mai contrazică niciodată”.
Scena a avut loc miercuri, în timpul unei vizite efectuate de premierul Viorica Dăncilă împreună cu ministrul Agriculturii, Petre Daea, în Vrancea, pentru a asista la punerea în funcţiune a unei stații de pompare pe canalul Siret-Bărăgan. De asemenea prezenți la eveniment - Marian Oprișan, șeful CJ Vrancea, și Florin-Ionuț Barbu, director al Agenției Naționale de Îmbunătățiri Funciare (ANIF).
Recorder.ro a realizat un reportaj video de la această „Vizită la canal”, iar deputatul USR Claudiu Nasui semnalează pe Facebook o secvență halucinantă din acesta, în care Oprișan îl admonestează pe directorul ANIF pentru că a îndrăznit să îl contrazică.
Redăm mai jos dialogul suprins în reportajul Recorder.ro:
Florin-Ionuț Barbu: Este pentru prima dată când am pompat, acum două zile am pompat apă. Pot să vă spun că acest canal a supt undeva la 20.000 de metri cubi. Prima dată când am băgat, era însetat, nu a avut niciodată apă pe el.
Petre Daea: Nu a funcționat niciodată, terenul nu s-a așezat între timp.
Florin-Ionuț Barbu: Dar in 48 de ore el se stabilizează.
Marian Oprișan intervine zâmbind: A avut o dată, când s-au făcut probe.
Florin-Ionuț Barbu răspunde prompt: N-a ajuns niciodată aici. Niciodată. Probele au fost numai în gol.
Câteva momente mai târziu, Oprișan îl strigă și îl trage de-o parte pe Barbu, atenționându-l, cu degetul arătător ridicat:
Dom' director... Să nu mă mai contrazici niciodată, ai înțeles? S-au făcut probe pe canal... da?
Șeful PSD Vrancea, Marian Oprișan, este cel mai vechi lider politic în funcție dintre toți baronii locali, el aflându-se în fruntea județului din 1992, mai întâi ca vicepreședinte și mai apoi președinte al Consiliului Județean din anul 1996 până în prezent.
