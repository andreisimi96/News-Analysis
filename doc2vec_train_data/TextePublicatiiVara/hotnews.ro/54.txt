Vineri, 25 mai 2018, 22:10 Actualitate | Politic
​​Preşedintele PNL, Ludovic Orban, a calificat drept "o campanie de intoxicare", care urmăreşte să provoace probleme în partid, informaţiile vehiculate în spaţiul public potrivit cărora 18 filiale judeţene ar urma să-i ceară demisia de la conducerea partidului, scrie Agerpres.
Întrebat vineri seara, în judeţul Alba, unde participă la o gală organizată de către tinerii liberali la Vinţu de Jos, cum comentează informaţiile potrivit cărora 18 filiale urmează să-i ceară demisia, Ludovic Orban a spus că sunt informaţii pe care nu le cunoaşte, subliniind că se îndoieşte că există ceva în PNL de care el să nu afle. 
"Este o campanie de intoxicare, care încearcă să creeze false probleme în PNL şi să mute atenţia de la gravele probleme care există în cadrul guvernării şi în cadrul majorităţii guvernamentale, mai ales în sânul PSD", a declarat Orban. 
El a spus că nu crede că este o campanie pornită din interiorul partidului. 
"Nu, evident e o campanie care se bazează pe ştiri neadevărate, care sunt difuzate fără niciun fel de asumare din partea unui membru al PNL, deci, o invenţie, pur şi simplu, pe care refuz să o comentez", a afirmat Ludovic Orban.
În ceea ce priveşte declaraţia liderului liberalilor din Alba, Mircea Hava, potrivit căruia nu ar fi trebuit făcută plângerea la adresa premierului, Orban a subliniat, după ce un jurnalist l-a întrebat dacă l-a "afectat", că cel mai bun exemplu în acest sens este prezenţa sa alături de primarul din Alba Iulia la respectivul eveniment.  
"Nu comentez, cel mai bun comentariu este prezenţa mea astăzi, aici, alături de Mircea Hava", a spus Orban.  
El a precizat că, de ziua sa de naştere, este prezent în Alba la un eveniment de premiere a excelenţei tinerilor în mai multe domenii, de la cel al afacerilor până la cel al culturii. 
"Este un eveniment în care încercăm să-i recompensăm pe tinerii cu rezultate deosebite în diferite domenii", a mai spus preşedintele PNL.
