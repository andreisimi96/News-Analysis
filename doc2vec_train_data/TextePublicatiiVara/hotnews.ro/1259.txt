Vineri, 15 iunie 2018, 7:21 Actualitate | Esenţial
​Nimic nu era încă sigur joi dimineață, pe fondul escaladării verbale dintre Paris și Roma, declanșată după refuzul italian de a primi nava Aquarius și pe cei 629 de migranți de pe ea și afirmațiile polemice ale președintelui francez. Dar șeful guvernului italian, Giuseppe Conte, și-a confirmat până la urmă sosirea, vineri, la Palatul Élysée, scrie  Le Figaro , citat de  Rador .
Întâlnirea va avea loc. În criza diplomatică ce opune de 48 de ore Franța și Italia în problema migrației, Parisul căuta, joi, să temporizeze, în timp ce Roma își menținea reproșurile, înainte de a confirma, în final, venirea președintelui Consiliului italian, vineri, la Palatul Élysée. Cei doi lideri de vor întâlni la un dejun de lucru, înainte de a susține o conferință de presă comună.
Șeful statului francez i-a declarat președintelui Consiliului italian că nu a vrut să facă afirmații ofensatoare față de Italia și poporul italian privind imigrația, a anunțat Palatul Élysée. Emmanuel Macron a avut o “convorbire cordială” în cursul nopții de miercuri spre joi cu șeful guvernului italian, arătase de joi dimineață ministrul francez al afacerilor europene, Nathalie Loiseau, pe Europe 1. 
Cele două țări trebuie să-și adâncească cooperarea bilaterală și europeană pentru a duce o politică migratorie eficace cu țările de origine și de tranzit, adaugă președinția Republicii, care pledează pentru “o mai bună gestionare europeană a frontierelor” și “un mecanism european de solidaritate în primirea refugiaților”. Emmanuel Macron și Giuseppe Conte au convenit, în vederea următorului Consiliu European de la sfârșitul lui iunie, că noi inițiative în materie sunt necesare și ar trebui discutate împreună, potrivit Palatului Élysée.
“Noi dorim ca Giuseppe Conte să vină”, declara Nathalie Loiseau joi dimineață, când Roma amenința încă să anuleze această vizită dacă Franța nu-și cere scuze după spusele lui Emmanuel Macron, considerate “inadmisibile” de Roma. Președintele francez denunțase marți “doza de cinism și iresponsabilitate a guvernului italian” după refuzul său de a primi nava Aquarius și pe cei 629 de migranți de pe ea. 
“Avem nevoie să vorbim cu Italia, este un mare partener, este un mare vecin. Președintele și Giuseppe Conte s-au văzut scurt timp la G7 în Canada, ar fi interesant și util ca ei să se vadă mai mult timp”, aprecia Nathalie Loiseau, asigurând că “nimeni nu dă lecții nimănui”.
”Să ieșim din polemicile astea”
La rândul ei, Italia aștepta în continuare joi dimineață scuze din partea Franței, potrivit declarațiilor vicepreședintelui Consiliului italian, Luigi Di Maio, care este șef al Mișcării Cinci Stele, unul din cele două partide antisistem aflate la putere. Discuția telefonică dintre cei doi lideri europeni a dat se pare roade. “Să ieșim din polemicile astea”, a cerut Nathalie Loiseau. 
“Franța este țara care a cunoscut anul trecut un număr record de solicitanți de azil, este a doua țară în Uniunea Europeană în ce privește primirea solicitanților de azil și în special în relocările din Grecia și Italia”, a precizat ministrul afacerilor europene. “Ne asumăm partea noastră și colaborăm strâns cu Italia”, a insistat ea, enumerând angajamentele franceze: “Acționăm să încercăm să stabilizăm Libia, împreună cu Italia. Vom lua în Niger și Ciad solicitanți de azil pentru a evita că ei să traverseze Mediterana și Libia”. 
Și a concluzionat: “Noi facem mult, dar e adevărat: Europa trebuie să facă mai mult și trebuie să facă mai mult pentru a ajuta Italia”. Între Roma și Paris, este momentul dezescaladării, chiar dacă, pe fond, anumite dezacorduri rămân neatinse în materie de gestiune a crizei migratorii.
