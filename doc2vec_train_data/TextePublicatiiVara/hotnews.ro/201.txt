Tudose îl ironizează pe Dragnea pe Facebook: Ar trebui să pun tot o poză cu Dragnea în mașină?
Vineri, 1 iunie 2018, 17:04 Actualitate | Politic
Liviu Dragnea, la volan
Fostul premier Mihai Tudose l-a ironizat, pe Facebook, pe liderul PSD Liviu Dragnea, după ce a fost întrebat cum poate dovedi că el este cel care postează mesajele, relatează Mediafax. Tudose a replicat că poate pune o poză tot cu Dragnea în mașină, făcând referire la mesajul transmis de președintele PSD de 1 mai.
"Indiferent de vârstă, fiecare om păstrează în adâncul sufletului o mică parte a copilului care a fost cândva. La mulți ani tuturor copiiilor!", a scris vineri Mihai Tudose, pe Facebook, cu ocazia Zilei Copilului.
Un internaut l-a întrebat dacă persoana care postează mesajele este chiar Mihai Tudose. "Să fac o gluma. Chiar dumneavoastră sunteți cel care postați,ori este cineva care o face în numele dumneavoastră? Cine știe... poate aveți ceva mici de dat și dvs. Eu aduc muștarul", a comentat utilizatorul.
Răspunsul lui Mihai Tudose nu a întârziat să apară: "Și cum ar trebui să dovedesc că sunt eu cel care postează...? Apropo de gluma cu micii, ar trebui să pun tot o poză cu Dragnea în mașină? O zi frumoasă, la mulți ani!".
Remarca fostului premier era legată de postarea din 1 mai a președintelui PSD, Liviu Dragnea, care a pus un selfie pe Facebook pentru a demonstra că este și cel care scrie mesajele. În acest fel Dragnea a câștigat și un pariu cu un internaut, gălățeanul Bogdan Lungu. O săptămână mai târziu Bogdan Lungu a mers la sediul PSD cu o ladă de bere, dar a refuzat însă să mănânce mititeii pe care i-a adus liderul social-democrat.
