Vicepremierul italian Salvini: "Centrele pentru repatriere vor fi închise, astfel migranţii nu se vor mai plimba prin oraş" 
Joi, 7 iunie 2018, 8:44 Actualitate | Internaţional
Foto: Captura Twitter
Guvernul italian a decis că centrele pentru repatrieri vor fi „închise, astfel încât oamenii nu vor mai merge să se plimbe prin oraş", le-a comunicat jurnaliştilor ministrul de interne Matteo Salvini, subliniind că ''oamenii nu doresc să aibă centre în care unul iese la ora 8 dimineața, se întoarce la ora 22.00, nimeni nu ştie ce face în timpul zilei când el de fapt face scandal'', potrivit  La Stampa , citată de  Rador .
În ceea ce privește posibila opoziție a regiunilor faţă de crearea acestui tip de centre, Salvini a spus că a vorbit deja „cu toți guvernatorii Ligii Nordului, care de-abia așteaptă să aibă centre închise“. 
De asemenea, ministrul de interne a adăugat că vor fi create şi centre pentru repatriere „ care vor permite expulzarea celor care ar trebui să fie expulzaţi“. Vor fi centre „închise şi vor fi folosite pentru a-i găzdui temporar pe cei care trebuie să se întoarcă acasă. “Dar nu sunt închisori în aer liber"?, întreabă jurnaliştii. „Sunt centre de repatriere - a răspuns Salvini, iar dacă cineva se află în posesia unor documente false sau nu are documente, înainte de a-l expulza trebuie să înțelegem cine este și de unde vine.“
