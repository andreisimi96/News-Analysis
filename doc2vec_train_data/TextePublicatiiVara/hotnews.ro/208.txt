Economia mondială, în pragul unui război comercial? / Europa, între nevoia unei riposte și încercarea de a evita o escaladare potențial dezastruoasă
Vineri, 1 iunie 2018, 15:16 Actualitate | Internaţional
Merkel si Putin la summit-ul G20
Foto: Captura Twitter
Mai este posibilă evitarea unui război comercial deschis între Statele Unite și aliații săi? Mingea este acum în terenul Uniunii Europene, care urmează să anunțe cum va riposta la taxele americane pentru importurile de oțel și aluminiu, scrie AFP.
"UE nu e în război cu nimeni", a afirmat vineri șefa diplomației europene, Federica Mogherini. Adăugând însă că Europa "trebuie evident să își apere interesele".
Însă, o apărare care să nu declanșeze o escaladare potențial dezastruoasă pentru economia mondială se anunță un exercițiu dificil în fața SUA, care impun de vineri taxe de 25% pe importurile de oțel și de 10% pe cele de aluminiu, pentru producția din UE, Canada și Mexic.
În fața acestei decizii, inedită în istoria recentă a relațiilor dintre SUA și aliații săi cei mai apropiați, reacțiile din Canada și Mexic au fost frontale.
Ottawa a anunțat deja taxe de deja 16,6 miliarde de dolari canadieni (12,8 miliarde dolari americani) pentru produse americane. Iar premierul Justin Trudeau a acuzat "un afront la adresa parteneriatului de lungă durată dintre Canada și Statele Unite".
Mexic a promis măsuri echivalente pentru „diverse produse" printre care anumite tipuri de oțel, fructe și brânzeturi, care "vor fi în vigoare atât timp cât guvernul american nu elimină taxele impuse".
În Europa, riposta a fost până acum verbală.
O decizie ilegală
Decizia americană este "o eroare" și este "ilegală", i-a transmis președintele francez Emmanuel Macron omologului său american, într-o convorbire telefonică.
Cancelarul german Angela Merkel a vorbit despre o "escaladare care va afecta toată lumea".
Ofensiva americană constituie un test pentru tandemul franco-german. Franța a adoptat încă de la început un ton mai dur decât Berlinul.
Într-un sens mai larg, este testată însăși capacitatea UE de a vorbi cu o singură voce, în momentul în care o guvernare provenită dintr-o alianță între o tânără mișcare antisistem și un partid de extremă dreapta este posibilă în Italia iar Spania își schimbă guvernul, după demiterea liderului conservator Mariano Rajoy, care este înlocuit de socialistul Pedro Sanchez.
"Statele Unite nu ne lasă altă alegere decât să aducem conflictul în fața OMC (Organizația Mondială a Comerțului) și să impunem taxe vamale suplimentare produselor provenite din SUA", declara joi președintele Comisiei Europene, Jean-Claude Juncker.
Comisia a pregătit deja, la finalul lui aprilie, o listă cu produse emblematice, printre care tutun, burbon, blugi sau motociclete, care ar putea fi taxate din 20 iunie.
Temeri pentru industria auto
Dacă impactul economic al taxelor americane pentru oțel și aluminiu ar trebui să fie limitat, riscul major este cel al unei escaladări, cu riposte și contrariposte, punând sub semnul întrebării ordinea comercială mondială.
"Este prematur și exagerată să vorbim de un război comercial", crede Sébastien Jean, directorul CEPII, un think-tank centrat pe economia mondială.
"Să păstrăm proporțiile", având în vedere ponderea redusă a celor două metale în comerțul americano-european, a afirmat și Pascal Lamy, fost director general al OMC.
Institutul de cercetări Oxford Economics reamintește că oțelul și aluminiul nu reprezintă decât 0,1% din exporturile europene spre SUA și apreciază că "pericolul real pentru UE vine din absența unui răspuns strategic la programul America first" al lui Donald Trump.
Toți experții arată însă că războiul comercial va fi declanșat dacă SUA pun în practică amenințarea de a taxa importurile de mașini, atingând chiar "centrul reactorului schimburilor internaționale", potrivit lui Jean.
"Există temeri că acesta ar fi începutul unei evoluții negative de măsuri și contrampsuri la capătul cărora nu va fi niciun câștigător", arăta vineri gigantul german Volkswagen.
Rămâne de văzut cum va evolua celălalt mare front comercial deschis de Donald Trump, cel cu China. Secretarul american pentru Comerț, Wilbur Ross, este așteptat sămbătă la Beijing pentru trei zile de discuții.
