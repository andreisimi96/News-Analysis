Miercuri, 20 iunie 2018, 11:31 Actualitate | Esenţial
Accident rutier Andrei Toader
Foto: cititor HotNews
Poliţiştii ieşeni au întocmit un dosar penal în cazul accidentului rutier în care a fost implicat fiul cel mic al lui Tudorel Toader. Acesta le-a interzis medicilor să ofere detalii despre starea sa de sănătate, însă se pare că va trebui operat, transmite Mediafax.
Reprezentanţii Inspectoratului de Poliţie Judeţean (IPJ) Iaşi au declarat miercuri dimineaţă că au întocmit un dosar penal în urma accidentului în care a fost implicat Andrei Toader (21 de ani).
"În cauză a fost întocmit un dosar penal pentru vătămare corporală din culpă, iar cercetările continuă", a declarat Anca Vîjiac, purtătorul de cuvânt al IPJ Iaşi.
La rândul lor, medicii ieşeni au spus că atât fiul lui Tudorel Toader, cât şi tânăra cu care se afla în maşină nu au suferit leziuni grave, ei fiind conştienţi la prezentarea în spital.
"După ce a ajuns la Spitalul «Sfântul Spiridon», din Iaşi, tânărul a fost transferat la Spitalul de Neurochirurgie, pentru investigaţii suplimentare privind o traumă de coloană lombară. El a ajuns la spital policontuzionat, dar conştient. În ce o priveşte pe pasagera de 21 de ani, aceasta avea un traumatism toracic, rămânând internată la Spitalul «Sfântul Spiridon». Ea mai avea şi un traumatism de picior. În privinţa acestei paciente, nu este necesară vreo intervenţie chirurgicală, ci supraveghere şi imobilizare", a declarat miercuri prof. univ. dr. Diana Cimpoeşu, şefa UPU-SMURD Iaşi.
Aceasta a adăugat că, în privinţa tânărului şofer, medicii de la Spitalul de Neurochirurgie din Iaşi vor decide dacă este necesară vreo operaţie.
"Pacientul în cauză nu ne permite să dăm publicităţii informaţii legate de starea sa de sănătate", a spus dr. Florin Grămadă, purtătorul de cuvânt al Spitalului de Neurochirurgie din Iaşi.
Totuşi, surse medicale afirmă că fiul lui Tudorel Toader va avea nevoie de o intervenţie chirurgicală, după leziunea suferită la coloana lombară.
Fiul cel mic al ministrului Justiţiei, Tudorel Toader, a ajuns marţi dimineaţă la spital, după ce ar fi aţipit la volan şi maşina pe care o conducea a intrat în câteva podeţe de pe marginea unui drum din judeţul Iaşi. 
Conform Poliţiei ieşene, Andrei Toader, în vârstă de 21 de ani, conducea, în jurul orei 4.00, o maşină dinspre Răducăneni spre Iaşi, iar, în localitatea Chicerea, a pierdut controlul volanului, cel mai probabil din cauza oboselii.
