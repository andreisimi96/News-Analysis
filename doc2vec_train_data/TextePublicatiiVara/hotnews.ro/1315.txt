FOTO MApN cere aprobarea Parlamentului pentru finanțarea dezvoltarării transportorului blindat Agilis 8X8, produs de România la Moreni cu nemții de la Rheinmetall. Vezi detalii despre transportor
Vineri, 15 iunie 2018, 18:21 Actualitate | Esenţial
Transportorul 8X8 Agilis
Ministerul Apărării a transmis Parlamentului o scrisoare pentru aprobarea finanțării cu circa 230 de milioane de euro a cercetării, dezvoltării și omologării în România, la uzina Moreni, a transportorului blindat și amfibiu AGILIS 8X8 de către Romanian Military Vehicle Systems, un joint-venture format din Uzina Moreni și compania germană Rheinmetall. Dezvoltarea prototipurilor și a platformelor derivate vizează achiziția ulterioară de către MApN a 342 de astfel de transportoare, potrivit scrisorii consultate de HotNews.ro și neaprobate încă de către Parlament.
În noiembrie 2016 Uzina Automecanica Moreni, din subordinea Ministerului Economiei, a semnat cu nemții de la Rheinmetall un acord de constituire a companiei Romanian Military Vehicle Systems (RMVS), companie constituită oficial apoi pe 14 iunie 2017.
RMVS ar urma să dezvolte la Moreni un nou produs - un transportor amfibiu-blindat - denumit Agilis 8X8.
MApN a transmis pe 5 iunie la Parlament o scrisoare prin care cere aprobarea finanțării cu 228 de milioane de euro fără TVA a etapei de cercetare-dezvoltare și omologare a prototipurilor Agilis.
Ulterior, MApN va achiziționa cel puțin 342 de astfel de transportoare și paltforme derivate (n.r. puncte mobile de comanda, medevac, vehicule CBRN, mortiere/aruncatoare de bombe calibru 120 mm, vehicul de reparatii) pentru dotarea Armatei, se arată în scrisoarea consultată de HotNews.ro.
„După omologarea prototipurilor realizate și certificarea procesului de fabricație în România, în facilitățile create la SC UZINA AUTOMECANICA SA Moreni, se va trece la producția de serie pentru cele 342 transportoare blindate flotabile, care vor intra în dotarea Ministerului Apărării Naționale, ca urmare a derulării unei proceduri specifice aprobate prin hotărăre a Guvernului”, se arată în scrisoarea MApN.
FOTO Cum va arata transportorul blindat ce va fi construit de nemtii de la Rheinmetall la uzina din Moreni. Noi detalii despre AGILIS 8X8
HotNews.ro a scris în detaliu în trecut despre planurile Rheinmetall și transportorul Agilis 8X8 în România. Astfel, conform planurilor companiei germane, primul transportor AGILIS ar trebui să fi livrat până la final de 2020, după cum explica pentru HotNews.ro Karl Ulrich Zulauf, General Manager al RMVS.
„Agilis eu un produs nou care întâi va trebui să fie dezvoltat. Cu Agilis însă, pentru că va fi dezvoltat de o companie românească practic, drepturile intelectuale ale produsului vor rămâne României", preciza Dominik von Wolf Matternich, Head of Key Account Management România din partea Rheinmetall Group.
Producția Agilis 8X8 la Moreni va presupune crearea a cel puțin 120 de locuri de muncă în compania joint-venture, dar și a peste 300 de locuri de muncă în actuală Uzina Automecanică Moreni.
Pentru AGILIS circa 87% din componente vor fi produse și furnizate din România, doar motorul și driveline-ul venind de afară. Carcasa vehicului, pentru toată seria de variante, va fi confecționată de Uzina din Moreni, potrivit Rheinmetall.
Potrivit strategiei Rheinmetall, producția locală doar pentru transportoarele destinate Armatei Române ar însemna de lucru cel puțîn până în 2029, în timp ce perioada de mentenanță a întregii flotile de vehicule pe toată durata de viață a transportoarelor va fi efectuată tot în România până în 2055.
Latime (fara oglinzi exterioare): 2.99 m
Inaltime (normala APC): 2.5 m
Garda la sol: 0.43 m
Motor: 612 PS Liebherr R6
Carburant: Diesel, F34/63/JP-8
