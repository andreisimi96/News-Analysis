de R.M.     HotNews.ro
Luni, 11 iunie 2018, 18:56 Actualitate | Internaţional
O fotografie istorică? Imaginea virală de la G7, unde Donald Trump pare să se confrunte cu restul lumii, rezumă simbolic noile fracturi occidentale dar naște interpretări diverse, scrie AFP.
"Occidentul zguduit", titra luni cotidianul german Tagesspiegel, alături de imaginea de acum celebră, făcută de un fotograf oficial care lucrează pentru guvernul german și difuzată pe rețelele sociale de purtătorul de cuvânt al cancelarului Angela Merkel.
Această fotografie, a cărei compoziție amintește de cea a unui tablou, era printre cele mai distribuite și comentate pe rețelele sociale, în condițiile în care pare să rezume mai bine decât orice discurs starea lumii după fiascoul summitului țărilor industrializate din Canada.
Imaginea a fost surprinsă de un fotograf german premiat de World Press Photo, Jesco Denzel, specializat în fotografii și portrete oficiale.
Purtătorul de cuvânt al cancelarului Merkel, Steffen Seibert, a explicat luni că difuzarea sa urmărește să ofere internauților "o privire de ansamblu al muncii cancelarului și a atmosferei de lucru intens la un G7".
Ea pare să răspundă și unui obiectiv de comunicare mai exact: pune în lumină fermitatea Angelei Merkel, care apare înconjurată de ceilalți lideri ai G7. Aplecată în față, ea pare să îi țină piept lui Donald Trump, așezat în fața ei.
Pentru săptămânalul Der Spiegel, fotografia constituie "o victorie fără apel în termeni de relații publice pentru Germania". "În politică, nu doar conținutul este important, ci și imaginile", potrivit sursei citate.
1-0 pentru președintele american
Cu toate acestea, interpretarea scenei este diferită și mulți îl văd mai degrabă câștigător pe Donald Trump.
"1-0 pentru președintele american", scria pe Twitter Elisabeth Wehling, specialistă în științe politice și limbaj la universitatea Berkeley din California. Donald Trump "rămâne așezat în timp ce celelalte persoane sunt în picioare", subliniază ea, o modalitatea pentru acesta de a-și "afirma propria sa autoritate cu o audiență mondială".
În fotografie, Donald Trump pare să o ignore pe Angela Merkel, care i se adresează, părând mai degrabă interesat de președintele francez Emmanuel Macron sau de premierul britanic Theresa May.
Pentru anturajul miliardarului american, imaginea lui Donald Trump, impasibil în fața europenilor, traduce în special fermitatea sa.
"Încă unul din acele #G7 unde alte țări așteaptă că Statele Unite să fie eternul lor bancher. Președintele le-a spus clar că s-a terminat", a comentat pe Twitter John Bolton, consilierul pentru securitate națională la Casa Albă.
Sentimentul care predomină în Germania după acest G7 este cel de final al unei epoci, o ruptură în relația transatlantică, paradigma pe care țările s-au reconstruit după 1945.
Șeful diplomației germane, Heiko Maas, a apreciat că Donald Trump, prin retragerea susținerii față de comunicatul final, a distrus "foarte rapid o cantitate incredibilă de încredere" reciprocă.
Tradițională foarte atlantistă, Angela Merkel a vorbit duminică seara de un "pas decisiv" făcut de președintele american. Germania s-a situat în mod deosebit în colimatorul administrației americane, atât pentru excedentele comerciale cât și pentru cheltuielile militare considerate prea mici în cadrul NATO. Iar noile date obligă țara să-și reconsidere orientarea strategică.
Cancelarul se raliază din ce în ce mai mult la viziunea macroniană a unei Europe puternice și suverane. Cancelarul tocmai a acceptat ideea unei forte comune de intervenție și a cerut duminică seara Europei să îșii apere mai bine interesele, "cu riscul, în caz contrar, să fie zdrobită într-o lume unde domină poli foarte puternici".
