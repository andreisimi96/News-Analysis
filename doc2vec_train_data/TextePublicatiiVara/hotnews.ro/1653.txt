Luni, 2 iulie 2018, 12:51 Actualitate | Politic
Deputatul PSD Gabriel Vlase a fost validat luni pentru șefia SIE de comisia de specialitate, cu un singur vot împotrivă. Propunerea înaintată de președintele Klaus Iohannis urmează să fie supusă votului plenului reunit al celor două Camere. Întrebat la finalul audierii de către jurnaliști cum l-a convins pe Liviu Dragnea, Vlase a răspuns: "Nu am convins pe nimeni, fiecare se convinge în felul lui".
"Dacă vreți să mă întrebați vis a vis de audierea din Comisie, în rest nu răspund pentru că nu am convins pe nimeni. Fiecare s-a convins în felul lui", a răspuns Gabriel Vlase.
 Vlase, a primit aviz favorabil pentru funcția de director al Serviciului de Informații Externe, în comisia de control al SIE. La finalul ședinței Vlase a declarat că o primă prioritate a mandatului său ar fi armonizarea legislației.
"Nu pot să spun că am obiective majore în sensul că trebuie făcute schimbări radicale începând de a doua zi. Sunt situații care trenează de ceva ani în ceea ce privește armonizarea legislației pentru că legislația este destul de veche, iar legislația este la 20 de ani de la apariția legii 1. Exact 20 de ani sunt. Între timp, România a devenit membru NATO, cu responsabilități și în spațiul european, și în spațiul nord-atlantic. În primul rând, chestia cu armonizarea legislației,. În al doilea rând, situațiile specifice din aparat, pentru că și acolo sunt probleme în ceea ce privește încadrarea, beneficiile, dacă vreți partea în care privește partea angajaților din serviciu", a explicat deputatul PSD.
De precizat este că pentru finalizarea procedurii de  validare a acestuia la șefia Serviciului de Informații Externe este nevoie votul deputaților și senatorilor în plenul reunit. Mai exact este nevoie de o ședință comună a Camerei Deputaților cu Senatul însă până în acest moment nu se știe daca va fi organziată una și dacă nominalizarea acestuia a fi pusă pe ordinea de zi. Potrivit liderului grupului PSD de la Camera Deputaților, Daniel Suciu prima ședință a Birourilor Permanente reunite ar putea avea loc marți.
Surse social democrate au declarat pentru Hotnews.ro că Dragnea nu-l susține pe Gabriel Vlase la șefia SIE și că la nivel intern se încearcă amânarea validării acestuia pentru sesiunea parlamentară din toamnă.
Înainte de începerea audierilor, senatorul PSD Şerban Nicolae, membru al comisiei, a declarat că Vlase a demonstrat că este bun în activitatea parlamentară "de mai multe ori, prin alegeri", însă funcţia de director al SIE este cu totul altă chestiune.
Întrebat dacă Gabriel Vlase este cel mai potrivit membru PSD pentru această funcţie, Şerban Nicolae a spus: "La noi toţi sunt buni, e greu să faci departajarea între colegi".
"Avem un clasament în care există doar locul 1 la PSD, de aia şi suntem pe primul loc în preferinţele electorale", a susţinut senatorul social-democrat.
Pe 14 iunie, preşedintele Klaus Iohannis a transmis o scrisoare preşedinţilor Parlamentului în care a propus numirea lui Vlase la conducerea Serviciului de Informaţii Externe.
Cinci zile mai târziu, şeful statului afirma că pe acesta îl recomandă experienţa şi pregătirea, precizând că l-a nominalizat fără a avea o discuţie cu PSD.
Întrebat cum a ajuns la decizia de a-l propune pe Vlase la şefia SIE, Iohannis a răspuns: "Printr-o analiză atentă. Am analizat candidaţii posibili (...) ţinând cont de experienţă, de expertiză, de pregătire. După finalizarea analizei l-am invitat pe domnul Vlase. I-am spus că analiza a condus la această oportunitate pentru domnia sa şi i-am propus nominalizarea. A acceptat-o şi în această fază suntem acum".
