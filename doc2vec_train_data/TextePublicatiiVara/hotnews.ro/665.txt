Curtea Constituțională nu-i impune un termen lui Iohannis pentru revocarea lui Kovesi. Dorneanu: Ești în ilegalitate dacă nu aplici decizia
Joi, 7 iunie 2018, 13:14 Actualitate | Esenţial
​Curtea Constituțională (CCR) nu a impus președintelui un termen, în motivarea la decizia privind revocarea șefei DNA. „Ești în ilegalitate dacă nu aplici decizia”, a declarat șeful CCR, Valer Dorneanu. 
„Nu am dat niciun termen de aplicare, termenul curge de la data publicării. Ești în ilegalitate dacă nu aplici decizia”, a spus Dorneanu, potrivit Digi24. 
Anterior, ministrul Justiției Tudorel Toader, a precizat că deciziile Curții Constituționale sunt „obligatorii pentru toți, de la data publicării în Monitorul Oficial”. 
„Deciziile CCR sunt obligatorii erga omnes, adică pentru toți, de la data publicării în Monitorul Oficial. (...) Obligația pe care o instituie Constituția este de la data publicării deciziei în Monitorul Oficial”, a declarat Toader.
