Miercuri, 13 iunie 2018, 21:04 Actualitate | Esenţial
Foto: Captura video
O femeie și doi copii au fost evacuați, miercuri, dintr-o casa înconjurată de o viitură în localitatea Borlova, din județul Caraș-Severin, zonă pentru care hidrologii au emis Cod roșu de inundații de ploi abundente. De asemenea, Cod roșu este și în Timiș, iar în alte județe sunt sub cod portocaliu. Ministerul Afacerilor Interne (MAI) anunță că sunt mobilizați pentru a interveni peste 3.300 de pompieri în toate zonele afectate și s-a impus asigurarea rezervei de personal.
”O primă intervenție a fost înregistrată la nivelul localității Borlova, din județul Caraș Severin, unde viitura a înconjurat o casă în care se aflau o femeie și doi minori. Persoanele au fost evacuate preventiv prin improvizarea unui podeț și se află acum în afara oricărui pericol”, arată un comunicat MAI.
În țară, peste 3.300 de pompieri cu peste 2.200 de mijloace tehnice sunt gata de intervenție în sprijinul populației și autorităților locale din zonele vizate de fenomenele meteorologice periculoase.
„ Reamintim că Institutul Național de Hidrologie și Gospodărire a Apelor a emis o avertizare hidrologică pentru fenomene imediate cod roșu, cu precizarea că se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte severe de inundaţii locale și creşteri importante de debite și niveluri cu posibile depăşiri ale cotelor de pericol pe râurile mici din bazinele hidrografice: afluenții Timișului aferenți sectorului aval S.H. Sadova – amonte confluență cu râul Bistra, afluenții de stânga ai Bistrei – aval S.H. Voislova Bucova, Pogăniș – bazin superior amonte S.H. Brebu, Tău – bazin superior amonte S.H. Soceni, judeţul Caraș-Severin”, mai arată MAI în comunicatul citat.
Fenomenele hidrologice periculoase se pot produce până în jurul orei 24, cu probabilitate și intensitate mai mare pe unele râuri mici din bazinele hidrografice Goleț – bazin superior, Timiș – afluenții mici de dreapta aferenți sectorului S.H. Caransebeș și Bistra Mărului – afluenții aferenți sectorului aval acumularea Poiana Mărului.
Viitură în localitate Slatina-Timiș , județul Caraș-Severin
