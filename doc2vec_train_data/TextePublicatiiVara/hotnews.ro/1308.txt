Ludovic Orban îi cere demisia lu Tăriceanu: „A devenit trompeta intereselor anti-europene și anti-occidentale, uzurpând calitatea de președinte al Senatului”
Vineri, 15 iunie 2018, 17:01 Actualitate | Politic
Liderul PNL Ludovic Orban îi cere demisia din funcția de președinte al Senatului lui Călin Popescu-Tăriceanu, pe care îl acuză de „uzurparea” funcției și de faptul că a adus grave prejudicii României prin pozițiile sale împotriva Comisiei Europene, exprimate vineri în cadrul Reuniunii Asociației Senatelor din România.
”În numele PNL, solicit demisia lui Călin Popescu Tăriceanu din funcția de președinte al Senatului, pentru că nu poate să rămână în această poziție o persoană care utilizează funcția deținută împotriva intereselor fundamentale ale României și a voinței existente la nivelul acestei instituții fundamentale” afirmă Orban, într-un comunicat de presă.
Orban face referire la discursul lui Tăriceanu de vineri, în care a acuzat Comisia Europeană că a avut o „politică părtinitoare, uneori partizană” care a făcut ca Mecanismul de Cooperare şi Verificare să fie „ținut captiv de sistemul de influență ocult” al SRI și DNA. Mai mult, liderul ALDE a susținut că, după integrarea în Uniunea Europeană, a fost creat  un sistem represiv asemănător cu modelul Securităţii din anii 1950”.
„Consider revoltător modul în care, astăzi, președintele Senatului, Călin Popescu Tăriceanu, și-a permis să enunțe o serie de poziții împotriva instituțiilor europene și să aducă, astfel, grave prejudicii României.  Călin Popescu Tăriceanu a uzurpat funcția de președinte al Senatului întrucât pentru pozițiile exprimate în cadrul reuniunii Asociaţiei Senatelor din Europa nu a avut mandat din partea senatorilor, dar a vorbit în numele lor”, spune Orban.
În opinia lui Orban, prin pozițiile sale, Tăriceanu „încalcă jurământul depus în calitate de demnitar al statului român, iar această conduită echivalează cu o formă de trădare a intereselor României.”
El reamintește faptul că „și Călin Popescu Tăriceanu, și Liviu Dragnea au exprimat în mod abuziv în numele Parlamentului un punct de vedere referitor la Departamentul de Stat al SUA contrar partenariatului strategic în care România este parte.”
”Nu exclud chiar ca acești doi indivizi să ajungă să cocheteze, în mod oficial, cu scoaterea României din UE, în cazul în care oficialii europeni nu le îndeplinesc hachițele”, mai spune Orban.
„Afirmațiile lui Călin Popescu Tăriceanu apar de domeniul nebuniei, întrucât nu poate fi găsită drept responsabilă Comisia Europeană pentru funcționarea Justiției din România câtă vreme recomandările MCV au fost ignorate în mod deliberat de actuala majoritate PSD-ALDE. Interesul României, urmărit de Partidul Național Liberal, este ca Mecanismul de Cooperare și Verificare să fie ridicat, dar singura modalitate în care acest lucru poate fi realizat este tocmai prin respectarea recomandărilor, și nu prin atacuri fără temei la adresa instituțiilor europene,” mai afirmă liderul PNL.
