Vineri, 1 iunie 2018, 8:49 Actualitate | Esenţial
Regia Autonomă de Transport București reia la 1 iunie 2018 serviciul liniei turistice Bucharest City Tour (tip Hop-On-Hop-Off) cu patru autobuze double-decker, informează RATB.
Autobuzele vor circula zilnic, la intervale de 20-25 de minute, pe traseul cuprins între Piața Presei şi Piața Unirii. Având o capacitate de 77 de locuri fiecare, dintre care 50 pe platformă, autobuzele vor fi pe traseu între orele 10:00 - 21:00.
Ele vor circula anul acesta până la 15 octombrie 2018.
Traseul este următorul: Piața Presei, Arcul de Triumf, Șoseaua Kiseleff, Piaţa Victoriei, Calea Victoriei, Palatul CEC, Palatul Parlamentului, cu revenire prin Piața Unirii, Piața Universității, Piața Romană, Piața Victoriei, Piața Charles de Gaulle, Arcul de Triumf, Muzeul Satului, Piața Presei.
Cardul de călătorie poate fi procurat direct din autobuz, la preţul de 25 lei. Pentru copiii cu vârste cuprinse între 7 – 14 ani, preţul acestuia este 10 lei (pentru cei cu vârsta de până la 7 ani, transportul este gratuit).
Turiștii pot călători cu autobuzul Bucharest City Tour și prezentând la urcare voucherul primit de la partenerii RATB: hoteluri și agenții de turism.
Cardul este valabil 24 de ore de la prima validare, oferind flexibilitate în alegerea programului, pasagerii având posibilitatea să întrerupă plimbarea cu autobuzul supraetajat pentru vizitarea obiectivelor de interes întâlnite pe traseu şi să o continue, ulterior, cu altul, din oricare staţie de pe traseu.
Turiștii beneficiază și de un ghid audio în limbile română, engleză, franceză și italiană, accesibil cu ajutorul echipamentelor existente în autobuz, precum și prin instalarea unei aplicații pe smartphone-ul personal în urma scanării unui cod QR afișat în autobuz.
