Joi, 14 iunie 2018, 8:00 Actualitate | Esenţial
Tren al CFR Calatori
Polițiștii Direcției de Poliție Transporturi fac, joi, 5 percheziții, la sediile unor societăți comerciale din Capitală, într-un dosar ce vizează infracțiuni de abuz în serviciu, delapidare și fals intelectual, verificări având loc și la CFR Călători, care are sediul în Ministerul Transporturilor, scrie Mediafax.
Surse judiciare au declarat pentru MEDIAFAX că percheziții au loc la Revizia de vagoane București Grivița, SC Ateliere CFR Grivița SA și CFR Călători, ultima având sediul în Ministerul Transporturilor.  
Dosarul ar viza achiziția unui sistem audio-video pentru dotarea vagoanelor, necesar informării călătorilor. Potrivit surselor citate, mai multe vagoane ar fi trebuit echipate cu un sistem audio-video necesar informării călătorilor, însă au fost montate alte sisteme mai slabe față de ceea ce s-a stabilit la licitație, diferența de bani fiind însușită de anumite persoane. 
Prejudiciul cauzat, estimat până în prezent, este de aproximativ de 156.000 de lei.
