Toader: În momentul acesta n-avem niciun temei juridic să retragem solicitarea de extrădare a lui Sebastian Ghiță
Vineri, 15 iunie 2018, 11:14 Actualitate | Esenţial
Sebastian Ghita, dat in urmarire
Foto: captura politiaromana.ro
Ministrul Justiţiei, Tudorel Toader, a afirmat vineri că în prezent nu există niciun temei juridic pentru a retrage solicitarea de extrădare formulată pe numele fostului deputat Sebastian Ghiţă, aflat în Serbia, transmite Agerpres.
"În momentul la care vorbim, el se află sub puterea unui mandat de arestare. Cererea de extrădare a luat în considerare hotărârile pronunţate de către instanţele din România. În momentul acesta, n-avem niciun temei juridic să anulăm, să retragem, solicitarea de extrădare. Prin urmare, el rămâne sub puterea celuilalt mandat de arestare. În mod firesc, aşteptăm hotărârea şi în acel dosar, în funcţie de care, sigur, vom proceda potrivit prevederilor legale. Când va scăpa şi de acel mandat, vom discuta", a precizat Tudorel Toader la intrarea în Ministerul Justiţiei.
Întrebat despre situaţia Elenei Udrea, a lui Puiu Popoviciu, a Alinei Bica şi a lui Sebastian Ghiţă, Toader a arătat că, indiferent de nume, toţi trebuie să beneficieze de prezumţia de nevinovăţie.
"Nu trebuie să facem deosebire între x şi z, între un inculpat sau altul, pentru că, spune Constituţia, toţi suntem egali în faţa legii, toţi trebuie să răspundem în aceleaşi condiţii prevăzute de lege, după cum toţi trebuie să beneficieze, cei aflaţi în situaţia de care vorbiţi, trebuie să beneficieze de aceleaşi garanţii procedurale până când se bucură de prezumţia de nevinovăţie. Prin urmare, fără să spuneţi un nume sau altul, toţi cei aflaţi în ipoteza în care sunt urmăriţi penal, în care sunt condamnaţi în primă instanţă, în care sunt condamnaţi definitiv, trebuie trataţi cu aceeaşi măsură de garantare a prezumţiei de apărare a drepturilor, libertăţilor fundamentale. Dacă cineva are un nume mai sonor datorită presei, dumneavoastră în principal, sau altul pe care nu îl ştim, dacă se află se află în aceeaşi ipoteză, sunt supuşi aceloraşi exigenţe legale", a spus Toader.
