VIDEO Primarul Timișoarei ​s-a dat din nou în spectacol pe Facebook. După ce s-a întors ”ud leoarcă” de pe șantier, s-a apucat să compună cântece
Sâmbătă, 26 mai 2018, 21:31 Actualitate | Esenţial
​Primarul Timișoarei, Nicolae Robu, a postat sâmbătă seara pe pagina sa de Facebook o înregistrare cu el cântând la chitară o melodie pe care spune că a compus-o după ce s-a întors ud leoarcă de pe șantier. Edilul nu este la prima reprezentație de acest gen, el fiind obișnuit să cânte sau să recite poezii în conferințe de presă. 
”Cum trece timpul... Întors ud leoarcă la birou, de pe șantierul aproape de finalizare Popa Șapcă, până să mă usuc, am luat chitara și... iată ce a ieșit”, a scris Robu pe rețeaua de socializare. Primarul a publicat un video cu el cântând melodia pe versurile lui Eusebiu Camilar.
Primarul este cunoscut pentru astfel de gesturi. Ultima melodie postată pe rețeaua de socializare este dedicată haterilor săi. Cu alte ocazii, Nicolae Robu s-a lansat în analize literare în plină conferință de presă.
Recent, el a fost și în centrul unui conflict cu membrii USR Timiș care adunau semnături pentru campania ”Fără penali în funcții publice”. 
Edilul s-a simțit ”agasat” și, după ce a motivat că este interzis să strângă semnături în zonele de promenadă, a dispus unui polițist cum să fie sancționați cei din USR, subliniind că ”sunt șeful Poliției Locale, printre altele” și ”da, eu dau ordin!”. Ulterior, scandalul a luat proporții, făcând-i pe ”trotsky-iști” pe Facebook pe cei cu care s-a întâlnit.
