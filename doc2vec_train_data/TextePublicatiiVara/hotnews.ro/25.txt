Sâmbătă, 26 mai 2018, 12:08 Actualitate | Esenţial
Preşedintele Federaţiei Sindicale a Poliţiştilor SED LEX, Florin Vîlea, a spus, în cadrul unei intervenții telefonice la postul de televiziune Antena 3, că Ilie Nastase era aproape de comă alcoolică în momentul în care polițiștii au oprit mașina condusă de fostul tenismen.
”Ar trebuie să lămurim ceea ce se întâmplă în astfel de cazuri. Nu putem să tratăm diferit în funcţie de persoana care se află la volan. Dacă se întâmpla un accident de circulaţie, noi eram vinovaţi. Să înţeleagă opinia publică, domnul Ilie Năstase, în momentul în care a suflat în etilotest avea 0,55, era aproape de comă alcoolică.
Cum să îl trateze colegii noştri? Să îşi scoată cascheta şi să spună ne scuzaţi că am oprit? Ilie Năstase trebuie să dea un exemplu tineretului din România. Ce să înveţe de la el? Nu contează persoana. Legea trebuie aplicată pentru toată lumea”, a spus Florin Vîlea, preşedintele Federaţiei Sindicale a Poliţiştilor SED LEX, la Antena 3, potrivit Mediafax.
Poliţiştii bucureşteni  au deschis dosar penal pe numele fostului jucător de tenis Ilie Năstase  pentru conducere sub influenţa băuturilor alcoolice, după ce acesta a fost oprit la un control, pe Şoseaua Nordului din Capitală, fiind în stare de ebrietate şi a adresat injurii agenţilor. 
