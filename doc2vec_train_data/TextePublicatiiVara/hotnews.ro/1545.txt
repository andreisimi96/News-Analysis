Opoziția a depus miercuri moțiunea de cenzură "Demiterea guvernului Dragnea - Dăncilă, o urgență națională!", cu o zi înainte de sentința lui Dragnea. Pe ce voturi mizează
Miercuri, 20 iunie 2018, 13:02 Actualitate | Politic
Liderii parlamentarilor PNL, USR și PMP au depus miercuri, la Camera Deputaților, moțiunea de cenzură împotriva guvernului PSD-ALDE condus de Viorica Dăncilă, cu titlul "Demiterea guvernului Dragnea - Dăncilă, o urgență națională!" Depunerea are loc cu o zi înainte de ziua sentinței de la Înalta Curte de Casație și Justiție, în prima instanță, în dosarul "angajărilor fictive" în care este inculpat Liviu Dragnea.
Citește aici moțiunea opoziției.
Potrivit regulamentului parlamentar, moţiunea de cenzură, iniţiată de cel puţin o pătrime din  numărul  total  al  deputaţilor  şi  senatorilor  se  prezintă  birourilor permanente şi se comunică Guvernului de către preşedintele Camerei Deputaţilor, în ziua în care aceasta a fost depusă.
Moţiunea de cenzură se prezintă în şedinţa comună a celor două Camere în cel mult 5 zile de la data depunerii. Dezbaterea moţiunii de cenzură are loc după 3 zile de la data când a fost prezentată în şedinţa comună a celor două Camere.  
Matematica parlamentară și speranțele opoziției
Potrivit calculelor, pentru ca o moțiune de cenzură să treacă este nevoie de votul a jumătate plus unu din numărul parlamentarilor, adică 233 de voturi.
PSD și ALDE au împreună 245 de mandate și susținuți de UDMR (30) și Minorități (17) ajung la 292 de parlamentari.
PNL, USR, PMP au 162 de parlamentari. Există și 15 parlamentari neafiliați dintre care 11 din partidul lui Victor Ponta care, teoretic, ar putea vota alături de opoziție. Practic, opoziția ar avea nevoie de 60 de voturi. Acestea ar putea veni, teoretic, 30 de la UDMR, 17 de la Minorități și 30 chiar de la PSD.
Potrivit surselor HotNews.ro, calculele opoziției includ până la acest moment 170 voturi sigure. Opoziția speră să coopteze UDMR-ul, parlamentarii lui Victor Ponta dar și o parte din social-democrați.
