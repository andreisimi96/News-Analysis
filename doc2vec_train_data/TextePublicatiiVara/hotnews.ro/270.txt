Marţi, 5 iunie 2018, 14:33 Economie | Asigurari
Antreprenorii români cu afaceri mici și mijlocii susțin păstrarea contribuției la Pilonul II de pensii private obligatorii, menționând că Guvernul face un pas spre desființarea acestuia dacă va reuși să îl facă opțional. 
Reprezentanții Consiliului Național al Întreprinderilor Private Mici și Mijlocii (CNIPMM) spun că eliminarea Pilonul II de pensii va avea un impact negativ asupra calității vieții românilor și asupra economiei țării. 
"Vorbim, aici, despre un program în trei pași. Primul este cel al diminuarii nivelului contribuțiilor la Pilonul II. Al doilea este transformarea acestui pilon de pensii într-unul opțional. Iar al treilea este desființarea sa. În aceste condiții, din punctul meu de vedere, întreaga societate ar trebui să aibă o reacție extrem de puternică, astfel încât să nu se ajungă nici măcar la pasul al doilea din acest plan. Daca se va ajunge la acest pas și se va continua, impactul negativ pe care eliminarea Pilonul II de pensii îl va avea asupra calității vietii românilor și asupra economiei va fi unul major”, a explicat Florin Jianu, Președintele Consiliului Național al Întreprinderilor Private Mici și Mijlocii (CNIPMM). 
Potrivit reprezentanților Consiliului, investițiile pe care fondurile de pensii private le fac în economie asigură pe de o parte nevoia de finanțare pentru firme, asigurând în același timp randamentul pensiilor private. 
“Aceste fonduri sunt, de fapt, unii dintre marii investitori. Și nu e o chestiune valabilă doar în România. Până la acest moment, în SUA, fondurile care administrează echivalentul Pilonului II de pensii private sunt pe locul al treilea în topul celor mai mari investitori. Dacă le iei banii investitorilor, nu te mai poți aștepta ca ei să obțină performanțe la fel de însemnate", a afirmat Ovidiu Nicolescu, președintele de onoare al CNIPMM. 
Pe de altă parte, Pilonul II reprezintă principalul instrument de economisire pentru populație, în contextul în care România înregistrează una din cele mai scăzute rate de economisire a populației pe termen lung la nivel european (73,7% din PIB, media europeană fiind de 227% din PIB, în anul 2016). 
“Pilonul II are și o importanță economică deosebită, fiind unul dintre cele mai importante instrumente de economisire. Sigur că poți lăsa economisirea în seama cetățeanului, dar în aceste condiții ar trebui să te aștepți la rezultate diferite. Dacă îi lași omului posibilitatea de a opta, sunt șanse destul de mari să nu mai economisească, să nu mai contribuie, ci sa folosească banii în alt scop”, spune Ovidiu Nicolescu. 
Cum funcționează Pilonul II
Pilonul II de pensii investește fondurile în numele participanților, astfel încât activele să aducă randamente. Activele, împreună cu randamentul investițional, sunt returnate participanților la vârsta pensionării sub formă de pensie, completând veniturile din pensia de stat. De asemenea, dreptul la pensia privată se moștenește, în caz de deces. 
Acest model de economisire pentru pensionare este uzual în majoritatea țărilor dezvoltate și reprezintă principala formă de asigurare a unui trai decent la pensionare în multe dintre acestea, explică reprezentanții CNIPMMR. Potrivit acestora, este vital ca Pilonul II să completeze Pilonul I de pensii, care se bazează pe un sistem de transfer al contribuțiilor actualilor angajați către actualii pensionari, sistem care este susceptibil riscului demografic. 
După 10 ani de activitate a Pilonului II, acesta a generat un randament mediu anual de 8,15%, având active nete de 42,7 miliarde de lei în beneficiul a 7,1 milioane de asigurați.
