Ponta: Deputații vor vota azi pentru cel mai mare furt din averea statului român, peste 10 miliarde de euro
Miercuri, 6 iunie 2018, 11:39 Actualitate | Politic
Victor Ponta, la Parlament
”Camera Deputatilor va vota azi un proiect de lege prin care se va comite cel mai mare furt din averea statului român din istoria sa, peste 10 miliarde de euro”, acuză Victor Ponta, fostul premier făcând referire la înființarea Fondului Suveran.
”Scriu acest mesaj (si il voi repeta in plenul Parlamentului) ca un avertisment pentru toti deputatii care azi se vor lasa folositi de catre un grup infractional transnational si vor comite cu mana lor acest furt urias - sa nu poata niciodata sa spuna ca 'nu au stiut ce fac'! Iar cand va veni momentul sa plateasca in fata legii si a alegatorilor sa nu aiba nicio scuza in afara lasitatii lor!”, scrie Ponta pe Facebook.
”Prin infiintarea Fondului Suveran (o idee impusa lui Liviu Dragnea de catre un grup de afaceri din Israel- Rusia) tot ceea ce mai detine Statul Roman in companiile publice va trece in mod netransparent in maini private din afara tarii! Tot ceea ce au construit parintii nostri in anii 60-70-80 ( si noi am modernizat si am facut profitabil in perioada 2012-2015) va trece in administrarea si apoi proprietatea unor straini care au interese divergente de ale Romaniei - in schimbul unor bani negri dati in Israel lui Dragnea si oamenilor lui si al unei protectii politice pentru acestia!”, susține fostul premier.
Ponta afirmă că actiunile Statului Roman la Hidroelectrica, Nuclearelectrica , Aeroportul Otopeni, Portul Constanta, Salrom , Transgaz, Romgaz, Transelectrica , Electrica, etc - in valoare de peste 10 miliarde de euro sunt scoase de la Guvernul Romaniei si trecute intr-un ”fond administrat total netransparent si necontrolat timp de 6 ani de catre oamenii pusi de Dragnea ( prima propunere de Presedinte al Fondului a fost Darius Valcov)/ acest Fond NU mai trebuie sa respecte legile in vigoare privind administrarea societatilor cu capital de stat, nu mai este supus controlului Guvernului sau Curtii de Conturi, poate vinde actiuni si active fara sa respecte Legea Privatizarii si nu va face listari la bursa care presupun transparenta”.
Deputatii din #ProRomania vom vota impotriva proiectului, spune Victor Ponta, afirmănd că ”PNL si USR este incapabila sa inteleaga semnificatia acestei decizii ( pierd timpul cu apararea lui Kovesi) , UDMR nu au niciun interes iar deputatii PSD - ALDE nu au curajul macar sa citeasca ceea ce voteaza.”
Comisiile din Camera Deputaților s-au grăbit marți să avizeze inițiativa legislativă  privind înființarea Fondului Suveran de Dezvoltare și Investiții (FSDI), urmând ca miercuri să fie aprobată în plen. Chiar dacă este un proiect foarte important având în vedere că fondul va fi format din cele mai importante companii ale statului, nu au existat dezbateri ample asupra lui. Mai mult, este votat rapid înainte ca Eurostat să trimită un aviz esențial. Inițiativa legislativă a fost aprobată de Senat în luna aprilie, iar acum se află în camera decizională.
