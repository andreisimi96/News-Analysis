Liviu Dragnea, după ce Ponta a acuzat interese ruso-israeliene în înființarea Fondului Suveran: Mincinos patologic / Nu comentez ce spun șobolanii
Miercuri, 6 iunie 2018, 14:17 Actualitate | Politic
Liviu Dragnea l-a numit din nou „șobolan” pe Victor Ponta, după ce fostul premier a acuzat miercuri că Fondul Suveran reprezintă „o idee impusă lui Liviu Dragnea de către un grup de afaceri din Israel-Rusia”.
„Nu vreau să comentez ce spun șobolanii. (...) Dacă ne luăm după ce spune un șobolan ar însemna să închidem țara. Nu poți conduce țara după minciunile unor mincinoși patologici”, a răspuns Dragnea, întrebat de ziariști cum comentează declarațiile fostului premier .
Acuzațiile legate de interese ruso-israeliene „sunt niște prostii, nu au niciun fel de bază, nu există niciun fel de adevăr”, a continuat Dragnea, adăugând că cei care spun „aceste enormități sunt inspirați de cineva care spunea de înțelegeri secrete cu evrei, pentru ca sunt în aceeași gașcă” (o aluzie la președintele Klaus Iohannis, n.r.).
Liviu Dragnea a afirmat că astfel de fonduri de investiții „funcționează în multe țări din Europa și din lume” și au „ajutat economia acelor țări”.
Șeful PSD a susținut că Fondul va avea o administrare „cu influență politică spre zero” și „vor fi selectați profesioniști, oameni cu experiență, care să facă aceste companii mult mai profitabile, mai eficiente”.
Chestionat de ziariști, Dragnea a precizat că Darius Vâlcov „nu dorește și nu va fi numit în acest Fond”.
