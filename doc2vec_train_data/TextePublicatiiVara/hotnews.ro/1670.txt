Vineri, 22 iunie 2018, 11:19 Economie | Auto
Foto: Tesla Motors
​Tesla Motors, celebrul producător american de mașini electrice, este în mijlocul unui scandal de proporții după ce un angajat a fost acuzat de sabotaj de către Elon Musk care susține că acel acesta ar fi furat date legate de sistemul de producție. Angajatul a ieșit însă la CNN și a spus că nu a făcut sabotaj, ci vrea să semnaleze presei grave probleme de producție și minciuni legate de totalul producției mașinii Model 3. Tesla a dat angajatul în judecată, iar lucrurile s-au complicat după ce au apărut zvonuri că angajatul ar fi zis că va veni la uzină și va trage cu pușca în toate părțile. Cel acuzat a negat că ar fi spus asta, iar șeriful local a conchis că amenințarea nu era credibilă.
Totul a început în weekend, când Elon Musk a trimis angajaților Tesla un e-mail în care le spunea că un fost angajat a admis că a sabotat compania ”în mod repetat și dăunător”. El îi avertiza pe angajați să fie foarte atenți.
Miercuri, Tesla a depus o plângere la un tribunal federal din Nevada, susținând că cel care a lucrat la Gigafactory din octombrie 2017 ar fi furat informații comerciale confidențiale despre sistemul de producție al Tesla și a pus soft-uri pe computerele din companie, pentru a afla de la distanța ce se întâmplă acolo. Tesla spune că angajatul a furat zeci de fotografii, dar și un clip video despre sistemul de producție a companiei. Cei de la Tesla au cerut daune și vor ca autoritățile să percheziționeze reședința fostului angajat.
Lucrurile nu s-au oprit aici, fiindcă cel acuzat a ripostat cu declarații dure făcute la CNN , susținând că nu este un sabotor, ci că a vrut să dea presei informații despre probleme din producție și despre minciunile spuse de Tesla despre nivelul producției Model 3, mașină de care depinde viitorul companiei.
Martin Tripp face acuzații grave. Spune că pe 1.100 de mașini Model 3 care acum sunt în circulație ar fi fost instalate în fabrică module de baterii cu probleme și că o cantitate mare de deșeuri sunt depozitate impropriu în Nevada.
O acuzație foarte gravă este și cea conform căreia Tesla a ”umflat numărul de mașini produse între 27 martie și 3 aprilie, spunând că au fost 2.020, deși realitatea era că au fost 1.900. Producția lui Model 3 este un subiect fantastic de sensibil, fiindcă Tesla nu a reușit să atingă țintele promise, iar investitorii s-au arătat îngrijorați chiar și legat de viitorul companiei.
Tripp a mai spus la CNN că nu avea cum să facă schimbări în întregul sistem de producție a Tesla și nici nu a avut acces la multe informații, fiindcă era un simplu tehnician de proces. Tripp a spus, pentru Washington Post . că nu se pune problema să fi sabotat ceva, ci pur și simplu vrea să atragă atența asupra unor lucruri periculoase care se întâmplă la uzină.
Lucrurile s-au complicat și mai mult când cineva de la Tesla ar fi spus că un prieten de-al lui Tripp ar fi sunat să spună că angajatul vizat ar fi spus că va veni cu o pușcă la uzină.
Șeriful Gerald Antinoro din Storey County spune că a făcut cercetări timp de câteva ore după ce i s-a semnalat că ar exista o amenințare, însă concluzia a fost că nu există un risc de securitate.
Tripp a dat celor de la Washington Post și conținutul unor e-mail-uri pe care le-ar fi avut cu Elon Musk, e-mail-uri în care cei doi își aruncau cuvinte grele.
