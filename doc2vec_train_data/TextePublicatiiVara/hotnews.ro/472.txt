Luni, 4 iunie 2018, 17:27 Economie | Telecom
Alexandru Radasanu si sotia sa Irina Socol, fondatorii Siveco
Alexandru Rădășanu, co-fondator al Siveco România și soțul Irinei Socol, va prelua, din luna septembrie, conducerea companiei IT, înlocuindu-l pe Florin Ilia, care a decis să nu reînnoiască mandatul pentru a se putea concentra asupra anumitor obligații de familie, a anunțat compania. Florin Ilia va rămâne acționar în cadrul companiei cu 5,2% din acțiuni. Alexandru Rădășanu, vicepreședinte al Siveco, are în prezent peste 28,2% din acțiunile dezvoltatorului local de soluții IT.
"SIVECO România îi mulțumește domnului Florin Ilia pentru extraordinarul devotament față de companie și pentru efortul neobosit depus în ultimii 4 ani ca Președinte și Director General. Florin Ilia a luat decizia să nu reînnoiască mandatul, care expiră în septembrie 2018, pentru a se putea concentra asupra anumitor obligații de familie.
Florin Ilia va rămâne acționar al SIVECO și unul dintre cei mai statornici prieteni ai companiei. Alexandru Rădășanu este unul dintre cei mai cunoscuți specialiști în domeniul IT din România, fiind unul dintre co-fondatorii SIVECO în anul 1992.", se arată în comunicatul companiei.
Florin Ilia a fost numit director general al companiei si presedinte al Consiliului de Administratie al Siveco România în luna septembrie 2014, înlocuind-o la conducerea companiei pe Irina Socol , care s-a retras în urma arestării preventive în dosarul de spălare de bani. Irina Socol a anunțat public în 2016 că a cedat acțiuni către 35 de angajați ai companiei și că a ieșit din acționariat.
Conform datelor companiei, în luna octombrie 2017, acționariatul Siveco România era format din Siveco Netherlands BV (63,7066 % din acțiuni), Alexandru-Mihail Rădășanu (28,2841 % din acțiuni), Florin Ilia (5,2185% din acțiuni), restul acțiunilor fiind deținute de alte 36 de persoane fizice.
