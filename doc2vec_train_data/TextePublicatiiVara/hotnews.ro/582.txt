Parapantistul american dispărut dimineață în Bucegi a fost localizat / Nu se știe dacă el mai este în viață, la fața locului va fi trimis un elicopter cu troliu
Miercuri, 6 iunie 2018, 16:14 Actualitate | Esenţial
Foto: Captura YouTube
Parapantistul american, care a dispărut miercuri dimineaţă, după ce s-a lansat în zbor de la Crucea Caraiman, a fost localizat, din elicopterul chemat să survoleze zona, acesta urmând a fi recuperat, transmite Agerpres.
Potrivit purtătorului de cuvânt al ISU Prahova, Raluca Vasiloae, bărbatul a fost localizat din elicopter pe stânci, în dreapta Crucii Caraiman, el fiind înfăşurat în parapantă.
La faţa locului a fost solicitat elicopterul cu troliu pentru ridicarea persoanei în cauză, autorităţile neputând preciza la acest moment dacă turistul mai este în viaţă sau nu. 
Conform datelor furnizate de Inspectoratul Judeţean de Jandarmi Prahova, miercuri dimineaţă, în jurul orei 9,00, a fost primit un apel pe numărul de urgenţă 112, în care se sesiza faptul că un turist american a dispărut după ce s-a lansat în zbor cu parapanta de la Crucea Caraiman spre staţiunea Buşteni.
Persoana în cauză făcea parte dintr-un grup format din doi americani şi un neozeelandez, toţi cei trei lansându-se cu parapanta spre Buşteni.
Unul dintre cetăţenii americani s-a lansat ultimul şi, din cauza curenţilor de aer, nu a mai ajuns la destinaţie, dispariţia lui fiind sesizată de însoţitorii săi la 112.
