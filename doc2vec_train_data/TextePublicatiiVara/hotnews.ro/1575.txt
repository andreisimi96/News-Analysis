Judecătoarele Corina Corbu şi Eugenia Marin candidează pentru funcţia de preşedinte al Secţiei de contencios administrativ a Înaltei Curți
Marţi, 19 iunie 2018, 18:37 Actualitate | Esenţial
Judecătoarele Corina Alina Corbu şi Eugenia Marin şi-au depus candidatura pentru funcţia de preşedinte al Secţiei de contencios administrativ şi fiscal a Înaltei Curţi de Casaţie şi Justiţiei (ÎCCJ), potrivit informaţiilor publicate pe site-ul CSM și citate de Agerpres.
Corina Alina Corbu a fost recent achitată definitiv de Instanţa supremă într-un dosar în care a fost judecată alături de magistraţii Gabriela Bîrsan şi Iuliana Puşoiu, iar plenul Consiliului Superior al Magistraturii a hotărât reluarea activităţii sale în cadrul Secţiei de contencios administrativ şi fiscal a ÎCCJ, după ce fusese suspendată, în iulie 2014, ca urmare a trimiterii în judecată.
Consiliul Superior al Magistraturii anunţa pe 23 mai declanşarea procedurii de ocupare a funcţiei de preşedinte al Secţiei de contencios administrativ şi fiscal de la Înalta Curte de Casaţie şi Justiţie.
Candidaturile au putut fi depuse până pe 12 iunie, urmând ca, în perioada 13 - 29 iunie, Consiliul Naţional pentru Studierea Arhivelor Securităţii să verifice dacă cei înscrişi au făcut parte din serviciile de informaţii înainte de 1990 sau au colaborat cu acestea.
Proiectele de candidatură au fost publicate pe site-ul CSM în data de 18 iunie, iar până pe 2 iulie vor fi verificate dosarele, pentru a se constata dacă îndeplinesc condiţiile.
Pe data de 3 iulie, Secţia pentru judecători a CSM va analiza candidaturile şi va formula propunerea de numire în funcţia de preşedinte al Secţiei de contencios administrativ şi fiscal de la ÎCCJ.
