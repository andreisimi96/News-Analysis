Joi, 14 iunie 2018, 11:23 Actualitate | Politic
Liviu Dragnea si Tariceanu
Președintele ALDE, Călin Popescu Tăriceanu nu este de acord și nu susține varianta unei eventuale suspendări a președintelui Klaus Iohannis, au declarat pentru Hotnews.ro surse din interiorul ALDE. "Tăriceanu intenționează să candideze la președinție și nu vrea ca imaginea sa să fie cea marioneta direcționată de Dragnea în bătălia pe care acesta o poartă ", au explicat sursele citate. De altfel, la nivel public liderul ALDE a fost rezervat în ceea ce privește o eventuală suspendarea a lui Klaus Iohannis.
Potrivit surselor citate Tăriceanu nu își dorește să execute planul PSD și să fie în același timp cel care îl va ajuta pe Dragnea să-și consolideze puterea. "Nu este un secret pentru nimeni că vrea să intre în cursa pentru Cotroceni iar dacă ar gira astfel de acțiuni ar fi dificil de explicat la nivel extern de ce a făcut-o, ar fi catalogat ca o marioneta a lui Dragnea și ar fi un partener mai puțin credibil la nivel internațional", au explicat sursele Hotnews.ro.
Opinia lui Tăriceanu este cunoscută de Liviu Dragnea și de către social democrați și este un subiect delicat în interiorul Coaliției. Surse din interiorul PSD au declarat pentru Hotnews.ro că subiectul va fi abordat cu liderul ALDE în următoarea perioadă în funcție de acțiuniea președintelui Kalus Iohannis. 
La nivel oficial, întrebat de presă dacă ar susține un eventual demers de suspendarea președintelui, Călin Popescu Tăriceanu a declarat că nu s-a discutat acest lucru în Coaliție.
"Nu știu cine a lansat această temă, cred că trebuie să îi intrebați pe cei de la PNL, ei au ridicat problema. Nu stau să fac speculații la speculații", a răspuns Tăriceanu.Întrebat insistent dacă în Coalitie nu a fost discutat acest subiect până acum, liderul ALDE a răspuns: "Nu! În mod clar și lipsit de echivoc, nu!"
De altfel, în martie preşedintele ALDE Călin Popescu Tăriceanu susținea într-o conferință de presă la Ploieşti, că nu crede că o suspendare a preşedintelui Klaus Iohannis trebuie avută în vedere în cazul în care acesta nu o revocă pe şefa DNA, Laura Codruţa Kovesi.
"Nu cred ca trebuie avută în vedere suspendarea prședintelui dacă nu o revocă pe Kovesi  Să ştiţi că această posibilitate (de suspendare a preşedintelui - n.r.) teoretic există oricând, dar ea trebuie să se sprijine pe ceva concret. Dacă preşedintele României, şi nu vreau să anticipez, nu ştiu ce va face, dar hai să presupunem că va respinge acest lucru (revocarea şefei DNA - n.r.), nu ştiu dacă e nevoie de o astfel de măsură. Eu nu cred că trebuie atunci avută în vedere suspendarea preşedintelui", a spus Tăriceanu, într-o conferinţă de presă la Ploiești, conform agenției Agerpres.
