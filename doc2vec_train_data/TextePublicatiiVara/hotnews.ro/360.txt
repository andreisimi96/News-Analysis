Howard Schultz, președintele executiv al Starbucks, se retrage din fruntea companiei și nu exclude o candidatură la președinția SUA: ”Sunt profund îngrijorat pentru țara noastră”
Marţi, 5 iunie 2018, 9:55 Actualitate | Internaţional
Howard Schultz, președintele executiv al Starbucks, a anunțat că se va retrage din această funcție, după 36 de ani în care a gestionat expansiunea companiei de la o singură cafenea la un lanț de peste 28.000 de cafenele în toată lumea, informează presa internațională, citată de mediafax.
Schultz, care va rămâne președintele emerit al companiei după retragerea sa, a admis că nu exclude posibilitatea unei candidaturi la președinția Statelor Unite.
"Intenționez să mă gândesc la o serie de opțiuni, care ar putea include o funcție publică, dar sunt departe de a fi luat o decizie în legătură cu viitorul", a declarat Howard Schultz, potrivit postului CNBC.
Șeful Starbucks a fost în mod frecvent menționat ca un potențial candidat în 2020 la președinția SUA din partea Partidului Democrat și a devenit tot mai implicat în discuțiile pe teme politice, inclusiv criticându-l pe președintele Donald Trump, despre care a afirmat că este "președintele care creează episodic haos, în fiecare zi".
Într-un interviu acordat luni cotidianului The New York Times, Howard Schultz a afirmat: "De ceva vreme sunt profund îngrijorat pentru ţara noastră - divizarea crescând în plan intern şi poziţia noastră în lume".
"Unul dintre lucrurile pe care vreau să le fac în următorul meu capitol este să descopăr dacă există un rol prin care aş putea să dau înapoi", a declarat șeful Starbuck, adăugând: "Nu sunt încă exact sigur ce înseamnă acest lucru". După retragerea lui Howard Schultz, efectiv din data de 26 iunie, conducerea companiei Starbucks va fi preluată de Myron E. Ullman, fost președinte și director general al J.C. Penney, care a fost numit președinte, în timp ce Mellody Hobson, anterior președinte și director al firmei Ariel Investments, va avea funcția de vicepreședinte.
