Vineri, 15 iunie 2018, 14:00 Economie | Energie
Adrian Constatin Volintiru
Consiliul de Administrație al Romgaz a decis joi numirea lui Adrian Volintiru în funcția de director general interimar al companiei, pe o perioadă de 4 luni, în locul lui Corin Cindrea, care, la rândul său, a fost interimar. De circa jumătate de an, Romgaz, la fel ca majoritatea companiilor de stat, este condusă de manageri interimari, în condițiile în care sunt blocate procedurile de selecție în baza OUG 109/2011 privind guvernanța corporativă. Noul director general al Romgaz a deținut funcții de conducere la mai multe companii, atât de stat, cât și private.
În prezent este și membru în directoratul Hidroelectrica, funcție la care trebuie să renunțe pentru a prelua atribuțiile de director general al Romgaz. De asemenea, este membru în Consiliul de Administrație al Romgaz.
În perioada mai 2014-februarie 2015, a fost director general la Upetrom 1 Mai Ploiești, companie controlată de omul de afaceri constănțean Gabriel Comănescu.
În perioada noiembrie 2013-martie 2014 a fost secretar de stat la Ministerul Economiei. În perioada noiembrie 2013-noiembrie 2013 a fost președinte al Autorității pentru Administrarea Activelor Statului.
În perioada decembrie 2012-iulie 2013 a fost președintele Consiliului de Administrație al Poștei Române/
În perioada iunie 2011- noiembrie 2012 a fost director general al SC Vulcan SA, companie controlata de omul de afaceri Ovidiu Tender.
În perioada noiembrie 2008- mai 2011 a fost membru în Consiliul de Administrație la Marine Resources Exploration International.
În perioada mai 2008-noiembrie 2008 a fost CFO la Relad Group of Companies
În perioada noiembrie 2000- 2008 a deținut mai multe funcții la Rompetrol.
