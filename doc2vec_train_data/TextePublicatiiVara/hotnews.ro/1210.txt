Profit.ro: Gazele românești din Marea Neagră ar putea asigura jumătate din consumul Ungariei / ExxonMobil a încheiat un parteneriat strategic cu Budapesta
Joi, 14 iunie 2018, 18:23 Economie | Energie
Gazele naturale extrase din perimetrul offshore Neptun Deep din Marea Neagră, concesionat de consorțiul ExxonMobil-OMV Petrom și operat de gigantul petrolier american, gaze din care o parte vor fi livrate în Ungaria, ar putea asigura din 2022 jumătate din necesarul de consum al țării vecine, cifrat în prezent la 10 miliarde de metri cubi pe an, a anunțat ministrul pentru Afaceri Externe și Comerț de la Budapesta, Péter Szijjártó, citat de profit.ro .
Declarația a fost făcută cu ocazia semnării unui parteneriat strategic dintre Guvernul premierului Viktor Orban și ExxonMobil.
Ministrul ungar a arătat că o parte din gazele care vor fi extrase din zăcământul situat în apele teritoriale românești vor fi livrate în Ungaria începând cu anul 2022, cu condiția ca statul român să-și respecte obligațiile asumate în legătură cu acest proiect.
Este vorba despre faza a doua a proiectului companiei de stat Transgaz, de construire a conductei internaționale BRUA, care prevede creșterea capacității de transport de gaze către Ungaria la 4,4 miliarde de metri cubi pe an. Capacitatea de transport a fost rezervată de către două companii din Ungaria, până în anul 2037, a precizat Szijjártó. În prezent, circa 85% din consumul de gaze al Ungariei este asigurat prin importuri, în special de la gigantul rus Gazprom. Acesta a mai spus că, în urma semnării parteneriatului strategic cu ExxonMobil, care prevede intensificarea cooperării între cele două părți, compania americană va juca un rol important în viitoarea dezvoltare a Ungariei nu doar prin angajarea unui număr mare de cetățeni maghiari cu pregătire superioară, ci și prin întărirea securității aprovizionării cu energiei a țării, ca urmare a activităților din industria gazelor.
Citește restul articolului pe profit.ro
