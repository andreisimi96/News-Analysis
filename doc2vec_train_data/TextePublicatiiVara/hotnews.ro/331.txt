Marţi, 5 iunie 2018, 14:24 Actualitate | Esenţial
Camion militar NATO
Foto: MApN - Nicusor Comanescu
Ministerul Apărării vrea să încheie un acord cadru pentru următorii nouă ani pentru achiziția a 3.385 de platforme de transport auto multifuncționale pe roți - camioane militare și militarizate, trailere și echipamente dedicate transportului de militari și tehnică, se arată într-o scrisoare transmisă spre aprobare în Parlament de către MAPN. Contractul cadru are o valoare estimată la circa 737 de milioane de euro fără TVA și va fi încheiat în urma unei proceduri de achiziție.
„În conformitate cu documentele politico-militare de planificare a apărării şi cerinţele cuprinse în Țintele de Capabilităţi asumate de România în Cadrul procesului NATO de planificare a apărării, marile unităţi şi unităţile care fac parte din pachetele de capabilităţi care vor fi puse la dispoziţia NATO, precum şi cele de sprijin şi generare a forţei, trebuie să fie în măsură să desfăşoare acţiuni militare atât în ţară, cât şi în cadrul grupărilor internaţionale de tip Combined Joint Task Force/CJTF”, se arată în scrisoarea transmisă de MApN la Parlament și obținută de HotNews.ro.
Pentru îndeplinirea misiuniIor, acestea trebuie să dispună de capabilităţi operaţionale de sprijin de luptă şi logistice, care să permită creşterea mobilităţii şi reacţiei de răspuns, se mai arată în document.
MApN mai arată că programul „Platforme auto, multifuncționale - pe roți” a fost aprobat de CSAT ca fiind unul prioritar și precizează că necesarul de platforme de transport de la nivelul Armatei este de „13.963 complete, iar abordarea achiziţiei se va realiza etapizat”.
În prima etapă, respectiv pentru perioada 2018 - 2027, este prevăzută achiziţia a 3.385 platforme de transport, valoarea acordurilor-cadru fiind estimată la 737 milioane de euro, fără TVA, valoarea exactă urmând a fi stabilită în urma derulării procedurilor de achiziţie, se arată în documentul transmis de MApN la Parlament.
Platformele de transport auto multifuncționale se referă la camioane militare și camioane militarizate, precum și la trailere, remorci, utilaje specializate pentru transportul tehnicii și a trupelor, ș.a.
„În cadrul acestui program se are în vedere asigurarea condiţiilor pentru implicarea industriei din România în producerea platformelor de transport auto multifuncţionale - pe roţi şi dotarea în mod unitar a Armatei Române cu acest tip de tehnică”, transmite și MApN într-un comunicat de presă.
