Fostul ministru al Culturii Vlad Alexandrescu, la RFI: Decizia Guvernului Dăncilă privind Roşia Montană, o acţiune fără precedent în istoria UNESCO
Joi, 7 iunie 2018, 13:17 Revista Presei | Radio TV
Foto: Facebook - Vlad Alexandrescu
Decizia Guvernului de a opri procedura de includere a localităţii Roşia Montană în patrimoniul UNESCO este surprinzătoare şi fără precedent, spune, la RFI , senatorul USR Vlad Alexandrescu, fost ministru al Culturii.
Vlad Alexandrescu este surprins de decizia Guvernului privind Roşia Montană: „Decizia de care am aflat şi eu cu surprindere ieri vine în contextul în care organismul de experţi acreditat de UNESCO, ICOMOS, a făcut public de curând avizul cu privire la includerea Roşiei Montane în patrimoniul mondial al umanităţii ca fiind un aviz pozitiv. Nu numai că acest aviz este pozitiv, dar ţinând seama de tot ce se întâmplă la Roşia Montană, ICOMOS a recomandat înscrierea de urgenţă în patrimoniul periclitat. Acest caracter de urgenţă a mai fost recomandat la UNESCO atunci când a fost vorba de devastări, de pierderi grave, iremediabile, ale unor monumente istorice, cum au fost de pildă toate acele distrugeri de patrimoniu în Orientul Mijlociu”.
