Joi, 7 iunie 2018, 15:33 Economie | Companii
Fabrica Continental Timisoara
Pentru că aplicațiile WhatsApp și Snapchat să funcționeze, utilizatorii își urcă, pe acestea, agendele cu contacte. Potrivit Regulamentului general privind protecția datelor, acest upload ar necesita aprobarea fiecărei persoane din agendă. Pentru a garanta securitatea și confidențialitatea datelor, concernul german Continental AG a decis să interzică aplicațiile de chat pe smartphone-urile de serviciu. Firma este prezentă și în România, având peste 19.700 de angajați.
Furnizorul de automobile Continental interzice angajaților săi să utilizeze aplicații de social-media, cum ar fi WhatsApp și Snapchat, pe telefoanele de serviciu, datorită preocupărilor privind confidențialitatea. Acest lucru se aplică în rețeaua corporativă globală și afectează mai mult de 36.000 de telefoane mobile, a declarat Continental marți, 5 mai, la Hanovra.
Aceste aplicații accesează date personale, prin urmare confidențiale, din aceste agende. Ele sunt, de fapt, date ale unor terți care nu au consimțit, explicit, la acest proces.
„Lucrăm la un proiect de <<accidente rutiere zero>> și, prin urmare, cerem o astfel de <<Vision Zero>> și pentru traficul de date“, a spus CEO-ul Continental, Elmar Degenhart. „Nu considerăm că este acceptabil să delegăm, unilateral, respectarea legilor privind protecția datelor utilizatorilor”, a adăugat el.
Concernul german, furnizor pentru industria auto, ia în calcul alternative mai sigure. În cazul companiei WhatsApp și Snapchat, în opinia Continental, accesul la agende nu poate fi restricționat - compania nu dorește să suporte riscurile corespunzătoare de protecție a datelor. Iar Conti vrea ca angajații și partenerii de afaceri să fie protejați în confidențialitatea datelor lor.
La scurt timp după intrarea în vigoare a noului regulament UE privind protecția generală a datelor (DSGVO), la 25 mai, primele reclamații privind Facebook și Google au fost primite de autoritățile de supraveghere. Scopul regulamentului este de a proteja mai bine consumatorii, iar prelucrarea datelor cu caracter personal de către companii, asociații sau autorități este reglementată mult mai strict decât înainte.
Consumatorii trebuie să fie informați cu privire la colectarea datelor - cum ar fi numele, adresa, adresa de e-mail și numărul de identificare-, indiferent de motiv și să fie de acord cu aceasta. Încălcările atrag după sine amenzi mari. WhatsApp, cu peste 1,3 miliarde de utilizatori din întreaga lume, a fost vândut companiei Facebook în 2014, pentru aproximativ 22 de miliarde de dolari.
Continental a criticat aplicațiile care dau vina pe responsabilitatea utilizatorilor. Pentru a respecta regulamentul, utilizatorii WhatsApp ar trebui să obțină, în mod individual, consimțământul fiecărei persoane din agendă, pentru a comunica datele, mai departe.
Acest lucru, în viața de zi cu zi, „nu este suficient de fiabil și, prin urmare, practic irealizabil“. Măsura de interzicere a aplicațiilor de mesagerie ar putea fi anulată, totuși, în cazul în care ofertanții „ar garanta din start folosirea inofensivă, în sensul protecției datelor“, consideră Continental.
Preocupări de acest fel, din partea unor mari companii, incluse în DAX, au apărut în mod repetat. Ultima dată, WhatsApp a rezolvat problema, în sensul că utilizatorii confirmă faptul că furnizează informațiile de contact „în conformitate cu legile aplicabile”, exprimându-și  acordul cu actualii Termeni de utilizare. Acest lucru poate fi înțeles în contextul în care WhatsApp presupune că utilizatorii înșiși au obținut permisiunea de a transfera datele.
În legătură cu măsura luată de Conti, specialistul în dreptul muncii din Hanovra, Max Wittig, a declarat că aceasta este o decizie antreprenorială, iar orice companie are dreptul să decidă modul în care se utilizează telefoanele mobile de serviciu. Angajații trebuie să se conformeze, chiar dacă s-ar hotărî, la un moment dat, „să se lucreze numai prin poștă“, a adăugat Wittig.
Continental nu este singurul mare concern german care impune restricții în sensul menționat. Deutsche Bank a interzis, încă de anul trecut, folosirea serviciilor de mesagerie pe smartphone-urile de serviciu. I se adaugă Commerzbank, Henkel și asigurătorul Münchner Rück.
La BMW, se pot folosi servicii de mesagerie numai dintre cele agreate de concern. „Între acestea nu se regăsesc Whatsapp & Co.“, a menționat un purtător de cuvânt al producătorului auto, pentru manager-magazin. Alte concerne sunt însă mai permisive, cum e cazul BASF, SAP sau Beiersdorf.
Citeste doar ceea ce merita. Urmareste-ne si pe Facebook.
Material susținut de Banca Transilvania​
De ce să-mi duc afacerea și în mediul online? Cum aleg o platformă de eCommerce potrivită business-ului meu? Ce investiții presupune această decizie? Cum reușesc să ajung cât mai repede la clienții mei? Doi specialiști au răspuns întrebărilor antreprenorilor
Vezi răspunsurile pe StartupCafe.ro
