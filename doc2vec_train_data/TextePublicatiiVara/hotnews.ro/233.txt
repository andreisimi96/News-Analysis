Americanii au o problemă delicată înainte de întâlnirea lui Trump cu Kim din Singapore: Cine o să plătească hotelul dictatorului nord-coreean?
Sâmbătă, 2 iunie 2018, 10:06 Actualitate | Esenţial
Hotelul Fullerton din Singapore
Într-un complex turistic de pe o insula de lângă Singapore, organizatorii americani lucrează zi și noapte, împreună cu omologii lor nord-coreeni, pentru a pune la punct întâlnirea dintre Donald Trump și Kim Jong Un, scrie  Washington Post.
Dar o anume problemă logistică rămâne nerezolvată, au dezvăluit publicației americane două persoane care cunosc situația: Cine va plăti cazarea lui Kim Jong Un? 
Mândra, dar săraca țară asiatică cere ca o altă țară să plătească nota de la hotelul pe care l-a solicitat, Fullerton, un superb hotel în stil neoclasiv situat lângă vărsarea râului Singapore. 
Doar apartamentul prezidențial de acolo costă 6.000 de dolari pe noapte. 
Statele Unite sunt dispuse să acopere cazarea nord-coreenilor la hotelul de cinci stele, dar iau în considerare și posibilitatea ca Phenianul să considere acest lucru drept o insultă. De aceea, organizatorii americani analizează și varianta de a cere țării gazdă, Singapore, să plătească cazarea delegației nord-coreene. 
”Este o ironică, dar și elocventă deraiere de la poziția insistentă a Coreei de Nord, de a fi tratată pe picior de egalitate”, a comentat Scott Snyder, expert în probleme coreene la Consiliul pentru Relații Externe. 
Izolatul regim are însă antecendente în ce privește solicitările financiare îndrăznețe. 
În timpul olimpiadei de iarnă de la Pyeongchang de anul acesta, Coreea de Sud a plătit 2,6 milioane de dolari pentru cazarea majoretelor nord-coreene, pentru o trupă artistică și pentru alți membri ai delegației vizitatoare. Tot atunci, Comitetul Internațional Olimpic a achitat deplasarea a 22 de sportivi nord-coreeni. 
De asemenea, în 2014, când șeful serviciului național de informații al SUA, James R. Clapper, a vizitat Coreea de Nord pentru a recupera doi prizonieri americani, gazdele i-au servit ”o elaborată masă cu 12 feluri”, apoi au insistat să o plătească.
