Vaslui: În fiecare zi este depistat cel puțin o persoană cu afecțiuni psihice / O pondere mare o au psihozele alcoolice
Joi, 7 iunie 2018, 16:01 Actualitate | Esenţial
Un număr de 141 de persoane din judeţul Vaslui au intrat în primul trimestru al acestui an în evidenţele Direcţiei de Sănătate Publică cu afecţiuni psihice. Potrivit reprezentanţilor instituţiei, citați de Agerpres, în fiecare zi este depistat cel puţin un pacient cu astfel de afecţiuni. 
"În primul trimestru al anului 2018, au intrat în evidenţele noastre un număr de 141 de cazuri noi de bolnavi cu diverse afecţiuni psihice. Ponderea cea mai mare a cazurilor se înregistrează în mediul rural, unde au fost depistate 95 de persoane. În prezent, în judeţul Vaslui sunt în evidenţă 11.377 de bolnavi cu afecţiuni psihice. Din totalul pacienţilor, 6.681 sunt din mediul rural', a spus purtătorul de cuvânt al Direcţiei de Sănătate Publică Vaslui, Mihaela Topliceanu.
Din totalul îmbolnăvirilor, o pondere semnificativă este reprezentată de psihozele alcoolice, în primul semestru fiind luaţi în evidenţe un număr de 62 de vasluieni cu această afecţiune. 
Conform DSP, numărul cazurilor noi de boli psihice se menţine la nivelul anului trecut.
Autorităţile sanitare afirmă că, în cele mai multe cazuri, monitorizarea persoanelor cu afecţiuni psihice este dificilă, mai ales din cauza faptului că bolnavii nu respectă tratamentul prescris de medici, dar şi fiindcă cetăţenii nu conştientizează că au probleme de ordin psihic şi nu se prezintă la specialist.
