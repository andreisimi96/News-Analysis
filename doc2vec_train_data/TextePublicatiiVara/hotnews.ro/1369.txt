Sâmbătă, 16 iunie 2018, 15:13 Sport | Fotbal
Considerată una din favorite la câștigarea trofeului, Franța a avut parte de un debut cu emoții la Campionatul Mondial din Rusia. Elevii lui Didier Deschamps au început promițător partida cu Australia, dar entuziasmul s-a stins pe parcurs. Tabela a rămas neschimbată în primele 45 de minute, cu cea mai mare ocazie în dreptul australienilor. Repriza a doua a dus câte un penalty pentru fiecare echipă și un gol norocos al lui Pogba. Jucătorul lui Manchester United a stabilit scorul final în minutul 81, aducând victoria Franței, scor 2-1.
Franța, început cu motoarele turate la maxim
Cu o medie de vârstă de 24 de ani și 6 luni, echipa de start aleasă de Didier Deschamps a reprezentat cea mai tânără formulă aliniată de Franţa la meciul de debut al unui Campionat Mondial de la ediția din 1930 (23 de ani și 11 luni, contra Mexicului). Tinerii lui Deschamps au început partida cu motoarele turate la maxim.
Primul pericol la poarta australienilor și-a făcut apariția încă din minutul 2, prin Kylian Mbappe. Jucătorul lui PSG a șutat periculos către colțul scurt, din unghi, dar portarul australian a respins în corner. Două minute mai târziu, "Les Bleus" au beneficiat de o lovitură liberă de la aproximativ 25 de metri, însă execuția lui Pogba a fost una slabă. A venit apoi rândul lui Grizmann (6') să-și încerce norocul. Atacantul lui Atletico a  trimis din voleu la colţul lung, dar portarul australian nu a avut probleme în a reține.
Primul moment important pentru australieni a venit în minutul 12. O lovitură liberă laterală a fost întâmpinată cu mult entuziasm de fanii australieni din tribune, care s-au ridicat de pe scaune precum la un penalty. Execuția lui Aaron Mooy nu a fost deloc rea, însă Leckie a deviat cu capul peste poarta apărată de Loris.
Tolisso, aproape de autogol
Doar cinci minute mai târziu, scenariul s-a repetat pentru australieni. O lovitură liberă laterală și același executant. Aaron Mooy a centrat la bara a două, Tolisso a deviat neinspirat, iar mingea s-a scurs spre colţul lung. Hugo Lloris a intervenit însă excelent și i-a salvat pe cocoși.
Tinerii lui Deschamps și-au pierdut entuziasmul
Dacă în primele 15 minute francezii aveau o posesie de 63%, după o jumate de oră de joc raportul a devenit 52%-48%. Elevii lui Didier Deschamps au construit la mijlocul terenului, dar nu au găsit soluții pentru a pune în pericol poarta lui Mathew Ryan. Australienii au jucat disciplinat, s-au aparat impecabil și au reușit să ii împiedice pe cocoși la fiecare atac.
Francezii puteau să dea lovitura pe finalul primei reprize, însă apărarea lui Van Marwijk a fost încă o dată la post. Pogba (43') a trimis o pasă lobată peste apărarea adversă, Griezmann a plecat la timp, dar Sainsbury a intervenit la timp și a respins din fața atacantului lui Ateltico Madrid. Replica Australiei a venit prin  Behich, care a încercat un șut la vinclu, dar a trimis pe lângă poartă. Astfel, tabela a rămas neschimbată în primele 45 de minute ale partidei de pe Kazan Arena.
Penalty-ul și arbitrajul video
Griezmann a fost agăţat în careu de Risdon, dar centralul Cunha a lăsat inițial jocul să continue. A cerut apoi consultarea arbitrajului video - a fost prima oară în istoria turneului final când se apelează la această tehnologie. După revederea fazei, arbitrul i-a acordat cartonașul galben fundașului australian și a indicat punctul cu var pentru Franța. Același Griezmann (57') a executat lovitura de pedeapsă. Septarul naționalei Franței a trimis violent, iar Ryan nu a avut timp nici să clipească.
A urmat apoi un contraatac fulger al francezilor, australienii au fost prinși pe picior greșit, dar au scăpat fără gol. Lucrurile păreau să între în linie dreaptă pentru trupa lui Deschamps, însă Umtiti a comis henț în careu, iar arbitrul a dictat lovitură liberă de la 11 metri. Mile Jedinak  a înscris fără emoţii, pe centrul porţii, după ce Lloris a plonjat în dreapta.
Golul norocos al lui Pogba
Salvarea francezilor a venit în minutul 81, de la Pogba. Mijlocaşul a încercat să șuteze spre poartă, Behich a deviat mingea, care a lovit apoi transversala și a căzut în spatele liniei porții. În ciuda eforturilor depuse pentru a obține o remiză, australienii au fost nevoiți să se recunoască învinși după o partidă în care i-au pus mari probleme Franței,considerată una din favorite la câștigarea trofeului.
FOTOGALERIE Franța vs Australia
