Premieră în tratarea cancerului mamar: O femeie bolnavă în fază terminală, căreia nu i se mai dădea nicio șansă de vindecare, salvată de o terapie experimentală
Vineri, 8 iunie 2018, 13:01 Actualitate | Sanatate
cancer la san
O femeie din Florida, bolnavă de cancer mamar în fază terminală, care nu mai avea nicio șansă să fie salvată cu ajutorul chimioterapiei și al tratamentului convențional, a fost vindecată cu ajutorul unei terapii experimentale, scrie BBC . Medicii îi mai dăduseră lui Judy Perkins doar 3 luni de trăit și nicio șansă de salvare. Ea a acceptat să fie supusă unui tratament experimental care i-a salvat viața, iar doi ani mai târziu nu mai există semne ale cancerului în corpul său.
Echipa de cercetători de la Institutul Național al Cancerului din Statele Unite afirmă că terapia este, deocamdată, una experimentală, dar ar putea fi una revoluționară în tratarea tuturor tipurilor de cancer.
Judy Perkins (49 de ani) trăiește în Florida, Statele Unite. Ea avea cancer la sân în fază terminală, iar boala se răspândise în corpul ei: avea tumori de mărimea unei mingi de tenis la ficat. Medicii nu îi mai dădeau nicio șansă de vindecare și doar 3 luni de trăit.
Judy Perkins a fost supusă unui tratament experimental care a constat în inserarea a 90 de miliarde de celule (leucocite) în corpul ei, care anterior îi fuseseră recoltate și selectate în laborator - fiind extrase cele considerate capabile să lupte împotriva cancerului.
Judy Perkins a povestit că a simțit primele efecte pozitive și și-a dat seama că tumorile ei sunt în scădere la o săptămână după acest tratament. "A durat încă o săptămână sau două pentru ca acestea să dispară complet."
Își amintește prima scanare după procedură, când personalul medical "a fost foarte entuziasmat și a sărit în sus". Atunci i s-a spus pentru prima dată că ar putea fi vindecată.
Astăzi, Judy Perkins și-a reluat viața normală. Călătorește adesea cu rucsacul în spate și cu caiacul.
Medic: Terapia folosită, un medicament viu. Cel mai personalizat tratament imaginabil
Terapia folosită în cazul lui Judy Perkins este un "medicament viu", realizat din celulele proprii ale unui pacient, la un centru de cercetare a cancerului.
Dr. Steven Rosenberg, chirurg la Institutul Național al Cancerului din Statele Unite, a declarat pentru BBC că: "Vorbim despre tratamentul cel mai personalizat imaginabil".
Tratamentul rămâne unul experimental și este nevoie să mai fie încă testat înainte de a fi folosit mai mult. Medicii care au lucrat la dezvoltarea lui spun că el funcționează în felul următor: începe prin a cunoaște inamicul. Tumoarea unui pacient este analizată genetic pentru a identifica mutațiile rare care ar putea face cancerul vizibil pentru sistemul imunitar. Dintre cele 62 de anomalii genetice întâlnite la această pacientă, doar patru au fost linii potențiale de atac.
Din acest moment, cercetătotii pornesc la vânătoare: sistemul imunitar al pacientului atacă tumoarea, iar celulele încep să se lupte. Oamenii de știință examinează celulele albe ale pacientului (leucocitele) și le extrag doar pe cele capabile să lupte împotriva cancerului. Acestea sunt cultivate, apoi, în cantități imense în laborator.
"Mutațiile celulelor, care provoacă cancerul, se dovedesc a fi călcâiul lui Ahile", concluzionează dr. Steven Rosenberg.
