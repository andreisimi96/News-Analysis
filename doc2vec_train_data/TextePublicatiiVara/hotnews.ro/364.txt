Angelique Kerber, înainte de duelul cu Halep: "Știu la ce să mă aștept, trebuie să am inițiativa și să fiu mai agresivă. Cred că va fi o partidă lungă"
Marţi, 5 iunie 2018, 7:26 Sport | Roland Garros 2018
Simona Halep și Angelique Kerber se vor înfrunta pentru a zecea oară în carieră, miza confruntării fiind una imensă: calificarea în semifinalele de la Roland Garros, al doilea de Grand Slam al anului. Nemțoaica a declarat că știe deja la ce să se aștepte, precizând că trebuie să aibă inițiativa și să fie mai agresivă. În plus, fostul lider mondial este de părere că partida va fi una de lungă durată.
Ultima dată când s-au întâlnit, Halep și Kerber au fost protagonistele unui meci memorabil în semifinalele ediției din acest an a Australian Open. Românca s-a impus atunci cu 6-3, 4-6, 9-7, după două ore și 20 de minute, salvând și două mingi de meci. Vezi aici mai multe detalii.
"Știu la ce să mă aștept, dar până la urmă cred că trebuie să am inițiativa, să fiu mai agresivă și să profit de șansele pe care le voi avea. Cred că va fi o partidă lungă. Cred că amandouă jucăm bine în apărare, dar încercăm să să ne îmbunătățim jocul și să fim mai agresive", a spus Kerber, într-o conferință de presă.
Kerber este pentru a doua oară în sferturi la Roland Garros, după un parcurs perfect, fără set cedat. Prima prezență în această fază a competiției a fost bifată de Kerber în anul 2012.
"Cred că m-am schimbat foarte mult din 2012 și până acum. Cred că încerc mai multe pe teren, încerc să mă bucur de jocul pe zgură. În anii trecuți eram prea grăbită, puneam prea multă forță în lovituri. Acum încerc să joc mai relaxat, să mă mișc mai bine și să o iau meci cu meci", a mai declarat Kerber.
Partida dintre Halep și Kerber va avea loc miercuri, la o oră ce urmează să fie anunțată astăzi de organizatori.
Simona Halep vs Angelique Kerber, istoricul întâlnirilor directe:
2018, Australian Open (hard): 6-3, 4-6, 9-7 pentru Halep
2016, Turneul Campioanelor (hard): 6-4, 6-2 pentru Kerber
2016, Cincinnati (hard): 6-3, 6-4 pentru Kerber
2016, Montreal (hard): 6-0, 3-6, 6-2 pentru Halep
2016, Wimbledon (iarbă): 7-5, 7-6(2) pentru Kerber
2016, FedCup (zgură): 6-2, 6-2 pentru Kerber
2015, Toronto (hard): 6-3, 5-7, 6-4 pentru Halep
2014, Doha (hard): 6-3, 5-7, 6-4 pentru Halep
2009, Saint Raphael (hard): 5-7, 6-2, 7-5 pentru Halep
Parcursul celor două jucătoare la Roland Garros:
Turul I: 2-6, 6-1, 6-1 cu Alison Riske (SUA, 83 WTA), după o oră și 34 de minute
Turul II: 6-3, 6-1 cu Taylor Townsend (SUA, 72 WTA), după o oră și 8 minute
Turul III: 7-5, 6-0 cu Andrea Petkovic (Germania, 107 WTA), după o oră și 28 de minute
Optimi: 6-2, 6-1 cu Elise Mertens (Belgia, 16 WTA), după 59 de minute.
Turul I: 6-2, 6-3 cu Mona Barthel (Germania, 117 WTA), după o oră și două minute
Turul II: 6-2, 6-3 cu Ana Bogdan (România, 66 WTA), după o oră și două minute
Turul III: 7-6(4), 7-6(4) cu Kiki Bertens (Olanda, 22 WTA), după o oră și 55 de minute
Optimi: 6-2, 6-3 cu Caroline Garcia (Franța, 7 WTA), după o oră și 7 minute.
