Toader, despre decizia CCR privind revocarea lui Kovesi: Decizia produce efecte juridice de la momentul publicării în Monitorul Oficial / Am înțeles că Iohannis va citi până va înțelege
Luni, 11 iunie 2018, 8:03 Actualitate | Esenţial
Tudorel Toader, ministrul Justitiei
Foto: Guvernul Romaniei
Ministrul Justiției, Tudorel Toader, a declarat, luni, dimineață, referitor la decizia pe care președintele o va lua în legătură cu revocarea Laurei Codruța Kovesi, că a înțeles că președintele va citi " până va înțelege", exprimându-și convingerea că șeful statului își va îndeplini obligațiile, transmite Agerpres.
"Eu am declarat în nenumărate rânduri, chiar dacă în spațiul public, din considerente diferite, au apărut și alte afirmații. Decizia produce efecte juridice, ca orice decizie, obligație în cazul acesta, de la momentul publicării în Monitorul Oficial al României. Nu avem un termen. Am înțeles că domnia sa va citi , am înțeles că domnia sa va citi până va înțelege, iar eu exprim aceeași convingere, că-și va îndeplini obligațiile. Nu (a fost o ironie -n.r.), să înțelegeți că doar am repetat ceea ce domnia sa a afirmat. Preferabil să întrebați pe domnul președinte (dacă încalcă legea -n.r.)", a declarat Tudorel Toader.
În urmă cu o săptămână, președintele Klaus Iohannis spunea că așteaptă motivarea Curţii, pe care "o vom citi până o înţelegem sau până înţelegem ceva din ea, după care voi comunica ce trebuie făcut sau ce voi face eu mai exact".
CCR a publicat motivarea, de 133 de pagini, în cazul conflictului președinte- ministrul Justiției, generat ca urmare a refuzului președintelui Iohannis de a o revoca pe Laura Codruța Kovesi din funcția de procuror șef al DNA.
"Independenţa judecătorilor nu o schimbă nimeni, procurorii au fost şi rămân independenţi în instrumentarea cauzelor, niciun ministru nu s-a dus şi nu se va duce să întrebe un procuror despre modul de soluţionare a unei cauze. Acestă competenţă funcţională de exercitarea a urmăririi penale nu a fost nici într-un fel modificată. A câştigat, dacă vreţi statul, de drept. Decizia foarte explicită mai pune o temelie la fundamentele statului de drept a României, că procurorii se numesc în Constituţie magistraţi, dar categoric au alte competenţe de umărire Pentru buna funcţionare a statului de drept trebuie ca fiecare dintre noi să ne cunoaştem bine competenţele, să ne respectăm limitele de competenţă trasate de Constituţie", a mai spus ministrul Justiției.
