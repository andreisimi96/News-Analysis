Vineri, 15 iunie 2018, 6:30 Actualitate | Esenţial
Elevi in clasa
Elevii intră, vineri, în vacanţa de vară, care se va încheia în 10 septembrie. Elevii claselor a VIII-a au intrat în vacanţă mai repede, iar în ultima săptămână de şcoală au susţinut Evaluarea Naţională, potrivit News.ro.
Elevii de clasa a VIII-a au terminat cursurile în 8 iunie, iar de luni au susţinut probele examenului de Evaluare Naţională. Rezultatele vor fi afişate în 19 iunie. 
Vacanţa de vară care începe vineri se va încheia în 10 septembrie, când elevii se vor întoarce la şcoală.  
Anul şcolar 2018 - 2019 va avea 168 de zile lucrătoare (34 de săptămâni) şi cuprinde: semestrul I (10 septembrie 2018 - 1 februarie 2019) şi semestrul al II-lea (11 februarie 2019 - 14 iunie 2019).
Vacanţele elevilor din toate ciclurile de învăţământ sunt programate după cum urmează: vacanţa de iarnă (22 decembrie 2018 - 13 ianuarie 2019), vacanţă intersemestrială (2 - 10 februarie 2019), vacanţa de primăvară (20 aprilie - 5 mai 2019) şi vacanţa de vară (15 iunie - 15 septembrie 2019). Suplimentar, clasele din învăţământul primar şi grupele din învăţământul preşcolar beneficiază de vacanţă în săptămâna 27 octombrie - 4 noiembrie 2018.  
Pentru clasele terminale din învăţământul liceal, anul şcolar se încheie în data de 31 mai 2019, iar pentru clasa a VIII-a, în data de 7 iunie 2019.  
Şi în anul şcolar viitor elevii se vor bucura de programul naţional „Şcoala altfel”. Acesta are o durată de 5 zile consecutive lucrătoare în timpul anului şcolar şi poate fi derulat în perioada 1 octombrie 2018 - 31 mai 2019, pe baza unei planificări ce rămâne la decizia şcolilor.
Desfăşurarea programului „Şcoala altfel” nu coincide cu perioada alocată susţinerii tezelor semestriale. Acestea vor avea loc, de regulă, la finalul semestrelor, după parcurgerea programei şcolare, cu cel puţin trei săptămâni înainte de finalul semestrului.  
Etapele naţionale ale olimpiadelor şcolare se organizează, în general, în perioada vacanţei de primăvară, potrivit unui calendar specific.
