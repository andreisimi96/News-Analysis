Rezultatele de la Evaluarea Națională 2018, afișate marți de Ministerul Educației. Cum se rezolvă contestațiile și care sunt condițiile în care părinții pot vedea lucrările de examen ale copiilor
Luni, 18 iunie 2018, 16:44 Actualitate | Educatie
Rezultatele de la evaluarea nationala
​Rezultatele de la Evaluarea Națională 2018 vor fi afișate marți, până la ora 12:00, la avizierele școlare. Acestea sunt primele note obținute de absolvenții de clasa a VIII-a la examen. Elevii care sunt nemulțumiți de rezultate pot să depună contestații, între orele 14:00-19:00. La contestație, fiecare lucrare este evaluată de către doi profesori. În cazul în care notele acordate după reevaluare sunt mai mari sau mai mici cu 1,5 puncte decât nota dinainte de contestații, atunci lucrarea merge la încă doi profesori.
Absolvenții de clasa a VIII-a mai au o zi până află ce note au luat la Evaluarea Națională. Rezultatele de la examenele de Matematică și Română contează în admiterea la liceu.   
Calendarul Evaluării Naționale 2018 prevede că primele rezultate sunt publicate pe 19 iunie 2018. Rezultatele elevilor la Evaluarea Națională 2018 sunt afișate în școli, până în ora 12:00, precum și pe edu.ro - potrivit cutumei. Elevii nemulțumiți de notele primite la examen pot să depună contestații, tot marți 19 iunie, între orele 14:00-19:00.
Pe 23 iunie sunt afișate rezultatele finale de la Evaluarea Națională.
Părinții pot să ceară comisiei județene de examen să vadă lucrările propriului copil, dar numai după afișarea rezultatelor finale, după soluționarea contestațiilor. “La vizualizarea lucrării/lucrărilor, candidatul minor trebuie să fie însoțit obligatoriu de un părinte/reprezentant legal”, mai spune legislația. Această cerere de vizualizare a lucrării copilului nu poate conduce, însă, nici la recorectare, nici la modificarea notelor.
Calendar Evaluarea Națională 2018
4 - 8 iunie 2018        Înscrierea la evaluarea națională
8 iunie 2018             Încheierea cursurilor pentru clasa a VIII-a
11 iunie 2018           Limba şi literatura română - examen scris
13 iunie 2018            Matematică - examen scris
14 iunie 2018           Limba şi literatura maternă - examen scris
19 iunie 2018            Afişarea rezultatelor înaintea contestațiilor (până la ora 12:00)
19 iunie 2018           Depunerea contestaţiilor (orele 14:00 – 19:00)
20 - 22 iunie 2018    Soluţionarea contestaţiilor
23 iunie 2018           Afişarea rezultatelor finale după soluţionarea contestaţiilor
Ministerul Educației a anunțat că implementarea Regulamentului european pentru protecția datelor personale (GDPR) nu afectează procedura de publicare a rezultatelor de la Evaluarea Națională sau Bacalaureat. Numele și notele de la examen pot fi anonimizate, la cererea elevului sau a părintelui, dar această posibilitate exista și până acum, a spus Ministerul. Detalii aici
Cum se corectează lucrările
Lucrările sunt corectate în alte județe decât cel în care elevii au susținut examenele. Fiecare lucrare este evaluată de către doi profesori. În cazul în care diferența dintre notele date de cei doi este de cel mult 1 punct, atunci nota finală este calculată ca medie aritmetică cu două zecimale a notelor acordate de evaluatori, fără rotunjire.
Dacă cei doi profesori dau note între care există o diferență mai mare de 1 punct, atunci lucrarea este recorectată de alți doi profesori. “Nota finală este calculată din cele 4 (patru) note, după eliminarea celor două note/valori extreme, ca media aritmetică cu două zecimale, fără rotunjire, a celor două note/valori centrale. Media rezultată reprezintă nota finală” - prevede Ordinul privind organizarea și desfășurarea Evaluării Naționale pentru absolvenții clasei a VIII-a în anul școlar 2017-2018.
La contestații, “notele acordate după reevaluare sunt comparate cu cele acordate în etapa de evaluare inițială. În situația în care se constată o diferență de notare mai mare de 1,5 puncte, în plus sau în minus, între nota de la evaluarea inițială și cea de la contestații, lucrarea este transmisă spre reevaluare altor doi profesori evaluatori. Nota finală, urmare a reevaluării în etapa de soluționare a contestației, este calculată din cele 4 (patru) note, după eliminarea celor două note/valori centrale”, se arată în același ordin. Această notă nu mai poate fi modificată.
