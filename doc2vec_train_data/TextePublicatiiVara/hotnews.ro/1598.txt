Inflația ar putea urca în iunie la 5.4%, spun economiștii Unicredit. Asta e vestea proastă. Cea bună e că unii nu vor resimți creșterile prețurilor
Miercuri, 20 iunie 2018, 15:16 Economie | Finanţe & Bănci
Inflatia ar putea urca in iunie la 5.7%
​Am trecut miercuri prin piața din spatele fostului cinema Cultural, de pe B-dul Obregia, din Capitală. La brutăria locală, franzeluțele care costau 30 de bani, azi costau 50 de bani. Am întrebat-o într-o doară pe vânzătoare de ce au urcat prețul franzeluțelor și mi-a ”destăinuit” secretul: a crescut prețul petrolului pe plan mondial! Insistând, am aflat că patroana afacerii a aflat că oamenilor le-a crescut salariile, așa încât își pot permite să dea mai mult pe un produs atât de important precum e pâinea. ”Dar să știți că sunteți singurul care, după ce le-am dat-o pe aia cu prețul petrolului, a continuat cu întrebările. Ceilalți au dat din cap că au înțeles și au plecat cu plasele pline, fără alte întrebări”, a mai spus miercuri vânzătoarea de pâine. În asemenea condiții, nu mă mir că există așteptări justificate de creștere a inflației la 5.7% în iunie.
Economiștii Unicredit au publicat recent un raport în care estimau că nu ar fi deloc improbabil ca inflația din iunie să atingă 5.7% și să rămână la peste 5% până prin septembrie. Puteți citi Raportul Unicredit aici .
Trebuie spus din start că inflația e un indicator personal. Că fiecare om cheltuiește după bunul plac banii proprii ca să-și asigure standardul propriu de viață dorit. Unii preferă să mănânce cartofi prăjiți cu ceafă de porc, în vreme ce alții preferă puiul sau doar legumele. Pe scurt, obiceiurile personale de consum sunt fie dezinflaționiste, fie dimpotrivă.
De asemenea, la oraș, inflația e alta decât la sat. În plus, dacă ești patron, ai de-a face cu o altă inflație decât dacă ești pensionar. În fine, criteriile te diferențiază.
Ponderile diferă și ele după perioade ale anului. Iarna consumi mai multă carne de porc întrucât așa cer Sărbătorile de Crăciun la români. Primăvara, merge mai bine puiul.
Într-o discuție cu regretatul economist Gheorghe Cercelescu, acesta îmi povestea:  ”Vezi și tu cum presa străină scrie cum că oamenii de afaceri români mai întâi își cumpără vile și limuzine de lux și apoi investesc în producție. Actuală situație din economie readuce în memorie o celebră anecdotă de la începutul anilor '60.  Conducerea "fabricii de filme" de la Buftea, care doar ce se modernizase cu mașini și instalații de ultima oră importate din Germania, l-a invitat pe marele Arghezi să o viziteze. La sfârșitul plimbării prin studiouri, gazdele l-au întrebat pe celebrul Arghezi ce impresie i-a făcut nouă tehnologie. La care Arghezi, fără să stea prea mult pe gânduri, le-a răspuns tot printr-o întrebare: "Dar nemții unde sunt? ” La noi încă persistă criza nemților, zicea bătrânul Cercelescu.  
Nu există o teorie a dinamicii inflației care să funcționeze suficient de bine pentru a putea fi utilizată în timp real de politica monetară (fost membru FED)
Primul principiu al unui război este "cunoaște-ți inamicul", scrie un editorialist al Bloomberg . Dar nu întotdeauna acest lucru e posibil. Atunci când Isărescu și ceilalți membri ai CA din BNR cresc dobânda cheie de teama supraîncălzirii economiei, trebuie spus că sunt multe lucruri pe care nu le cunosc despre inflație. Băncile centrale de multe ori conduc în orb bătălia cu inflația.
Daniel Tarullo,fost membru al boardului FED,  într-un mesaj transmis către Brookings Institution în octombrie 2017 (după ce demisionase) admitea că nu există o teorie a dinamicii inflației care să funcționeze suficient de bine pentru a putea fi utilizată în timp real de politica monetară.
Imaginați-vă Banca Centrală ca pe un bucătar care stă cu mâna încleștată pe butonul care reglează nivelul flăcării gazului de sub oală. Dacă economia nu reacționează, bucătarul face flacăra mai mare. Dacă economia dă în clocot, dă flacăra la mai mic.
Numai că apare și aici o problemă: în oală ai și carne și cartofi și ceapă. Unele fierb mai repede decât altele iar o flacără mică (sau mare) le ajută pe unele dar le face praf pe altele. Exact ca în domeniul prețurilor. Prețurile nu se mișcă la unison!
Ceea ce Institutul Național de Statistică definește ca fijnd inflația, este doar o medie ponderată a creșterii și scăderii prețurilor tuturor bunurilor și serviciilor dintr-un coș care reflectă cheltuielile tuturor românilor. Aceste prețuri se modifică din mai multe motive, inclusiv datorită evoluției tehnologiei, preferințelor consumatorilor dar și din cauza costurilor importurilor (prin cursul de schimb).
De asemenea, oamenii percep diferit inflația. Detalii, aici .
Consecințele creșterii prețurilor (în România):
Pentru Guvern: erodează creșterile salariale promise prin intermediul programului de guvernare. Dă apă la moară atacurilor la BNR, instituție văzută în mod fundamental greșit ca fiind anti-Guvern.Duce la nemulțumiri și potențiale ieșiri în stradă.
Pentru BNR: Îi sporește vulnerabilitatea în fața atacurilor Guvernului. Îi pune în fața unui scenariu (încă puțin probabil la această oră) de a rata ținta de inflație.
Pentru români: Îi pune în fața scenariului creșterii dobânzilor la credite (prin majorarea dobânzii cheie -focul de sub oală și a alinierii ROBOR, care dă semnalul în materie de dobânzi la împrumuturi), le reduce puterea de cumpărare și le ”mănâncă” din salarii.
Nimeni nu câștigă, asta e clar. Ceea ce nu este clar e faptul că deși PSD pare să nu înțeleagă din mecanismele de funcționare ale economie, continuă să se încăpățâneze în luarea de măsuri totalmente deraiate de la orice logică economică.
