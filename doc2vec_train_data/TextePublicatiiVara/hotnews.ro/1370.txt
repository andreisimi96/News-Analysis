Sâmbătă, 16 iunie 2018, 15:28 Actualitate | Esenţial
Foto: Facebook/ ISU Constanta
Un bărbat în vârstă de 57 de ani, a cărui dispariţie fusese anunţată de familie, a fost găsit înecat, sâmbătă, într-un pârâu din localitatea vâlceană Jiblea Veche (Călimănești), transmite Agerpres.
Potrivit reprezentanţilor Inspectoratului de Poliţie Judeţean (IPJ) Vâlcea, în acest caz a fost întocmit dosar penal pentru moarte suspectă, cauzele exacte ale decesului urmând să fie cunoscute în urma necropsiei.
"Din primele cercetări a reieşit că bărbatul ar fi fi fost luat de o viitură, formată pe un pârâu care trece prin faţa casei sale, ieri seară, dispariţia fiind anunţată în dimineaţa acestei zile. Cadavrul a fost descoperit la aproximativ un kilometru în aval", a declarat agentul principal Loredana Sandu de la Biroul de presă al IPJ Vâlcea.
Conform aceleiaşi surse, cauza cea mai probabilă a morţii este înecul, însă se efectuează cercetări pentru stabilirea împrejurărilor exacte în care a survenit decesul.
