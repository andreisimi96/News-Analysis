Luni, 18 iunie 2018, 11:14 Economie | Burse
Bursa de Valori Bucuresti
Acționarul majoritar al Grupului Alro, Vimetco, împreună cu firma Conef, intenționează să vândă acțiuni ale companiei producătoare de aluminiu, conform informațiilor publicate pe site-ul Bursei de Valori București (BVB). Cei doi acționari nu precizează la cât vor să-și reducă participația.
“Vimetco N.V. deține, în prezent, 84,2% din acțiunile Alro. Acționarii vânzători intenționează să ofere acțiuni Alro către investitorii institutionali și investitorii de retail din Romania, respectiv și investitorilor eligibili din afara României”, se arată în document.
Cealaltă firmă, Conef, deține aproape 6% din companie. Un alt acționar important este Fondul Proprietatea, cu circa 10%.
În ultimul an, valoarea acțiunilor companiei s-a dublat, iar de la începutului lui 2018 a urcat cu 7%.
“Grupul este format din divizii upstream și downstream, de la activități care includ exploatarea și rafinarea materiilor prime, până la producția și vânzarea de produse din aluminiu primar și procesat (care cuprind produse laminate plate („PLP-uri”) și produse extrudate). Vânzările și EBITDA  ale Grupului, în 2017, au fost de 2,7 miliarde lei (aproximativ 679 milioane dolari) și respectiv 566 milioane lei (aproximativ 140 milioane dolari)”, menționează sursa citată.
Marian Năstase, președintele companiei, susține că Alro a devenit un jucător cheie pe piața globală a aluminiului, cu un istoric puternic, cu scală și prezență internațională.
“Avem o echipă puternică de management, care lucrează împreună de multi ani, cu o strategie clară de a continua să crească prezența Alro în randul clienților importanți din întreaga Uniune Europeană și dincolo de aceasta, și cu o experiență dovedită de creștere a companiei și de a obține performanțe financiare”, a spus Năstase.
