Ungaria a primit bani de la UE pentru ultimul tronson de autostradă până la granița cu România. Proiectul ar urma finalizat până în 2020
Vineri, 1 iunie 2018, 10:19 Economie | EuROfonduri
​Ungaria are la dispoziție 265 de milioane de euro din Fondul de Coeziune, banii europeni urmând a fi investiți în construcția ultimei secțiuni din autostrada de la Budapesta până la granița României. Proiectul trebuie finalizat până în 2020, potrivit  unui comunicat al Comisiei Europene. 
„Am aprobat azi (joi -n.r.) proiectul construirii autostrăzii între Budapesta și granița României, care sper facă cât mai curând jonctiunea cu Autostrada Transilvania. Infrastructura rutieră este esențiala pentru îmbunătățirea vieții oamenilor, crearea de locuri de muncă și cresterea competitivității economice a regiunilor”, a anunțat comisarul european pentru Politică Regională, Corina Crețu. 
După finalizarea autostrăzii drumul de la Budapesta până la granița României va putea fi parcurs în mai puțin de 2 ore și 40 de minute. 
„Maghiarii și românii vor fi primii beneficiari ai acestui proiect, având o legătură mai rapidă și sigură între Budapesta și București. Dar, în ultimă instanță, toți europenii și economia comunitară, în ansamblu, vor beneficia în urma unei mai bune conectivități în regiune și de efectele pozitive pentru comerț, turism și creștere economică”, a mai declarat Corina Crețu. 
Proiectul vizează construirea autostrăzii între Berettyoujfalu şi Nagykereki, ultimul tronson necesar pentru conexiune de la graniţa României.
