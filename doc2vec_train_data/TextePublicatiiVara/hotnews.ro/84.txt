Vineri, 25 mai 2018, 12:54 Actualitate | Politic
Nicolae Bănicioiu și-a anunțat demisia din PSD pentru a se alătura formațiunii conduse de fostul premier Victor Ponta. El a susținut că nu mai poate fi părtaș la ceea ce face Liviu Dragnea cu partidul social-democrat. Bănicioiu este al 11-lea parlamentar PSD care se alătură formațiunii lui Ponta în ultimele zile.
”Am luat decizia de a fi alături de colegii mei din guvernarea Ponta, guvernare în care noi am făcut multe lucruri bune și cu care am câștigat alegerie din 2016. Supărarea mea față de conducerea partidului este cunoscută, lipsa de consecvență și de deprofesionalizare continuă. Nu mai pot fi părtaș cu toate aceste lucruri pe care le induce domnul Dragnea”, a spus el, la Antena 3.
Fost ministru al sănătății în guvernele Ponta, deputatul mai atrage atenția asupra riscului ca Dragnea să distrugă PSD. ”Poate (...) va distruge PSD, cum unii prevedeau acum ceva vreme. Stânga românească trebuie să rămână reprezentată de oameni profesioniști. Ce se întâmplă acum în PSD nu mai are nicio legătură cu PSD. E doar o mică grupare de la PDL care a pus mâna pe putere.(...) Liviu Dragnea trebuie să înțeleagă că trebuie să termine cu ipocrizia. Suntem foarte mulți nemulțumiți”, a mai susținut Bănicioiu.
Până astăzi, 1 0 deputați s-au alăturat lui Victor Ponta fapt care îi permite să solicite înființarea grupului. Deputații Pro România sunt: Gabriela Podașcă, Titus Dobre, Ion Tabugan, Emilia Meiroșu, Cătălin Nechifor, Mircea Baniaș, Sorin Cîmpeanu, Daniel Constantin, Eugen Durbacă și Alin Văcaru.
