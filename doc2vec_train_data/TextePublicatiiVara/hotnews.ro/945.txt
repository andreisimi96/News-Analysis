CSM a cerut Inspecției Judiciare să verifice dacă declarațiile lui Dragnea afectează independența Justiției / Ce spusese liderul PSD: ”Sper să nu fie niciun procuror care să riște atât de mult ca să dea curs la această demență”
Luni, 11 iunie 2018, 12:44 Actualitate | Esenţial
CSM anunță că secția sa pentru procurori s-a autosesizat și a cerut Inspecției judiciare să verifice dacă declarațiile făcute duminică de liderul PSD, Liviu Dragnea, afectează independența sistemului judiciar.
”Urmarea a afirmațiilor făcute în spațiul public în data de 10 iunie 2018 de către domnul Nicolae Liviu Dragnea, președintele Camerei Deputaților, în temeiul art. 30 alin (1) din Legea 317/2004 republicată, Secția pentru procurori s-a sesizat din oficiu şi pe cale de consecință, a solicitat Inspecției Judiciare - Direcția de inspecție pentru procurori, efectuarea de verificări cu privire la afirmațiile prezentate, din perspectiva potențialului de afectare a independenței sistemului judiciar”, se spune în comunicatul Consiliului Superior al Magistraturii.
Plângerea penală împotriva premierului Dăncilă a fost calificată drept „o demență” de Liviu Dragnea , șeful PSD susținând că nu crede că estită vreun procur care să „riște atât de mult” pentru acest demers care ar fi „o comandă de la Iohannis, fără niciun dubiu”. 
„Ce știu cu siguranță este o comandă foarte fermă. Sper să nu fie niciun procuror care să riște atât de mult ca să dea curs la această demență. Foarte mulți procurori riscă să plătească greu”, a declarat Liviu Dragnea, la Antena 3.
