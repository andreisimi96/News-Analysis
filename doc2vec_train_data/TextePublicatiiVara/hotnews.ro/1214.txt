Ludovic Orban: Avem informaţii aproape certe că Dragnea va declanşa procedura de demitere a preşedintelui săptămâna viitoare
Joi, 14 iunie 2018, 16:28 Actualitate | Politic
Preşedintele PNL, Ludovic Orban, a declarat joi că există informaţii "aproape certe" că liderul PSD, Liviu Dragnea, va demara în cursul săptămânii viitoare, cu sprijinul liderului ALDE, Călin Popescu-Tăriceanu, procedura de demitere a președintelui Klaus Iohannis.
"Clanul Dragnea e pregătit să dea foc ţării. Avem informaţii aproape certe că Dragnea va declanşa procedura de demitere a preşedintelui României în cursul săptămânii viitoare şi că este sprijinit în acest demers şi de Tăriceanu şi de acoliţii săi", a spus Orban, într-o conferinţă de presă, citat de Agerpres.
El a subliniat că obiectivele procedurii de demitere sunt: controlul asupra parchetelor, a serviciilor de informaţii şi promulgarea legilor Justiţiei şi a Codurilor penale.
În ceeea ce privește scenariul potrivit căruia "suspendarea" ar putea să nu fie urmată de referendumul de demitere, Orban a declarat: "o inepție mai mare nu am auzit". El a spus ca acest lucru nu va fi acceptat de Curtea Constituțională, pentru că "ar însemna anularea funcției de președinte".
