Sâmbătă, 9 iunie 2018, 19:48 Sport | Roland Garros 2018
Simona Halep si trofeul de la Roland Garros
Foto: wta/ twitter
Agenţia Associated Press a arătat în materialul despre succesul Simonei Halep la Roland Garros că Darren Cahill este cel care a contribuit la schimbarea atitudinii româncei, când a ameninţat-o că rupe colaborarea cu ea. De atunci, Halep a devenit o altă jucătoare, mai puternică din punct de vedere psihic, mai bună, scrie News.ro.
"Simona Halep continua să spună oricui o asculta că e o jucătoare diferită, că era mai puternică din punct de vedere psihic. Dorea atât de mult să câştige un grand slam şi era sigură că, într-o zi, o va face. După trei înfrângeri în <majore>, poate că Halep încerca să se convingă pe ea însăşi mai mult decât pe oricine altcineva că poate să o facă. Şi a avut dreptate. (..) Când meciul s-a încheiat, Halep a lăsat să-i cadă racheta şi şi-a acoperit faţa cu mâinile. Apoi, a urcat în tribune pentru o mare îmbăţişare cu antrenorul ei, Darren Cahill. El a ameninţat-o că nu va mai lucra cu ea, spunâdu-i că limbajul negativ al corpului şi atitudinea negativă îi stau în cale. Probabil a avut dreptate, dar altceva este cert: Simona Halep este o campioană de grand slam, acum şi pentru totdeauna", a notat AP, referindu-se la incidentul care a avut loc, în martie 2017, la turneul de la Miami, când Simona Halep a avut un dialog tensionat cu antrenorul Darren Cahill la pauzele de "coaching" din timpul partidei cu Johanna Konta.
Halep a spus că a fost şocată de faptul că a fost aproape să-şi piardă antrenorul în urma acelui incident şi a recunoscut că i-a fost ruşine de gestul ei.
"Totul s-a schimbat, vorbind în general de viaţa mea, sunt mai pozitivă şi asta mă ajută. Nu mai am o stare rea de sprit, aşa că e bine. A fost dificil să mă schimb şi pot să spun că mai am multe de îmbunătăţit în acest sens, acum sunt ok din punct de vedere al modului în care sunt pe teren şi în afara lui. Ştiam că o să se schimbe jocul meu dacă voi fi mai calmă pe teren. Cred că a însemnat mult că Darren a luat acea decizie, a fost ca un şoc că am pierdut antrenorul. A fost nevoie doar să îmi îmbunătăţesc acel aspect, pentru că el nu s-a plâns de jocul meu, de munca mea, ci doar de atitudinea mea. Ştiam că este singurul aspect pe care trebuia să-l schimb, ca să-l aduc înapoi. Am muncit din greu şi mi-am schimbat destul de repede atitudinea, dar, repet, mai am multe de muncit la asta. A fost supărat după Miami. Nu a fost cu mine, a fost acasă, eu am fost acasă. Mi-a spus că o să vorbim după Paris. Apoi i-a plăcut cum am fost în FedCup, în ambele meciuri, apoi la Stuttgart. Când am terminat meciurile la Stuttgart, a spus că a văzut suficient şi că e gata să revină... De fapt eu l-am întrebat dacă vrea să revină, înaintea turneului de la Madrid. Şi a spus că da, pentru că am îmbunătăţit multe şi a văzut că într-adevăr am vrut să schimb lucrurile. Dorinţa arătată în acele momente l-a făcut să revină. Acum sunt fericită că pot fi pozitivă pe teren şi că nu voi mai fi negativistă, cum am fost la Miami, pentru că nu mi-a plăcut atunci când am văzut înregistrarea. Mi-a fost ruşine de ceea ce am făcut şi sper că nu se va mai repeta", a declarat românca presei internaţionale, în urmă cu un an.
La 12 luni de atunci, Simona Halep, locul I WTA, a câştigat, sâmbătă, turneul de la Roland Garros, după ce a învins-o, în finală, cu scorul de 3-6, 6-4, 6-1, pe americanca Sloane Stephens, locul 10 WTA. În urma acestui succes, primul din carieră la un grand slam, Halep a devenit prima jucătoare română care câştigă un "major", după Viriginia Ruzici, care s-a impus, în 1978, tot la French Open.
