Miercuri, 6 iunie 2018, 5:02 Actualitate | Internaţional
Muncitorii romani in UK
Foto: Sorana Stanescu
O organizaţie de caritate dedicată sprijinirii cetăţenilor est-europeni care sunt exploataţi în Marea Britanie îşi exprimă îngrijorarea în faţa parlamentarilor în legătură cu planurile Home Office de a forţa cetăţenii UE să se înregistreze pentru statutul lor post-Brexit, potrivit The Guardian , citat de Rador.
Centrul de Resurse pentru Europa de Est (EERC), de la Londra, a declarat că este foarte preocupat de faptul că sute de mii de polonezi, români şi bulgari nu vor putea să facă solicitarea cu succes, deoarece nu vor avea documentele necesare, ca rezultat al muncii în "economia gri" ca oameni pentru curăţenie sau treburi domestice, sau cu angajatori fără scrupule. Alţii se pot strecura prin plasă, deoarece sunt atât de excluşi din societatea britanică, încât nu vor fi conştienţi că schema li se aplică şi lor.
Directorul executiv al EERC, Barbara Drozdowicz, a declarat că organizaţia caritabilă a identificat categorii de persoane dezavantajate şi vulnerabile, care vor trăi în mod legal în Marea Britanie în conformitate cu legislaţia UE, dar sunt în pericol de a pierde solicitarea de înregistrare, dacă Home Office nu alocă milioane pentru o campanie de conştientizare.
"Home Office le spune oamenilor despre statutul de stabilire pe Facebook, pe YouTube şi Spotify. Nu aşa atragi interesul oamenilor. Vorbim de sute de mii de oameni care sunt vulnerabili. Există oameni care au venit aici şi au început să lucreze pentru câteva luni, pentru bani, dar înainte să îşi dea seama, au rămas mai mulţi ani. Unii dintre ei au adesea apartamente  subînchiriate, aşa că nu vor avea contracte cu proprietari sau dosare fiscale". Dovezile lui Drozdowicz pentru comisia pentru Brexit, de miercuri dimineaţă, vor arunca o lumină asupra problemelor mai puţin cunoscute cu care se confruntă cei aproximativ 3,5 milioane de cetăţeni ai UE din Regatul Unit, care vor trebui să solicite, pentru prima dată, un nou statut de imigrare, după Brexit.
Activiştii care reprezintă ţările din Europa de Vest au condus campanii care au atras atenţia şefului Brexit al Parlamentului European, Guy Verhofstadt, şi comisarului european Michel Barnier. Dar vocile est-europenilor nu au fost auzite destul de mult, a spus Drozdowicz. Există aproximativ 922.000 de cetăţeni polonezi în Marea Britanie, cel mai mare grup de cetăţeni non-britanici din UE, urmat de români (390.000) şi irlandezi (390.000). Drozdowicz a declarat că organizaţia de caritate este îngrijorată de cea mai mare provocare cu care se confruntă Home Office, de a convinge oamenii să solicitate statutul de stabilire.
"Dacă nu trebuie să vă reînnoiţi viza la fiecare şase luni sau cinci ani, necesitatea de a solicita pentru imigraţie va fi o experienţă şocantă, acest lucru li se va aplica tuturor cetăţenilor UE, dar suntem preocupaţi de competențele lingvistice şi de alfabetizarea în rândul unora din cohortele din Europa de Est", a spus ea. Copiii aflaţi în îngrijire, femeile aflate în refugii din cauza violenţei domestice şi persoanele mai în vârstă din Europa de Est, în special cele care au venit în Marea Britanie din Polonia, după sau în timpul celui de-al doilea Război Mondial, sunt considerate, de asemenea, vulnerabile în baza propunerilor de norme ale Home Office.
"Cine va plăti pentru cererile lor de statut? Credem că pot plăti consiliile locale pentru copii, dar cum rămâne cu vârstnicii cu demenţă? ", a spus Drozdowicz. "Deoarece procesul de înregistrare va fi extrem de dependent de dovezile HMRC, persoanele care primesc bani în numerar vor fi vulnerabile, iar majoritatea acestor persoane nu vor alege să fie plătite în numerar şi sunt cel mai probabil exploatate". Organizaţia de caritate a lansat deja programe de informare în comunităţile în care populaţiile din Europa de Est sunt concentrate, dar are o finanţare redusă şi spune că această campanie ar trebui să fie responsabilitatea statului.
Ea prognozează că o industrie "subterană" a consilierilor de imigraţie necalificaţi va apărea precum ciupercile după Brexit. În timp ce cifrele Oficiului Naţional de Statistică arată că numărul imigranţilor scade, Marea Britanie este încă atractivă pentru unele zone rurale din ţări precum România, unde salariul este de 450 de lire pe lună, potrivit The Guardian . (preluare Rador )
