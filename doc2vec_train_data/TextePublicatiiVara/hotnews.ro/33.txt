Specialistă în coaching: Iohannis trebuie să lucreze la comunicare, Tăriceanu este oportunist, Dragnea – viclean, iar Dăncilă nu știe să conducă
Sâmbătă, 26 mai 2018, 9:10 Economie | Finanţe & Bănci
Mulți dintre politicienii din fruntea statului nu au abilități de leadership, consideră Madi Rădulescu, executive coach (Professional Certified Coach ICF - International Coach Federation) și managing partner al companiei MMM Consulting Intl., susținând, de exemplu, că un premier trebuie să aibă abilități manageriale, viziune strategică, să știe macroeconomie, să înțeleagă mediul extern, social, politic și să fie capabil de negociere.
Referindu-se la Viorica Dăncilă, ea a precizat că este o capcană în care societatea românească a fost condusă, prin faptul că a fost numită o femeie prim-ministru al României si ar putea atrage astfel simpatie.
„Au deturnat atenția prin faptul că este femeie. Foarte mult timp, la începutul numirii ei, orice fel de comentariu la adresa potrivirii doamnei pe funcție era interpretat ca un comentariu misogin. Nu are nicio legătură dacă este femeie sau bărbat. Profilul unui prim-ministru de țară trebuie să fie altul, chiar dacă este un prim-ministru politic”, a spus Rădulescu.
Ca să conduci o firmă mică de câțiva angajați trebuie să ai o pregătire fundamentală economică, să știi să-ți faci un buget, să-l înțelegi, să știi ce înseamnă legătura cu statul, cu administrația, cu ANAF, să recrutezi oameni, să le aloci sarcini, să știi să-i urmărești, sa ii motivezi. Ca să conduci o firmă de 7 oameni presupune anumite abilități manageriale si de leadrship fără de care dai faliment. Ca să conduci o companie mare îți trebuie, pe lângă toate astea, și viziune strategică, gândire pe termen lung, înțelegere a mediului extern, a mediului social, politic, a fi capabil să negociezi în anumite proiecte de anvergură, să ai o viziune de ansamblu.
„Ca să conduci o țară îți trebuie, în primul rând, să ai toate aceste capacități, în plus să ai noțiuni foarte bune de macroeconomie (care nu e același lucru cu microeconomia) și să fii patriot, adică să te gândești ce va fi țara asta nu peste trei ani când sunt următoarele alegeri, ci peste 30 de ani, 50 de ani. Dacă luăm la bifat cât corespunde Dăncilă acestei liste de abilități și competențe vom vedea că bifează la foarte puține”, a precizat Rădulescu.
Potrivit acesteia, nu îi caută nimeni nod în papură pentru a o ataca.
Ne putem lega că nu are anumite cursuri de pregătire manageriala si politica și putem critica pregătirea ei formală, dar ce scoate pe gură este fix responsabilitatea ei. Nu are nici o scuza.
Referindu-se la Călin Popescu Tăriceanu, președintele Senatului, ea spune că istoria ne arată că există foarte mulți lideri oportuniști.
„Pe lista trăsăturilor de leadeship, Tăriceanu bifează câteva: prezența, discursul, lejeritatea. El intră în categoria liderilor carismatici. Unde am semne de întrebare, și probabil că mulți au, este la capitolul caracter. Pentru un lider, caracterul, integritatea, autenticitatea sunt esențiale. Dacă e să îmi exprim o opinie personală, asta îl exclude din capul locului pe Tăriceanu din categoria liderilor. Este un om care vorbește bine, care a umblat prin medii rafinate în care a învățat ce este prezența, networkingul, cum sunt acesta utile, dar la caracter nu știu cum s-a format”, a mai arărat oficialul companiei MMM Consulting Intl.
Dumnealui astăzi, contraizicându-și deciziile de acum 10 ani, ideile politice, abordările, ne duce în altă arie, aceea a oportunismului si lipsei de caracter. Nu l-aș categorisi ca un lider, ci ca un om care a ajuns în fruntea unei ierarhii politice.
În ceea ce privește președintele PSD și al Camerei Deputaților, Liviu Dragnea, ea plasează același diagnostic ca în cazul lui Tăriceanu.
„Nu l-aș plasa în categoria liderilor. Este un om care a ajuns în vârful ierarhiei din motive similare. Se descurcă destul de bine cu vorbitul în public, știe să își facă o rețea de relatii. Poate fi caracterizat, mai degrabă, ca o persoană vicleană, care își folosește foarte bine informațiile și rețeua în favoarea lui, care știe să se impună în partidul lui. Cum o face nu știu, pentru că o face în spatele ușilor închise și iese cu deciziile în față. Pentru mine nu bifează caracteristicile de leader”, a explicat Madi Rădulescu.
Despre Iohannis, ea spune că are trăsături de leader, dar trebuie să mai lucreze la comunicare.
Ce are Iohannis ca trăsături de leadership, are în primul rând o doză de sobrietate care este necesară. Are și o doză de cumpănire și cand deschide gura când are ceva de spus. Ar putea lucra la capitolul comunicare. Intervențiile lui, deși sunt bune și puternice, se lasă așteptate.
„Eu aș aștepta de la Iohannis să ne spună care este proiectul lui de țară, ce dorește el pentru România în anul 100 și ce va face ca lider pentru a ancora acest an în conștiința românilor. Ținând cont de contextul dificil de care în care domnul Iohannis este lider, are o comunicare fermă, ceea ce e potrivit, dar uneori cred că introduce destul de mult sarcasm în ceea ce spune. Sarcasmul e o formă de umor și ironie care poate deveni toxică. Pe deoparte unii nu o înțeleg și, în consecință, nu are niciun efect, iar pe de altă parte nu prin sarcasm atragi oamenii, ci prin mesaje puternice”, a arătat specialista în coaching.
