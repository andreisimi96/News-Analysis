O sticlă de vin din 1774 a fost vândută la licitaţie pentru mai mult de 103.000 de euro
Luni, 28 mai 2018, 7:26 Actualitate | Internaţional
O sticlă de vin din 1774 a fost vândută la o licitaţie din estul Franţei pentru suma de 103.700 de euro, stabilind astfel un record, potrivit BBC, citat de News.ro.
Vinul galben, tip specific regiunii Jura, a fost făcut din struguri recoltaţi în timpul domniei lui Ludovic al XVI-lea.  
La aceeaşi licitaţie, o altă sticlă de Arbois Vin Jaune la fel de veche a fost adjudecată contra sumei de 76.250 de euro, iar o a treia, pentru 73.200 de euro.  
Toate cele trei sticle de 870 ml au fost făcute de viticultorul Anatoile Vercel. 
Ele se aflau în posesia descendenţilor lui, în Arbois, şi se spune că sunt printre cele mai vechi existente în lume. 
Doi cumpărători sunt canadieni şi al treilea, un intermediar care cumpără vinuri pentru americani, a spus reprezentanta casei de licitaţii Jura Encheres.  
„Nu credeam că aceste sticle vor fi vândute pentru atât de mult. Ultimul record a fost stabilit în 2011 şi era de 57.000 de euro”, a spus ea.  
Potrivit AFP, în urma unei degustări de vinuri realizată în 1994 de către 24 de experţi, acest soi de vin a obţinut nota 9,4 din 10.
