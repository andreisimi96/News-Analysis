Sâmbătă, 2 iunie 2018, 9:54 Actualitate | Internaţional
Masina incendiata in Timisoara
Maşina unui jurnalist din Timişoara, un Opel Vectra, a fost incendiată în noaptea de vineri spre sâmbătă, pompierii chemaţi de un vecin să stingă incendiul constatând că geamul din partea dreaptă spate a autoturismului a fost spart. Poliţiştii au deschis o anchetă în acest caz, transmite news.ro.
Potrivit pompierilor, incendiul a avut loc în noaptea de vineri spre sâmbătă, în jurul orei 2.40, iar un vecin a observat incendiul şi a sunat imediat la numărul de urgenţe 112. Este vorba despre autoturismul jurnalistului Dragoş Boţa de la pressalert.ro.
Pompierii ajunşi la faţa locului au constatat că interiorul maşinii a ars complet, iar geamul din dreapta spate a fost spart. Ei spun că cel mai probabil incendiul a fost declanşat în urma acţiunii unei persoane.
În timpul incendiului, o altă maşină aflată în parcarea de lângă blocul unde locuieşte jurnalistul a fost afectată de căldura degajată de flăcări.
„Această acţiune de tip mafiot mă face să cred că investigaţiile pe care le-am făcut de-alungul timpului şi dezvăluirile publicate pe pressalert.ro au deranjat. Acţiunea din această noapte nu mă face nicio secundă să mă opresc din a-mi face meseria de jurnalist. Cred că este momentul să ne întrebăm cu toţii dacă acceptăm ca Timişoara să se transforme într-o Sicilie în care tăcerea complice şi cumetriile pe sub masă sunt mai importante decât orice”, a spus Dragoş Boţa, pentru  pressalert.ro.
