Halep, întrebată ce a învăţat din cele trei finale de Grand Slam pierdute: "Putem să schimbăm subiectul? Să vorbim despre vreme, e frumos afară"
Vineri, 8 iunie 2018, 9:34 Sport | Roland Garros 2018
Foto: wta/ twitter
Simona Halep a disputat până acum trei finale la turneele de Grand Slam (la Roland Garros în 2014 și 2017 și la Australian Open în 2018), însă a pierdut de fiecare dată. Întrebată ce a învățat din aceste eșecuri, românca a refuzat să răspundă și le-a cerut jurnaliștilor să schimbe subiectul.
"Putem să schimbăm subiectul? Să vorbim despre vreme, e atât de frumos afară (râzând). Dacă voi câştiga sâmbătă, vă voi spune", a răspuns Halep, potrivit lequipe.fr.
"Am mai multă experienţă, mă simt mai calmă... Sâmbătă, nu vreau să schimb nimic, o să-mi păstrez rutina. Am două zile să respir, să mă relaxez şi vom vedea ce se va întâmpla în finală. Dar voi lupta pentru fiecare minge", a declarat liderul WTA.
Întrebată dacă este conştientă de suportul publicului din toată lumea, care doreşte să câştige un Grand Slam, Halep a răspuns: "Ştiu că mulţi dintre ei vor să mă vadă câştigând. Voi juca pentru ei, voi da totul sâmbătă, mă voi gândi la faptul că-i pot face fericiţi."
În semifinale, Simona Halep a învins-o pe spaniola Garbine Muguruza, cap de serie numărul 3, scor 6-1, 6-4. Românca va juca a treia finală la Roland Garros, după cele din 2014 și 2017, și a patra de Grand Slam din carieră. La începutul acestui an, Halep a ajuns până în ultimul act la Australian Open.
Halep va disputa a XXXI-a finală din carieră și a patra din acest an, după cele de la Shenzhen, Australian Open și Roma.
În ultimul act de la Roland Garros, Halep o va înfrunta pe americanca Sloane Stephens (10 WTA). Campioană în 2017 la US Open, Stephens a învins-o în semifinale pe Madison Keys (SUA, 13 WTA), scor 6-4, 6-4.
Simona Halep a mai întâlnit-o de șapte ori pe Sloane Stephens, impunându-se de cinci.
Simona Halep vs Sloane Stephens, istoricul întâlnirilor directe: 5-2
2012: Barcelona (Turul I - zgură): 6-4, 6-4 pentru Halep
2013: Hobart (Optimi - hard): 6-4, 6-0 pentru Stephens
2013: Australian Open (Turul I - hard): 6-1, 6-1 pentru Stephens
2014: Roland Garros (Optimi - zgură): 6-4, 6-3 pentru Halep
2015: Miami (sferturi - hard): 6-1, 7-5 pentru Halep
2017: Washington (Turul I - hard): 7-6 (3), 6-0 pentru Halep
2017: Cincinnati (Semifinale - hard): 6-2, 6-1 pentru Halep.
Câștigătoarea competiției de la Roland Garros va primi 2,2 milioane de euro și 2000 de puncte în ierarhia WTA, în timp ce finalista va încasa 1,12 milioane de euro și 1.300 de puncte WTA.
