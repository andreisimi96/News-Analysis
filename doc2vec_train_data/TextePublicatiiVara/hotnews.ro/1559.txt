O doctoriță cunoscută din Iași, în stare foarte gravă la spital după ce a încercat să se spânzure
Miercuri, 20 iunie 2018, 9:00 Actualitate | Esenţial
Foto: Facebook/ ISU Constanta
Un medic cunoscut din cadrul Institutului Regional de Oncologie Iaşi se află în stare foarte gravă, la spital, după ce a încercat să-şi pună capăt zilelor prin spânzurare, transmite Mediafax.
Doramina G. (45 de ani), medic specialist la Clinica de Hematologie a IRO, a fost găsită duminică de către soţul ei în stop cardiac cauzat de strangulare. Doctorița a fost găsită în agonie în sufragerie, spânzurată de un calorifer.
Cei doi au împreună un copil minor.
"Am fost sesizați printr-un apel la numărul 112 referitor la faptul că un bărbat și-a găsit soția în stare gravă, în propria casă. Femeia a fost transportată de urgență la spital, iar în cauză polițiștii efectuează cercetări pentru stabilirea întregii situații de fapt", a declarat Anca Vîjiac, purtătorul de cuvânt al Inspectoratului de Poliție Județean.
Deocamdată, anchetatorii nu cunosc motivul pentru care femeia ar fi încercat să își ia viața, deoarece aceasta nu a lăsat vreun bilet de adio, dar soţul le-ar fi spus oamenilor legii că aceasta era în depresie în ultima perioadă.
Imediat ce a găsit victima, soţul a început manevrele de resuscitare şi a apelat serviciul de urgenţă 112. La faţa locului s-a deplasat un echipaj SMURD care a continuat manevrele de resuscitare, până când activitatea cardiacă a victimei a fost reluată.
Femeia a fost transportată la Unitatea de Primire Urgenţe (UPU) a Spitalului „Sfântul Spiridon“, din Iaşi, de unde s-a decis transferul său la Secţia Clinică ATI, din cadrul IRO, compartimentul de Terapie Intensivă.
