de A.L.     HotNews.ro
Sâmbătă, 26 mai 2018, 3:39 Actualitate | Internaţional
Aproape 70% dintre alegătorii irlandezi au votat, în cadrul referendumului organizat vineri, în favoarea abrogării interdicției constituționale în privința avorturilor, arată datele sondajelor efectuate la ieșirea de la urne, informează BBC News Online, citat de Mediafax.
Potrivit unui exit-poll transmis de postul RTE, 69.4% dintre irlandezi au votat ”da”, în timp ce 30.6% dintre alegători s-au opus liberalizării legislației privind avorturile.  
Numărătoarea oficială a voturilor va începe sâmbătă la ora locală 09.00 (11.00, ora României). Irlanda a organizat vineri un referendum privind legalizarea avorturilor, în prezent interzise de un amendament al Constituției irlandeze. Potrivit legislației în vigoare, avorturile sunt interzise în Irlanda, cu excepția cazurilor în care sarcina pune în pericol viața mamei.  
Astfel, referendumul a vizat consultarea cetățenilor cu privire la un articol din Constituția Irlandei adoptat în 1983, care instituie dreptul la viață al persoanelor nenăscute.  
Premierul Leo Varadkar a susținut liberalizarea legislației avorturilor, afirmând că actualele prevederi nu sunt sigure pentru sănătatea cetățenilor.
