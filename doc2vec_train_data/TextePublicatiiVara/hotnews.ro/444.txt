Până la preluarea UPC, Vodafone a semnat un acord cu Telekom pe baza căruia va furniza rapid servicii TV și internet fix în orașe
Marţi, 5 iunie 2018, 11:28 Economie | Telecom
Acord intre Vodafone si Telekom
​Vodafone și Telekom Romania au anunțat marți încheierea unui acord pe baza căruia al doilea mare operator local de comunicații mobile va putea lansa servicii de internet fix și TV, folosind rețeaua de fibră optică a Telekom Romania din zonele urbane. Acordul va permite Telekom să își exploateze mai bine infrastructura fixă. "După implementarea acordului, abonații Vodafone vor putea beneficia de pachete convergente, care vor include servicii mobile, servicii fixe în bandă largă și de televiziune, însoțite de aceeași calitate a serviciilor de care se bucură deja în relația cu noi”, a declarat Murielle Lorilloux, CEO Vodafone România.
Murielle Lorilloux, noul CEO al Vodafone Romania
Pe segmentul de clienți persoane fizice, Vodafone România furnizează servicii de voce și date mobile, precum și serviciul de streaming video și de muzică 4GTV+. Pe segmentul de persoane juridice, compania s-a remarcat de-a lungul timpului prin inovație în ceea ce privește pachetele convergente de servicii complete fix-mobil, care includ internet, IP VPN și servicii de voce, încă din anul 2000.
De cealaltă parte, oficialii Telekom spun că acordul le va permite să îşi valorifice mai bine resursele de infrastructură fixă, în timp ce Vodafone va putea să lanseze, pe scară largă şi rapid, servicii fixe de Internet şi TV. Acordul de servicii wholesale acoperă accesul la reţeaua de fibră optică a Telekom din urban, care oferă viteze de Internet de până la 1 Gbps şi servicii TV.
Miroslav Majoros, CEO Telekom Romania
“În linie cu strategia noastră de dezvoltare, acest proiect ne permite să obţinem o rată mai bună de utilizare a infrastructurii noastre FTTH/FTTB de cea mai bună calitate din zonele urbane şi să continuăm să investim în dezvoltarea reţelelor noastre broadband, pentru a oferi servicii mai bune şi inovatoare”, a spus Miroslav Majoroš, CEO Telekom Romania.
Cele două companii vor continua să concureze independent pe piaţă, fiecare operator urmându-şi propria sa strategie de dezvoltare, conform cu propriile planuri comerciale şi strategii de business autonome.
Până la finalizarea achiziției UPC, Vodafone va intra mai repede pe piața serviciilor TV prin acordul cu Telekom
Grupul britanic Vodafone a anunțat în data de 9 mai că va prelua rețelele de cablu ale Liberty Global din mai multe țări europene, inclusiv România. Practic, Vodafone va prelua operatorul UPC România și tranzacția include operațiunile Liberty Global din patru țări și este în valoare de 23 miliarde dolari.
'Entitatea formată în urma achiziției va permite clienților Vodafone și UPC România să aibă acces la oferte convergente de servicii mobile, de internet în bandă largă și TV, precum și la servicii dedicate persoanelor juridice. Tranzacția nu va include operațiunile UPC România de televiziune prin satelit, Focus Sat.', potrivit comunicatului de presă al Vodafone România, dat luna trecută.
Compania creată va furniza servicii TV interactive, de internet în bandă largă și de telefonie fixă, precum și servicii mobile, pentru cei 9,9 milioane de clienți mobili ai Vodafone România și pentru utilizatorii celor 2,1 milioane de abonamente de servicii fixe ale UPC România. Compania astfel creată va avea o cotă totală de piață de 25% după veniturile totale.
