Duminică, 17 iunie 2018, 23:46 Actualitate | Internaţional
Foto: Captura YouTube
Preşedintele american Donald Trump susţine că jurnaliştii de la Washington Post vor să intre în grevă din cauza salariilor mici, referindu-se la o scrisoare adresată de aceştia patronului lor, Jeff Bezos, în care afirmă că date fiind rezultatele bune al publicaţiei, s-ar impune mărirea salariilor angajaţilor şi acordarea de beneficii, potrivit News.ro.
Într-o postare pe Twitter, Trump afirmă că o grevă prelungită ar fi o idee bună: „Angajaţii Washington Post vor să intre în grevă pentru că Bezos nu îi plăteşte destul. Cred că o grevă lungă ar fi o idee minunată. Angajaţii ar primi mai mulţi bani şi am scăpa de ştiri false pentru o perioadă mai lungă! Este Washington Post o firmă de lobby înregistrată?”
Josh Dawsey, un analist pentru Washington Post, a comentat afirmaţiile lui Trump şi a scris pe Twitter: „Nu am auzit nimic despre asta. Face cinerva grevă fără mine?”
Peste 400 de angajaţi ai Washington Post au semnat o scrisoare deschisă către patronul ziarului, Jeff Bezos, în care îi cereau pachete salariale corecte „cuiva care crede că democraţia moare în întuneric”, acesta fiind motto-ul ziarului.
„Tot ce cerem este corectitudine pentru toţi angajaţii care au contribuit la succesul acestei companii: salarii corecte, pensii corecte, concedii pentru familie şi servicii medicale şi o securitate a postului”, se arată în scrisoarea angajaţilor, care invocă faptul că numărul subscripţiilor s-a dublat în ultimul an, traficul a crescut cu mai mult de jumătate, iar echipa de publicitate şi-a îndeplinit obiectivele şi uneori chiar le-a depăşit.
