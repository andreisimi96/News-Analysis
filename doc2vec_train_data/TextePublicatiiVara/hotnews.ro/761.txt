Raport de expertiză: Moartea lui Davide Astori a fost cauzată de o tahiaritmie - Jucătorul nu a murit în somn
Vineri, 8 iunie 2018, 13:36 Sport | Fotbal
Un raport de expertiză întocmit de profesorii Carlo Moreschi şi Gaetano Thiene arată că Davide Astori, căpitanul Fiorentinei, a murit nu din cauza unei brahicardii, ci dimpotrivă, din cauza unei tahiaritmii, tulburare de ritm cardiac caracterizată prin accelerarea frecvenţei cardiace, relatează Corriere della Sera, potrivit News.ro.
Moreschi şi Thiene au precizat că jucătorul nu a murit în somn şi ar fi putut fi salvat dacă ar fi avut un coleg de echipă în cameră care să-i alerteze pe medici.
Davide Astori a încetat din viaţă în 3 martie, la vârsta de 31 de ani, la Udine, unde se afla cu Fiorentina pentru un meci din Serie A.
Iniţial, procurorul Antonio De Nicolo anunţase că Astori a murit din cauza unei probleme cardiace, probabil brahicardie, ipoteză total opusă concluziei din raportul de expertiză dat publicităţii vineri. “Este vorba de o moarte de cauză cardiacă, fără indicii macroscopice, probabil o brahicardie, bătăile inimii încetinindu-se, până când inima s-a oprit ”, spunea De Nicolo în martie.
Brahicardia constă în scăderea frecvenţei cardiace sub 60 de bătăi pe minut.
