Asociația Agent Green cere Ministerului Mediului schimbarea administrației Parcului Național Semenic – Cheile Carașului după ce a constatat mai multe tăieri ilegale
de Catiușa Ivanov     HotNews.ro
Miercuri, 6 iunie 2018, 15:07 Actualitate | Mediu
Asociația Agent Green cere Ministerului Mediului schimbarea administrației Parcului Național Semenic – Cheile Carașului după ce a identificat noi tăieri ilegale de arbori în mijlocul ariei protejate aflate  în administrarea RNP-Romsilva, se arată într-un comunicat emis de ONG. În plus, Parcul Național Semenic nu are plan de management aprobat de 14 ani de când este administrat de Romsilva, deși aceasta avea obligația legală să fie aprobat în maxim 2 ani, potrivit sursei citate. Organizația a sesizat Garda Forestieră, Garda de Mediu, IPJ Caraș și Direcția Silvică Caraș.
”Tăierile ilegale au afectat o suprafață de cca. 1,5 ha, din care pe 0,7ha de pădure au fost tăieri rase. Din informațiile pe care organizația Agent Green le deține, reiese că administrația Parcului Național Semenic Cheile Carașului nu a luat nici o măsură legală cu privire la această situație, deși cel mai probabil avea cunoștință de aceste fapte din declarațiile unor martori. La locul faptei investigatorii Agent Green au descoperit zeci de cioate care fie nu prezentau marcă silvică, fie aveau cioplaje în vederea aplicării mărcii și doar câteva cioate prezentau urme de marcaj silvic ilizibil. Din informațiile obținute de Agent Green și marcarea a fost efectuată ilegal având în vedere că întreaga suprafață este inclusă într-o rezervație naturală, iar o parte din suprafață este inclusă și în zona de conservare specială a PNSCC. ”, se arată în comunicatul de presă emis de Agent Green.
Conform amenajamentului silvic, zona este situată în județul Caraș-Severin lângă DJ582C, Ocolul Silvic Reșița, Unitatea de Producție UPX Comarnic, ua. 69, 71, 72 și într-o parcelă privată a unui cetățean din comuna Carașova pe o mică suprafață.
Agent Green a efectuat documentarea în teren a faptelor pentru a preveni posibile mușamalizări și așteaptă rezultatul anchetei ca urmare a sesizării Gărzii Naționale de Mediu, Gărzii Forestiere, Poliției Județene Caraș-Severin, Direcției Silvice Caraș-Severin și Administrației Parcului Național Semenic – Cheile Carașului.
Potrivit Agent Green, tăierea ilegală a fost realizată și a afectat ariile protejate:
    De interes național delimitate prin OM7/1990, HG230/2003 și legea 5/2000 modificată prin OUG49/2016: Parcul Național Semenic – Cheile Carașului; Rezervația Naturală Cheile Carașului.
    De interes european delimitate prin OUG49/2016: Situl de Importanță Comunitară Semenic – Cheile Carașului; Situl de Protecție Avifaunistică Munții Semenic.
    Din punct de vedere al zonării interne, se încadrează parțial în: zona de conservare specială delimitată prin OM552/2003 și total în zona de protecție integrală conform Hotărârii Consiliului Științific nr. 1/2013 și recomandarea Academiei Române.
