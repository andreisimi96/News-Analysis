Scandal în Comisia Iordache. Predoiu către Nicolicea: „Este o hoție ce faceți aici”. Replica deputatului PSD: „Ați luat banii să scăpați pârnăiașii”
Luni, 2 iulie 2018, 16:39 Actualitate | Politic
Redefinirea abuzului în serviciu a încins spiritele în Comisia Iordache, un schimb dur de replici având loc între PSD-istul Eugen Nicolicea și liberalul Cătălin Predoiu. Acesta din urmă i-a cerut explicații pesedistului pentru propunerea de excludere a terților din definiția infracțiunii, moment în care Nicolicea l-a acuzat că a fost „de partea tâlharilor” când a propus reducerea pedepselor pentru dare și luare de mită. ​
Nicolicea s-a enervat când Predoiu i-a cerut insistent explicații spunându-i că va da atunci când și fostul ministru o va face pentru propunerea de reducere a pedepselor pentru dare și luare de mită. Mai mult, el a susțiut că a dat explicații, dar Predoiu era absent sau „la budă”. 
„Atunci erați de partea tâlharilor”, a spus Nicolicea. „Nu mă iau la concurs de inepții și declarații suburbane”, i-a replicat Predoiu. 
„Câți bani ai luat matale pentru textul asta? Ați luat banii să scăpați pârnăiașii”, a insistat Nicolicea. 
Predoiu a izbucnit: „Este o hoție ce faceți aici”. Liberalul nu a reușit să-l liniștească pe deputatul PSD pe care l-a acuzat că a coborât discuția la un nivel inacceptabil. 
„Ați vrut să scădeți infracțiunea de luare și dare de mită. Ați vrut să scăpați pârnăiașii contracost”, a avut Nicolicea ultimul cuvânt. 
Mai jos momentul disputei:
