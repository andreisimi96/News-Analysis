„Termenul rezonabil” pe care PSD i-l dă lui Iohannis pentru a semna decretul de revocare a lui Kovesi. Iordache, despre sancțiuni: Exista și varianta suspendării, fără demitere. Până la referendum, sunt și alte sancțiuni
Marţi, 12 iunie 2018, 17:57 Actualitate | Politic
Cu acuzațiile președintelui că legile justiției au fost adoptate în mod netransparent, Florin Iordache, șeful comisiei în care actele normative au fost dezbătute, mută discuția la Cotroceni și îl avertizează pe Iohannis că trebuie să o revoce pe Laura Codruța Kovesi. Iordache a comentat că „termenul rezonabil” invocat de șeful statului înseamnă pentru PSD „în funcție de cât de repede reușeste să citească și să înțeleagă”, adică o săptămână. Cât priveste eventuale consecințe în caz de refuz, Iordache a invocat și varianta „suspendării fără demitere”, fără a da alte detalii.  
Ulterior, întrebat dacă președintele se află în afara Constituției, după publicarea motivării Curții Constituționale, Iordache a răspuns: „Bineînțeles că da, președintele are un termen rezonabil să aplice decizia Curții. Nu e stabilit și poate când modificăm Constituția ar trebui să explicăm și ce este termenul rezonabil”, a spus el. 
Cât privește sancțiunile pe care le riscă Klaus Iohannis, dacă nu semnează decretul de revocare, Iordache a spus că una dintre variantele care pot fi luate în calcul ar fi suspendarea, fără demitere. 
„Bineînțeles. Haideti să citim în integralitatea Constitutia și o să găsiți acolo sancțiuni și pe această chestiune. Deci pana la acel referendum de suspendare (demitere - n.r.), sunt și alte sancțiuni”, a spus el. 
Florin Iordache nu a detaliat, însă, potrivit Constituției, șeful statului poate fi suspendat și în cazul punerii sub acuzare pentru înaltă trădare, cu votul a două treimi dintre parlamentari. De la data punerii sub acuzare, șeful statului este suspendat de drept, până Curtea Supremă se pronunță. 
Articolele din Constituție în care se prevede procedura de suspendare
ARTICOLUL 95 Suspendarea din funcţie
(1) În cazul săvârşirii unor fapte grave prin care încalcă prevederile Constituţiei, Preşedintele României poate fi suspendat din funcţie de Camera Deputaţilor şi de Senat, în şedinţă comună, cu votul majorităţii deputaţilor şi senatorilor, după consultarea Curţii Constituţionale. Preşedintele poate da Parlamentului explicaţii cu privire la faptele ce i se impută.
(2) Propunerea de suspendare din funcţie poate fi iniţiată de cel puţin o treime din numărul deputaţilor şi senatorilor şi se aduce, neîntârziat, la cunoştinţă Preşedintelui.
(3) Dacă propunerea de suspendare din funcţie este aprobată, în cel mult 30 de zile se organizează un referendum pentru demiterea Preşedintelui.
ARTICOLUL 96 Punerea sub acuzare 
(1) Camera Deputaţilor şi Senatul, în şedinţă comună, cu votul a cel puţin două treimi din numărul deputaţilor şi senatorilor, pot hotărî punerea sub acuzare a Preşedintelui României pentru înaltă trădare.
(2) Propunerea de punere sub acuzare poate fi iniţiată de majoritatea deputaţilor şi senatorilor şi se aduce, neîntârziat, la cunoştinţă Preşedintelui României pentru a putea da explicaţii cu privire la faptele ce i se impută.
(3) De la data punerii sub acuzare şi până la data demiterii Preşedintele este suspendat de drept.
(4) Competenţa de judecată aparţine Înaltei Curţi de Casaţie şi Justiţie. Preşedintele este demis de drept la data rămânerii definitive a hotărârii de condamnare.
