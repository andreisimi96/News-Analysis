Bolnavii de cancer au rămas fără 4 medicamente esențiale. Medic oncolog: "Pacienții cumpără din Ungaria sau din Bulgaria. Care e mecanismul prin care ei sunt aprovizionați și noi nu, mă depășește"
Joi, 7 iunie 2018, 14:20 Actualitate | Sanatate
Criza de medicamente
Foto: Comisia Europeana
Pacienții bolnavi de cancer au rămas din nou fără medicamente esențiale. Cisplatin, citostatic folosit în tratarea a 85% dintre tipurile de cancer, lipsește din România de la începutul anului. Și Bleomicin, un alt citostatic esențial, lipsește de câteva luni sau cantitățile sunt limitate. În timp ce ministrul Sănătății, Sorina Pintea, anunța, pe 17 mai, că în țară au intrat 3.000 de doze de Cisplatin, președintele Federației Asociațiilor Bolnavilor de Cancer, Cezar Irimia, a declarat, pentru HotNews.ro, că necesarul lunar este de 85.000 de fiole. În secțiile de oncologie ale multor spitale sunt de negăsit, în acest moment, și Osetron, cel mai important antivomitiv pentru pacienții bolnavi de cancer, și Folinatul de calciu, un adjuvant în tratamentul cu citostatice, care are rolul de a proteja celulele organismului.
Medicamentele nu sunt scumpe, dar nu pot fi găsite în România
Cisplatin, Bleomicin, Osetron și Folinatul de calciu nu sunt medicamente scumpe. O cură cu citostaticul Cisplatin costă mai puțin de 100 de lei, iar Bleomicin costă puțin peste 100. Prețul antivomitivului Osetron și al Folinatului de calciu este de câteva zeci de lei.
Cezar Irimia, președintele Federației Asociațiilor Bolnavilor de Cancer, spune că Ministerul Sănătății a adus în țară, luna trecută, doar 3.000 de fiole de Cisplatin, iar alte 9.000 de fiole ar fi pe drum. "Necesarul României ar fi de 85.000 de fiole lunar, din câte am înțeles", afirmă Cezar Irimia.
Din informațiile HotNews.ro, Cisplatin lipsește după ce câțiva producători s-au retras de pe piață, iar în acest moment un singur producător ar mai aduce medicamentul în țară, însă nu poate suplini cantitățile pe care le aduceau și celelalte companii.
Cezar Irimia mai spune că Cisplatin lipsește de la începutul anului, în fiecare lună cantitatea care a ajuns în țară fiind insuficientă. "Prevăd un derapaj major în sistemul de sănătate", afirmă reprezentantul pacienților.
Pe site-ul Agenției Naționale a Medicamentului, Cisplatin apare pe lista medicamentelor cu discontinuitate în România, fiind trecut la categoria "cantități limitate din motive comerciale". Bleomicin apare pe listă în "cantități limitate livrate către Unifarm."
Osetron și Folinatul de calciu nu figurează pe această listă.
Medic oncolog: "Pacienții se descurcă cu medicamente din Ungaria și Bulgaria"
Medicul Bogdan Tănase este chirurg la Institutul Oncologic din București: "Eu personal sunt chirurg, nu lucrez cu medicamente, dar lucrând cu pacienți oncologici, care trebuie să facă tratamente oncologice, e frustrant să știi că nu pot să facă tratamente din cauză că lipsesc anumite medicamente", mărturisește el.
Bogdan Tănase a declarat pentru HotNews.ro că, atunci când medicamentele lipsesc, pacienții se descurcă, de obicei, cu medicamente cumpărate din țările vecine: "Din câte știu, majoritatea pacienților se descurcă cu medicamente din Ungaria sau din Bulgaria. Care e mecanismul prin care Ungaria sau Bulgaria ajung să fie aprovizionate cu medicamente ieftine, că astea sunt niște medicamente ieftine, nu sunt scumpe, iar noi nu... asta mă depășește care e mecanismul pe care ei îl folosesc."
