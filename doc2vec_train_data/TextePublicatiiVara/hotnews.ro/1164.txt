Joi, 14 iunie 2018, 0:05 Actualitate | Internaţional
Foto: Wikimedia Commons - Aron Urb
Criticat pentru tăcerea sa cu privire la nava "Aquarius", Emmanuel Macron a sfârşit prin a denunța marți "cinismul" și "iresponsabilitatea" Italiei.
Criticile se amplifică între Franța și Italia. Marți, 12 iunie, Președinția Consiliului a declarat că guvernul italian refuză să primească "lecții ipocrite" de la țări precum Franța în problema migrației. "Declarațiile privitoare la nava umanitară 'Aquarius" provenind din Franța sunt surprinzătoare", potrivit acestei note, care subliniază că "Italia nu poate accepta lecții ipocrite din partea țărilor care au preferat să întoarcă capul în probleme de imigrație", potrivit Le Point , citat de Rador.
Publicat mai întâi în mass-media italiană, conținutul acestei note a fost confirmat ulterior de Palatul Chigi, sediul președinției Consiliului italian. "Guvernul italian nu i-a abandonat pe cei aproape 700 de oameni de la bordul navei 'Aquarius' ", afirmă această notă, în timp ce nava umanitară, închiriată de ONG-ul francez SOS Méditerranée se îndrepta spre Spania, după refuzul Italiei și al Maltei de a-și deschide porturile pentru a putea debarca cei 629 de migranți salvați în largul coastelor Libiei.
"Şi după ce am luat act de acest refuz din partea autorităților malteze, am primit un gest de solidaritate fără precedent din partea Spaniei. Același gest nu a venit din Franța, care, de altfel, a adoptat de multe ori politici mai rigide și mai cinice în ceea ce privește primirea migranților", continuă nota.
Președintele francez Emmanuel Macron a denunțat marți "partea de cinism și iresponsabilitate a guvernului italian", după refuzul său de a primi nava "Aquarius", a spus anterior purtătorul de cuvânt al guvernului francez, Benjamin Griveaux. Președintele francez "a ţinut să amintească legislația maritimă", potrivit căreia "în caz de primejdie, cea mai apropiată coastă își asumă responsabilitatea primirii navei".
"Dacă o barcă ar fi avut Franța drept cel mai apropiat țărm, atunci ar fi putut acosta" în Franța, pentru că vorba despre "respectarea dreptului internațional", a adăugat președintele francez, salutând curajul Spaniei care a decis să primească nava, tot potrivit purtătorului de cuvânt.
"Franța își asumă rolul, dar inacceptabile sunt comportamentul și instrumentalizarea politică a guvernului italian", a denunțat Benjamin Griveaux în faţa presei.
"Franța respinge zilnic migranți la Ventimiglia", granița franco-italiană, a declarat, la rândul său, pe Facebook, vicepremierul italian Luigi Di Maio, liderul Mișcării 5 Stele (M5S, antisistem). "Franța și Spania și-au închis porturile de mult timp (...) Este jenant faptul că reprezentanții acestor țări vin să facă morală doar pentru că noi le cerem tuturor partenerilor noștri europeni să împartă cu Italia drepturile, obligaţiile și solidaritatea", a scris, de asemenea, Luigi Di Maio, ministrul Dezvoltării economice.
Emmanuel Macron urmează să-l primească vineri pe noul președinte al Consiliului italian, Giuseppe Conte, pentru pregătirea Consiliului European din 28 și 29 iunie, în special în ceea ce privește problema migranților. "Franța nu a rămas inactivă în ultimele 24 de ore", a adăugat purtătorul de cuvânt al Franței, precizând că Emmanuel Macron va discuta marți cu "autoritățile malteze, spaniole și italiene", citează Rador.
