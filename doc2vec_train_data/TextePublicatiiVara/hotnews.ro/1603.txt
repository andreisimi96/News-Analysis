Protest și în faţa Palatului Parlamentului: "PSD, ciuma roşie!" / "Penalii, penalii!"/ "Parlament de hoţi şi de mafioţi!"
Miercuri, 20 iunie 2018, 16:58 Actualitate | Esenţial
Protest in fata Parlamentului
Aproximativ 100 de persoane protestează faţă de coaliţia de guvernare, miercuri, în faţa Palatului Parlamentului, în zona Parcului izvor, relatează Agerpres.
Oamenii poartă steaguri tricolore şi vuvuzele şi scandează de la o staţie de amplificare: "PSD, ciuma roşie!", "DNA să vină să vă ia!", "Demisia!", "Penalii, penalii!", "Parlament de hoţi şi de mafioţi!", "Uniţi salvăm toată România!".
Aceştia au întins pe spaţiul verde bannere cu mesaje precum: "Referendum", "Demisia", "Curtea Corupţilor din România".
Protestatarii au mai afişat mesajele: "Demisia Dragnea & Tăriceanu din funcţiile de conducere a Parlamentului"; "Stoparea legilor pentru corupţi"; "Legile deja votate să fie respinse de Klaus Iohannis"; "Judecarea proceselor de corupţie cu termene la o săptămână"; "Fără condamnaţi în funcţii publice"; "Nicio eliberare înainte de termen dacă nu e plătit tot prejudiciul"; "Aplicarea deciziei poporului de la referendumul în care s-a stabilit să fie 300 de parlamentari"; "Repartizarea corectă a mandatelor de parlamentari pentru românii din Diaspora".
Manifestaţia s-a desfăşurat până acum fără incidente majore.
Singura altercaţie a avut loc în debutul mitingului, când mai mulţi protestatari l-au huiduit şi chiar împins pe deputatul Nicolae Bacalbaşa , care traversa Parcul Izvor. Parlamentarul a fost, în cele din urmă, escortat de jandarmi până la staţia de metrou Izvor.
Circulaţia în zonă se desfăşoară fără probleme.
