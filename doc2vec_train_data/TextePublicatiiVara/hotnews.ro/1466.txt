Înalta Curte de Casație și Justiție a menținut amenda de peste 1,4 milioane lei primită de firma Gemini SP pentru înțelegeri anticoncurențiale la comercializarea de echipamente electrice
Luni, 18 iunie 2018, 13:55 Economie | Companii
Bogdan Chiritoiu, presedinte Consiliul Concurentei
Foto: Consiliul Concurentei
​Înalta Curte de Casaţie şi Justiţie a confirmat irevocabil încălcarea legii concurenței de către firma Gemini SP SRL prin participarea la o înţelegere anticoncurenţială pe pieţele comercializării de echipamente electrice şi electronice (EEE) şi a gestionării deşeurilor acestora (DEEE) și a menținut amenda de 1.437.556 lei primită de această firmă, a anunțat luni Consiliul Concurenței. Firma a fost amendată în 2014, când autoritatea de concurență a aplicat amenzi în valoare de aproximativ 12,7 milioane euro către 14 companii membre ale asociaţiilor ROREC şi ECOTIC pentru încheierea unor înțelegeri anticoncurențiale ăn campaniile de tip buy-back.
Anterior acestei decizii, şi Curtea de Apel Bucureşti a menţinut decizia Consiliului Concurenţei, motiv pentru care Gemini SP SRL și Asociația Ecotic au formulat recursuri la Înalta Curte de Casaţie şi Justiţie, care le-a respins ca fiind nefondate, precizează autoritatea de concurență.
Reamintim că în anul 2014, Autoritatea de Concurenţă a sancţionat cu amenzi în valoare totală de 56.487.840 lei (aproximativ 12,7 milioane euro) 14 companii membre ale asociaţiilor ROREC şi ECOTIC pentru încheierea unor înțelegeri anticoncurențiale în cadrul campaniilor de tip buy-back pe pieţele comercializării de echipamente electrice şi electronice (EEE) şi a gestionării deşeurilor acestora (DEEE).
"Înalta Curte de Casaţie şi Justiţie a confirmat încălcarea Legii Concurenţei şi în cazul companiilor Panasonic Marketing Europe GmbH şi Maguay Impex SRL, celelalte dosare aflându-se pe rolul instanţei supreme, nefiind încă fixat termenul de judecată. Prin aceste soluţii definitive, Înalta Curte de Casaţie şi Justiţie a confirmat inclusiv definirea corectă a pieţei relevante de către Consiliul Concurenţei, realizată cu respectarea normelor speciale în materie.", susține Consiliul Concurenței în comunicatul de presă transmis luni, 18 iunie.
În luna ianuarie a anului 2014 , când Consiliul Concurenței a anunțat sancțiunile aplicate celor 14 companii, Asociatia ECOTIC a susținut într-un punct de vedere transmis HotNews.ro că decizia autorității este nejustificată, neexistând înțelegeri anticoncurențiale între companiile membre participante la campaniile buy-back. Asociația a mai precizat că va sprijini membrii care vor decide să atace această decizie prin prezentarea poziției și a detaliilor campaniei ECOTIC în fața instanței.
