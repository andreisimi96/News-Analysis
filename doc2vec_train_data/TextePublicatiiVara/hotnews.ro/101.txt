Ponta ripostează după atacul lui Dragnea la „premierii șobolani”: „A complotat să ne dea jos pentru că nu suntem nici hoți, nici slugi ale lui. Îi e frică de oameni și de închisoare”
Joi, 24 mai 2018, 10:20 Actualitate | Politic
Victor Ponta, interviu pentru HotNews.ro
​Arătat cu degetul de Liviu Dragnea ca având o „atitudine de șobolan”, fostul premier Victor Ponta îi răspunde șefului PSD pe care îl acuză că „a complotat” să-i dea jos pe toți șefii de guvern care nu i-au răspuns la ordine. 
​„Jignirile lui Dragnea mi-au adus aminte de Traian Băsescu - și de faptul că Liviu Dragnea a fost crescut de Traian Băsescu și trimis la PSD ca să îl distrugă din interior/ îmi pare rau că s-au adus în conducerea PSD metodele , oamenii și limbajul lui Băsescu - oamenii de bună credinta din PSD nu meritau așa ceva / ca și la Basescu jignirile lui Dragnea arată un singur lucru : FRICA ; frica de oameni și frica de închisoare ! Așa ca e semn bun ! Nu știu dacă Dragnea s-a referit în jignirile sale la mine, la Sorin Grindeanu sau la Tudose - sau ( poate la Adrian Nastase ) - pe toți este invidios și pe toți ne urăste ; pe toti a complotat să ne dea jos pentru caă nu suntem nici hoți nici slugi ale lui ”, a scris Ponta pe Facebook. 
Fostul premier îl avertizează, totodată, pe Dragnea că își va face datoria față de pesediștii care îl „primesc mereu cu brațele deschise, iar pe Dragnea și Dăncila îi consideră o rușine”. 
„Știu sigur că oamenii obișnuiti din PSD si votanții acestui Partid ne respectă si ne primesc mereu cu brațele deschise pe toti - iar pe Dragnea si Dancilă îi consideră o rușine ! Părerea acestor oameni contează pentru mine - si voi continua să îmi fac datoria față de ei! Dacă Dragnea m-a dat afară din PSD atunci îmi voi face aceasta datorie față de oameni din #ProRomania! Și sunt convins că la un moment dat și PSD va scăpa de Gașca de pedisti de la Teleorman!”, a mai scris Ponta, pe Facebook. 
Fără a nominaliza, Liviu Dragnea a declarat, miercuri seară, într-o intervenție la Antena 3, că doi foști premieri PSD au o „atitudine de șobolan” încercând să rupă din voturile social-democraților pentru moțiunea de cenzură a PNL. 
„Este vorba de o atitudine de șobolan a unor doi foșți premieri ai partidului, dar ca orice șobolan, știți, rod puțin, dar până la urmă nu se dărâmă casa. Majoritatea este stabilă, avem suficiente voturi, nici pe departe nu vor strânge voturi pentru a trece moțiunea de cenzură. Dar eu vreau să punctez încă o dată: miza finală nu este guvernarea. Sunt dispuși să sacrifice orice, inclusiv stabilitatea României pentru ca acelele legi (legile justiției -n.r.) să nu fie adoptate. Aceasta este miza, să nu mai lăsăm lumea în confuzie”, a spus Dragnea, într-o intervenție telefonică la Antena 3.
