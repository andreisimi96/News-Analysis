Ce a făcut Viorica Dăncilă în Portugalia: ”Am vorbit despre preluarea președinției României la 1 ianuarie 2019”
Vineri, 8 iunie 2018, 18:18 Actualitate | Politic
Foto: Guvernul Romaniei
Premierul Viorica Dăncilă a făcut o nouă gafă la debutul ședinței de guvern de vineri în care le-a prezentat colegilor un rezumat al discuțiilor pe care le-a avut cu oficialii de la Lisabona, în cadrul vizitei pe care a efectuat-o joi în Portugalia. Dăncilă a spus că a vorbit cu aceștia despre ”preluarea președinției României la 1 ianuarie 2019” în loc de ”preluarea președinției Consiliul Uniunii Europene de la 1 ianuarie 2019”.
Dăncilă s-a întâlnit joi cu președintele Republicii Portugheze, Marcelo Rebelo de Sousa, dar și cu premierul Antonio Costa. ”Pe agenda discuțiilor s-au aflat și probleme legate de cooperare europeană, despre preluarea președinției României la 1 ianuarie 2019... la Uniunea .. la Consiliul Uniunii Europene, despre doasare comune aflate pe agendă”,a spus Dăncilă despre întrevederea cu premierul portughez.
Premierul Viorica Dăncilă este deja ținta ironiilor în mediul online ca urmare a numeroaselor gafe pe care le-a făcut de la preluarea mandatului.
