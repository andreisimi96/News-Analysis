Joi, 7 iunie 2018, 23:04 Science - Tehnologie
Capsula date Microsoft
​​Microsoft a trimis primul său centru de date autonom și impermeabil pe fundul oceanului, în jurul Insulelor Orkney din Scoția, a anunțat compania marți. Cu o mărime similară cu cea a unui container, centrul de date cu aspect tubular conține 12 rafturi încărcate cu 864 de servere și este atașat de o greutate triunghiulară, care o ancorează pe fundul mării, la peste 30 de metri sub suprafața oceanului, scrie Motherboard.
Implementarea centrului de date reprezintă punctul culminant al unui proiect de cercetare cu o durată de aproape patru ani, denumit Project Natick, care a avut drept scop dezvoltarea unor centre de date rapid implementabile care să poată sprijini serviciile de "cloud computing" în apropierea orașelor importante.
Pe lângă faptul că reduce timpul necesar creării unui centru de date de la aproximativ 2 ani la aproximativ 90 de zile, centrul de date submarin are și avantajul răcirii naturale din ocean, eliminând unul dintre cele mai mari costuri de funcționare ale unui astfel de centru pe uscat.
Fundul oceanului asigură, de asemenea, și protecția față de multe dintre dezastrele care ar putea afecta centrele de date de pe teren, cum ar fi războiul sau uraganele, deși Microsoft nu a menționat cât de greu ar fi să facă reparații serverelor din interiorul containerului în cazul în care ar avea o defecțiune.
