Marţi, 12 iunie 2018, 12:19 Economie | Finanţe & Bănci
Imagine din timpul conferintei
Produsul Intern Brut al României crește peste potențial, fiind bazat pe consum, respectiv creșterea salariilor și nu neapărat pe îmbunătățirea productivității, a declarat Matteo Patrone, director pentru România al Băncii Europene pentru Reconstrucție și Dezvoltare (BERD), într-o conferință de specialitate.
„Pentru a accelera pe calea convergenței, România, ca multe alte țări din regiune, are nevoie de un nou model de creștere bazat pe inovare și integrare în lanțul global de valori. Sunt multe ingrediente care încă lipsesc sau trebuie alimentate, în termeni de reforme structurale. Cred că infrastructura este ingredientul principal pentru asta. Este un ingredient crucial pentru că stimulează incluziunea socială, integrare geografică și crește productivitatea pentru că deschide comerțul și investițiile străine directe în țară”, a spus Patrone.
El a precizat că România punctează slab la capitolul infrastructură de transport, comparativ cu țările vecine și cu cele din Uniunea Europeană.
„Noi estimăm că investițiile în infrastructură în regiune reprezintă 40% din investiția totală de capital de care este nevoie în regiune. Asta ar însemna ca 1,9 mii de miliarde de euro să fie investiți în următorii 5 ani. România nu este o excepție. Dacă luăm exemplul sectorului de transport, 747 kilometri de autostrăzi, România punctează foarte slab în termeni de infrastructură, în special dacă comparăm cu țările vecine sau din UE în termeni de densitatea extensiei de rețele și de extensie geografică și de kilometri/populație”, a precizat directorul BERD.
Prezent la eveniment, Valentin Lazea, economist-șef al Băncii Naționale a României, a vorbit despre un raport lansat de BERD, care se referă la regiunea din care face parte și țara noastră.
“Țările care au ajuns cu venitul pe cap de locuitor până la două treimi din venitul pe cap de locuitor al Statelor Unite intră în ceea ce se cheamă capcana venitului mijlociu, când factorii de producție clasici și ușor de folosit au fost deja utilizați, forța de muncă, capitalul și așa mai departe, și când este nevoie de creșterea productivității muncii dacă se dorește continuarea creșterii economice”, a spus Lazea.
El a precizat că pentru productivitatea muncii sunt necesare anumite reforme structurale, aici fiind vorba despre infrastructură, deschiderea către comerțul exterior și, pe cât posibil, surplus de cont curent, de funcționarea bursei de valori și a pieței de capital, calitatea instituțiilor și așa mai departe.
„Dacă toate țările în curs de dezvoltare ar utiliza resursele la fel cum le-ar utiliza țările dezvoltate, nu ne-ar ajunge o planetă Pământ. Ne-ar fi necesare mai multe planete și atunci ai nevoie ca modalitățile de creștere să fie înspre materiale regenerabile, energie regenerabilă și așa mai departe. România trebui să lucreze la guvernanță și inclusivitate, respectiv eliminarea decalajelor dintre regiuni, între tineri și bătrâni în ceea ce privește accesul la piața muncii, între femei și bărbați în ceea ce privește salariile și așa mai departe”, a mai arătat Lazea.
