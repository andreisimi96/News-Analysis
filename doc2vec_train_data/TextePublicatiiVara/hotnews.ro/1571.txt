Alegerile pentru Primăria Chişinău, invalidate de instanţă. Andrei Năstase, câștigătorul scrutinului, anunţă că va ataca decizia / Maia Sandu: Justiția controlată de Plahotniuc a luat cea mai criminală decizie la adresa democrației UPDATE
Marţi, 19 iunie 2018, 22:30 Actualitate | Esenţial
Judecătoria Chişinău a invalidat alegerile locale care au avut loc în capitala Republicii Moldova în 3 iunie. Andrei Năstase, candidatul Partidului "Platforma Demnitate şi Adevăr" (PPDA), care a câştigat scrutinul, spune că va contesta decizia la Curtea de Apel, scrie deschide.md si protv.md.
Potrivit  Radio Chișinău , săptămâna trecută, Andrei Năstase a fost găsit vinovat de justiție că ar fi încălcat Codul electoral deoarece a îndemnat cetățenii să iasă la vot în ziua alegerilor. Curtea de Apel Chișinău a decis, în urma unei contestațiidepuse de Partidul Socialiștilor, că îndemnul de participare la vot lansat de Năstase reprezintă agitație electorală.  
 "Vom contesta această hotărâre la Curtea de Apel. Avem la dispoziţie o zi pentru a contesta decizia. O să facem acest lucru cât mai repede, dar vom aştepta decizia de la Curtea de Apel. Am un îndemn către toţi să fim pregătiţi pentru proteste masive. Este o decizie arbitrară pentru care această judecătoare trebuie să facă puşcărie”, a declarat Andrei Năstase, după decizia Judecătoriei Chişinău, care a invalidat alegerile locale parţiale din 3 iunie.  
„Astăzi justiția controlată de Plahotniuc a luat cea mai criminală decizie la adresa democrației din Moldova - a călcat în picioare opțiunea liberă și democratică a cetățenilor. Astăzi ei au scuipat și au dat pe jos cu ceea ce ne-a mai rămas de preț - votul nostru. Prin decizia fără precedent de astăzi Plahotniuc vrea să ne arate că lui nu-i pasă de oameni! Că el decide în această țară - decide cine câștigă și cine pierde. Noi însă ne vom apăra votul, pentru că e unica armă care ne-a rămas împotriva dictaturii. Noi le spunem ferm uzurpatorilor - ne vom apăra votul cu orice preț!”, a scris pe Facebook și Maia Sandu, șefa Partidului Acțiune și Solidaritate, care l-a susținut pe Năstase în alegeri. 
 În turul al doilea al alegerilor locale organizate la Chişinău, Andrei Năstase, candidatul Partidului "Platforma Demnitate şi Adevăr", a obţinut 52,08% din voturi, faţă de 47,43% din voturi cumulate de candidatul socialiştilor, Ion Ceban. 
Potrivit datelor Comisiei Electorale Centrală a Republicii Moldova, la vot s-au prezentat 248.674 de alegători, ceea ce înseamnă o rată de participare de 39,12%.
La Chişinău au fost organizate alegeri locale anticipate în condiţiile în care postul de primar a rămas vacant după ce Dorin Chirtoacă a demisionat în luna februarie, fiind suspendat din cauza dosarelor sale penale. În noiembrie 2017, a fost organizat şi un referendum pentur revocarea lui, care a fost însă invalidat din cauza prezenţei scăzute la urne. Dorin Chirtoacă este acuzat de acte de corupere pasivă în formă agravată, precum şi trafic de influenţă în dosarul parcărilor plătite de la Chişinău.
