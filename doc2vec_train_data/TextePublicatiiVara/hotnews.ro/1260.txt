Vineri, 15 iunie 2018, 7:47 Economie | Finanţe & Bănci
Carnet vouchere de vacanta
Domnul Nelu lucrează într-o instituție a statului, ca funcționar, de aproape 10 ani. Este căsătorit de câțiva ani, are și un copil, dar nu a prea avut parte de concedii pentru că nu toți bugetarii au salarii mari. Anul trecut a citit în presă că toți cei care lucrează în instituțiile publice vor primi vouchere de vacanță. A fost dezamăgit când a văzut că alți colegi bugetari, din alte instituții, au primit, dar angajatorul lui, pe motiv că nu are prevăzute în buget aceste tichete, nu le poate oferi.
La finalul anului trecut a mai venit un anunț, ca în acest an tot aparatul bugetar va primi aceste vouchere, pentru că vor fi prinse în bugetele tuturor instituțiilor. Având experiența anului precedent, nu și-a făcut speranțe, considerând-o o nălucă. Totuși, undeva pe la începutul anului toți angajații din instituția în care lucrează au primit un mail prin care au fost anunțați că pot merge la Casierie pentru a le ridica. A stat la coadă, dar a meritat. S-a ales cu un carnet de tichete, fiecare cu valoarea de 50 de lei.
El nu știe prea multe despre taxarea muncii din România și a fost surprins că i s-a reținut, la primul salariu, 10% din contravaloarea acelor vouchere. Ușor dezamăgit, a zis ca totuși e un câștig și își poate duce familia într-o vacanță. La scurt timp, a primit și lista de firme și unități de cazare unde pot fi folosite aceste tichete.
A apelat la o agenție de turism și a planificat o vacanță scurtă undeva la munte, care urma să aibă loc peste 4 luni „scăpând”, astfel, de o parte dintre vouchere. Ghinion, totuși. Cu două săptămâni înainte de vacanță, a suferit un ușor accident, motiv pentru care a fost nevoit să discute cu agenția de turism posibile soluții. I s-au oferit diverse oferte pentru o perioadă ulterioară, după ce „se face bine”, dar niciuna nu a fost pe placul lui, așa că în loc de vouchere, i-a fost înapoiată contravaloarea în bani. Acum, el va cumpăra, cu acei bani, câteva bilete de avion de la o companie low-cost pentru un city break în străinătate.
Deși domnul Nelu nu există, situația este una care se poate întâmpla. Reprezentanți ai unor agenții de turism au confirmat pentru HotNews.ro că acest proces de monetizare a voucherelor poate fi pus în practică.
Peste 1 milion de vouchere de vacanță au fost emise pe hârtie și pe suport electronic între ianuarie și aprilie 2018, cu o valoare de 12,5 milioane de euro, suma fiind de trei ori mai mare față de cea din perioada similară a anului trecut și de aproape nouă ori mai mare față de primele patru luni din 2016, conform informațiilor Asociației Naționale a Agențiilor de Turism (ANAT).
Creșterea a fost impulsionată de acordarea voucherelor de vacanță și angajaților din sistemul public, începând din toamna trecută, în cuantum de 1.450 de lei de persoană.
ANAT consideră că suma de 12,5 milioane de euro va intra în industria turistică, prin vacanțe cumpărate cu vouchere, într-un an din momentul emiterii lor.
În aceeași perioadă din an, au fost emise pe suport electronic 4.688 de vouchere de vacanță, în valoare de 2,3 milioane de lei (aproximativ 514.000 euro).
În primele patru luni din 2017 au fost emise 418.000 vouchere de vacanță, în valoare de 17,5 milioane de lei (3,83 milioane de euro). Cu un an în urmă au fost emise 174.000 de vouchere de vacanță în valoare de 6,4 milioane de lei (1,42 milioane euro).
“După cum putem observa, s-a înregistrat o creștere semnificativă a valorii voucherelor de vacanță, iar banii respectivi se vor reflecta în veniturile care vor contribui la susținerea turismului românesc. Acordarea voucherelor de vacanță angajaților din sistemul public este o măsură binevenită, care ar trebui pusă în aplicare pe termen lung pentru impulsionarea turismului intern. Însă, din nefericire, Guvernul a decis să acorde aceste vouchere bugetarilor doar până la 1 decembrie 2018”, susține Nicolae Demetriade, președintele Asociației Naționale a Agențiilor de Turism (ANAT).
După 1 decembrie, în locul voucherelor de vacanță pe hârtie sau electronice, bugetarii vor primi o indemnizație, potrivit articolului 26 din Legea Salarizarii personalului plătit din fonduri publice.
“În prezent se discută dacă voucherele de vacanță să fie incluse în salariu sau să se plătească separat. În oricare variantă, banii pe care angajații din sistemul public îi primesc nu mai pot fi urmăriți dacă se cheltuiesc pe vacanțe în România sau în străinătate, ori pentru cumpărarea unor bunuri și nu o să mai știm dacă susțin sau nu dezvoltarea turismului românesc”, precizează președintele ANAT.
Asociația precizează că voucherele de vacanţă au fost introduse pe piaţa din România în 2009, dar acordarea lor a fost oprită în sistemul public după un an, din cauza crizei economice, şi de atunci a fost  restricţionată an de an prin act normativ.
„Legea a fost promovată pentru protejarea stării de sănătate a angajaţilor şi prevede impozite reduse în cazul angajatorilor care oferă bonurile valorice salariaţilor lor. Un alt scop al legii este creşterea turismului intern, ultima variantă a actului normativ, aprobată în 2015, prevede înlocuirea primelor de vacanţă cu care puteau fi cumpărate sejururi externe şi erau taxate similar salariului pentru angajator, cu voucherele de vacanţă”, menționează sursa citată.
