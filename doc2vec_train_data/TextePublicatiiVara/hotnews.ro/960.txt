Luni, 11 iunie 2018, 15:25 Actualitate | Cultură
Tren austriac de mare viteza Railjet
​Românii care au vârsta de 18 ani la 1 iulie 2018 pot să se înscrie online, începând de marți, pentru a putea obține bilete de tren gratuite pentru călătorii în statele din Uniunea Europeană, în cadrul programului DiscoverEU, finanțat de Comisia Europeană.
Înscrierile se vor face AICI ,  începând din 12 iunie, ora 12: 00 CEST, până la 26 iunie, ora 12: 00 CEST, a anunțat Comisia Europeană, într-un comunicat transmis HotNews.ro.
Tinerii își pot depune candidatura pentru a obține un bilet care le oferă posibilitatea de a-și descoperi propriul continent, din iulie 2018 până la sfârșitul lunii octombrie 2018.
Prin programul DiscoverEU tinerii din statele membre UE ar trebui să li se ofere posibilitatea să înțeleagă mai bine diversitatea Europei, să profite de bogăția sa culturală, să își facă noi prieteni și să își formeze o idee despre identitatea lor europeană.
Prin această nouă inițiatovă a UE, tinerii vor putea călători în mod individual sau într-un grup de maximum 5 persoane. Ca regulă generală, pasagerii vor călători cu trenul. Cu toate acestea, pentru a asigura un acces larg pe întregul continent, participanții vor putea, în cazuri speciale, să utilizeze alte mijloace de transport, cum ar fi autobuzul sau feribotul, sau, în mod excepțional, avionul.
Acest lucru va garanta că tinerii care locuiesc pe insule sau în regiuni izolate ale UE vor avea și ei șansa de a participa la această inițiativă. Întrucât 2018 este Anul european al patrimoniului cultural, călătorii vor avea șansa de a participa la numeroasele manifestări care vor fi organizate în toată Europa.
Prima rundă de înscrieri, care va fi lansată mâine, va permite unui număr de cel puțin 15.000 de tineri să-și exploreze propriul continent. Circa 750 dintre beneficiari vor fi din România, după cum a declarat europarlamentarul român Siegfried Mureșan, cel care, ca negociator-șef al Parlamentului European pentru buegtul UE pe anul 2018, a inițiat programul.
O a doua rundă de înscrieri, care va pune la dispoziție cel puțin 5 000 de bilete, va avea loc în toamna anului 2018. Comisia Europeană intenționează să dezvolte inițiativa și, prin urmare, a inclus-o în propunerea sa pentru următorul program Erasmus. În cazul în care Parlamentul European și Consiliul convin cu privire la propunere, se prevede că un număr suplimentar de 1,5 milioane de tineri în vârstă de 18 de ani vor putea călători între 2021 și 2027, cu sprijinul unui buget de 700 milioane de euro.
Cum se fac înscrierile:
Candidații va trebui să furnizeze datele lor personale și să ofere detalii cu privire la călătoria pe care o planifică. De asemenea, ei vor trebui să răspundă la un chestionar (quiz) de 5 întrebări referitoare la Anul european al patrimoniului cultural 2018, la inițiativele UE dedicate tinerilor și la viitoarele alegeri pentru Parlamentul European. În cele din urmă, ei vor trebui să răspundă la o întrebare suplimentară referitoare la numărul de tineri care vor candida, în opinia lor, la această inițiativă. Răspunsurile vor permite Comisiei Europene să selecteze candidații. Odată realizat acest lucru, participanții trebuie să își înceapă călătoria între 9 iulie și 30 septembrie 2018. Ei pot călători pe o perioadă de până la 30 de zile și pot vizita până la patru destinații din străinătate.
