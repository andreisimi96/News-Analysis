O vază chinezească descoperită într-un pod s-a vândut pentru 16,2 mil. euro, de peste 20 de ori mai mult decât prețul estimat
Marţi, 12 iunie 2018, 15:09 Actualitate | Internaţional
Vaza chinezeasca gasita intr-o cutie veche de pantofi
O vază chinezească de secol XVIII descoperită într-o cutie de pantofi în podul unei case din Franța s-a vândut marți la o licitație din Paris pentru 16,2 milioane de euro transmite Reuters. Prețul este de 20 de ori mai mare decât estimarea de 500.000-700.000 de euro făcută de experții Sotheby's. 
Vaza a petrecut multă vreme depozitată într-un pod, alături de alte lucruri dintr-o moștenire. O familie franceză a descoperit-o și a adus la casa de licitații. 
”Această persoană a luat trenul, metroul și a intrat pe ușile Sotheby's și în biroul meu cu vaza într-o cutie de pantofi, protejată cu ziare”, a spus expertul în artă asiatică al Sotheby's, Olivier Valmier. 
”Când ea a pus cutia pe biroul meu și am deschis-o am fost toți amețiți de frumusețea ei”, a adăugat el. Vaza este o piesă de porțelan în stare excepțională realizată pentru un împărat din dinastia Qing, ea având marcajul împăratului Qianlong, ce a condus China între 1736 și 1796.  
Potrivit AFP, colecționarul este un tânăr colecționar chinez.
