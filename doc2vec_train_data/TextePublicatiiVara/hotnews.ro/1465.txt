Gabriela Firea despre huiduielile de pe Arena Națională: M-am tot gândit zilele acestea. Am greșit. Știți cum e, mintea românului cea de pe urmă
Luni, 18 iunie 2018, 13:31 Actualitate | Esenţial
Gabriela Firea i Simona Halep
Primarul general al Capitalei, Gabriela Firea, a recunoscut, la RFI, că a greșit alegând să-i înmâneze Simonei Halep cheia orașului în timpul manifestației de pe Arena Națională și și-a cerut scuze. Afirmația vine după ce, inițial, Firea, huiduită de cei 20.000 de spectatori de pe Arena Națională, a susținut că vinovate sunt "echipele de cetățeni cu venin care au venit bine organizate". Confruntată cu un val uriaș de critici în mediul online, Gabriela Firea a fost nevoită să își închidă pagina de Facebook pentru câteva zile.
”M-am tot gândit zilele acestea, am reflectat dacă a fost sau nu bine, dacă am procedat corect și am ajuns la o concluzie la care sper să ajungă cât mai multă lume: bunele intenții au existat încă din prima clipă - că nu a ieșit tocmai cum am dorit, într-adevăr, acesta este marele regret ... Eu am avut cea mai bună intenție, dar rezultatul nu a fost cel dorit și este clar că am greșit, atât eu cât și echipa, pentru că într-un climat destul de tensionat cum era cel din București acum o săptămână și după mitingul PSD, era clar că nu era cel mai potrivit loc și moment să înmânez cheia orașului și diploma de excelență, după ce îi confersiem deja titlul de cetățean de onoare Simonei Halep în februarie, pe Arena Națională, acolo unde noi am organizat cu mare drag și cu tot sufletul întâlnirea Simonei cu fanii săi...”, a spus Firea, într-un interviu pentru postul de radio.
Firea a mai susținut că a mers pe Arena Națională pentru că așa se procedează în toată Europa, așa se procedează și în America.
”Toată dimineața de lunea trecută am fost criticată că nu mă organizez mai repede și mai bine pentru a organiza ceva deosebit pentru Simona și m-am gândit că voi fi acuzată de aroganță dacă nu merg acolo (...) Acum la rece putem să spunem orice, iar eu pot să spun că m-aș fi bucurat să fiu mai înțeleaptă sau mai prevăzătoare și să organizăm o ceremonie, să spunem, mai restrânsă, în cadrul Primăriei, la sediu sau poate la o altă locație, și apoi la Arenă să meargă doar Simona, bineînțeles că acum cu mintea de azi, știți cum e... mintea românului cea de pe urmă”, a mai susținut edilul.
În urmă cu o săptămână, Gabriela Firea a fost huiduită de cei 20.000 de spectatori veniți pe Arena Națională să o vadă pe Simona Halep, după victoria de la Roland Garros. Firea a părăsit stadionul imediat după ce i-a înmânat lui Halep cheia orașului, în protestele bucureștenilor. Ulterior, a reacționat, pe Facebook, susținând că huiduielile au venit din partea unor "echipe de cetățeni cu venin care au venit bine organizate, plasate strategic printre oameni decenți". Firea mai invocă în postare "aparatul soroșist de propagandă" și "organele sale tributare de presă", "știri false", "comentarii răutăcioase" sau "bani primiți de la ONG-uri dubioase pentru a transforma Bucureștiul într-un oraș sub asediu".
