Deputatul Lucian Viziteu (USR) cere SRI să desecretizeze protocolul semnat cu Ministerului Dezvoltării, care ar fi „semnat chiar de Liviu Dragnea”
Luni, 18 iunie 2018, 16:30 Actualitate | Politic
Foto: Camera Deputatilor
Deputatul USR Lucian Daniel Stanciu-Vizitei cere Serviciului Român de Informații și Ministerului Dezvoltării Regionale să facă public protocolul semnat între cele două instituții, „pe care se află chiar semnătura domnului Dragnea”.
“Salut decizia anumitor instituții de a desecretiza protocoalele semnat de Serviciul Român de Informații cu structuri și instituții din statul român. Astfel de documente sunt de interes public și este obligatoriu ca cetățenii români să cunoască arhitectura instituțională a statului român. În același timp, solicit Serviciului Român de Informații și Ministerului Dezvoltării Regionale să facă public și protocolul semnat între aceste două instituții, pe care se află chiar semnătura domnului Dragnea”, a declarat deputatul USR Lucian Daniel Stanciu-Vizitei, membru în comisia de control a SRI, citat într-un comunicat.
Acesta precizează că, potrivit articolului 14 din legea de organizare a SRI, serviciul “colaborează cu Serviciul de Informații Externe, Serviciul de Protecție și Pază, Ministerul Apărării Naționale, Ministerul de Interne, Ministerul Justiției, Ministerul Public, Ministerul Afacerilor Externe, Ministerul Economiei și Finanțelor, Direcția Generală și Vămilor precum și cu celelalte organe ale administrației publice” pentru “îndeplinirea atribuțiilor ce îi revin” prin lege.
“Conform acestor prevederi legale, SRI era obligat să colaboreze instituțional în primul rând cu instituțiile menționate expres, printre care se află Ministerul Justiției și Ministerul Public. Nicăieri nu avem însă stipulată expres necesitatea SRI de a semna un protocol secret cu Ministerul Dezvoltării Regionale. De aceea, solicit acestor instituții să facă public acest document, pentru a vedea dacă domnul Dragnea a încălcat sau nu legea în momentul în care a semnat acest protocol. În același timp, solicit instituțiilor media care au arătat un interes major față de subiectul protocoalelor să arate același interes și față de protocolul secret semnat de Liviu Dragnea”, mai spune acesta.
