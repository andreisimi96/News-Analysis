Vineri, 8 iunie 2018, 13:09 Economie | Finanţe & Bănci
Firmele din România care fac comerț intracomunitar vor trebui să se pregătească de noua propunere de directivă pe TVA care ar putea aduce blocaje în relațiile clienți - furnizori, susține Dan Manolescu, președintele Camerei Consultanților Fiscali. Partea bună, spune el, este că mecanismul Split TVA, care nu a adus beneficii, va dispărea.
“E o propunere lansată de curând la nivelul Comisiei Europene. Va schimba fundamental tot ceea ce știm legat de modul în care tranzacțiile intracomunitare au loc în prezent. Eu un subiect abia lansat, însă credem că avengura modificări este una atât de mare încât ar trebui cumva cunoscut și oamenii să înceapă să se pregătească pentru un astfel de scenariu. În 2021-2022 pare că va începe să fie aplicabil în funcție de procedurile de aprobare și de tot ce se întâmplă la nivelul Uniunii Europene”, a spus Manolescu, pentru HotNews.ro.
Potrivit acestuia, România va fi prinsă în tot acest mecanism în schimbare, alături de toate celelalte state membre.
Dacă bunurile pleacă din România cu destinația Germania, furnizorul din România ar trebui să colecteze TVA cu cota din Germania, să îl declare autorității fiscale din România, să îl vireze, iar autoritatea din România să îl vireze celei din Germania. Dacă o firmă din Germania trimite în România, firma din Germania va colecta TVA de la firma din România folosind cota din România, o va declara Germaniei, iar Germania o va plăti fiscului din România.
“Mecanismul acesta este unul foarte complex pentru că presupune să se cunoască toate cotele aplicabile în toate țările UE. Autoritatea fiscală trebuie să se pregătească să gestioneze acest mecanism, pentru că va fi în permanentă conexiune cu toate celelalte autorități, să facă schimb de date și să vireze acele sume”, a afirmat Manolescu.
Prin acest mecanism se vrea eliminarea fraudei la nivel de TVA și pare că mecanismul acesta poate să reușească într-o mare măsură. Rămâne de văzut.
Presupune un efect de cash considerabil. Aici agenții economici ar trebui să fie pregătiți pentru că acum pentru toate achizițiile care vin din afara României nu se finanțează acel TVA, pentru că se declară TVA dar nu se plătește efectiv. În momentul respectiv, acel TVA va trebui plătit și va trebui făcut acest lucru furnizorului din străinătate. Aici s-ar putea să apară probleme și să exportăm și să importăm anumite blocaje financiare în relațiile clienți-furnizori pe care noi le avem acum în România.
Știm cu toții ce probleme există între agenții economici din România în a-și deconta TVA și a-l plăti, de aici penalități pe care un furnizor le acumulează pentru că nu a luat banii de la clienți.
Split TVA cel mai probabil va dispărea, dacă nu dispare până atunci pentru că nu putem noi să impunem un mecanism de split TVA la nivel european, să obligăm furnizorul din străinătate să colecteze sau să facă anumite tipuri de plăți. Măcar split TVA dispare, care nu a produs niciun avantaj până acum. Noi sperăm să dispară mult mai înainte. Sperăm ca autoritățile fiscale să publice o analiză a avantajelor pe care acest mecanism le-a generat în acest an.
El a mai spus că ANAF, în stadiul în care este la momentul actual, nu va putea gestiona un astfel de proces.
Un ANAF nemodernizat va putea deveni o problemă nu doar a României, ci a întregii Europe.
“Autoritățile fiscale din fiecare stat vor deveni agenți de colectare pentru bugetele celorlalte state și atunci presiunea va fi mult mai mare din partea celorlalte state de a face ordine în adminsitrarea fiscală din România”, a mai arătat Manolescu.
