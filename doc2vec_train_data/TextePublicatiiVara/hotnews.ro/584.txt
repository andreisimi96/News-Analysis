Vizita premierului Viorica Dăncilă în Portugalia: Au fost semnate trei acorduri și memorandumuri în domeniul cercetării și sănătății
Miercuri, 6 iunie 2018, 16:12 Actualitate | Esenţial
Viorica Dancila, in Portugalia
Premierul Viorica Dăncilă a avut miercuri, 6 iunie 2018, o întrevedere cu prim-ministrul portughez, Antonio Costa, în cadrul vizitei oficiale pe care o întreprinde în Republica Portugheză. Cu ocazia vizitei au fost semnate trei memorandumuri și acorduri de înțelegere în domeniul cercetării și sănătății.
Cele trei documente
Memorandum de Colaborare ştiinţifică privind implementarea Proiectului Infrastructură Luminoasa Extremă - Nuclear Physics (ELI-NP) între Institutul Național de Cercetare-Dezvoltare pentru Fizică și Inginerie Nucleară "Horia Hulubei" din România și Institutul Superior Tehnic din Portugalia;
Acord de cooperare între Universitatea de Medicină şi Farmacie din Târgu Mureş şi Universitatea Lisabona;
Memorandum de Înţelegere în domeniul politicilor de sănătate între Ministerul Sănătății din România și Ministerul Sănătății din Republica Portugheză.
De asemenea, au fost abordate și aspecte privind cooperarea în domeniul militar, strategic și al securității cibernetice. Au salutat cooperarea bilaterală excelentă în materie de securitate şi apărare, afirmând intenția de aprofundare a acesteia, în vederea capitalizării potenţialului special creat prin derularea cu succes a programului F-16, în arii precum cercetarea pe tema echipamentelor şi tehnologiilor militare şi securitate cibernetică.
Au fost, de asemenea, discutate perspectivele de relansare a cooperării în domeniile infrastructurii rutiere, feroviare și aeroportuare, având în vedere proiectele de succes realizate în trecut cu parteneri din Portugalia.
Potrivit Guvernului, a fost evidențiat interesul ambelor părți de a menține constant dialogul bilateral în perspectiva preluării de către România a Președinției Consiliului Uniunii Europene în 2019, în contextul opiniilor comune într-o serie de dosare europene, precum Brexit, Cadrul Financiar Multianual, viitorul Europei, coeziunea economică și socială, Planul de implementare a strategiei globale în domeniul securităţii şi apărării. A fost discutată importanța găsirii unei soluții echilibrate privind viitorul buget european, care să păstreze, în același timp, un loc important politicilor tradiționale, precum Politica de Coeziune și Politica Agricolă Comună.
Guvernul mai spune că a fost subliniată importanța finalizării negocierilor pe subiecte precum Cadrul Financiar Multianual și politica de coeziune pe durata Presedinției române la Consiliul UE, pentru a nu transfera subiectele în dezbaterea electorală, având în vedere că anul viitor vor fi alegeri pentru Parlamentul European.
Viorica Dăncilă a comunicat, de asemenea, interesul pentru de crearea unui grup de lucru comun în domeniul absorbției fondurilor europene pentru a putea beneficia de experiența acumulată de Portugalia în acest domeniu.
