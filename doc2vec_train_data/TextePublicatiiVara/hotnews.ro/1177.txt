Joi, 14 iunie 2018, 7:40 Actualitate | Internaţional
Tren regional in Franta
Adunarea Naţională a Franţei a adoptat miercuri, cu o largă majoritate, proiectul de reformare a companiei feroviare naţionale SNCF, susţinând eforturile preşedintelui Emmanuel Macron de a trece peste opoziţia sindicatelor şi a reforma economia ţării, transmite News.ro, care citează Reuters.
Proiectul, care urmează să fie adoptat joi în Senat, transformă SNCF într-o companie mixtă pe acţiuni, conferind conducerii o responsabilitate corporativă mai mare. 
Monopolul operatorului feroviar de stat pe piaţa internă a transporturilor de pasageri va fi eliminat treptat, până în 2020.  
De asemenea, viitorii angajaţii nu vor mai primi beneficii şi pensii la fel de generoase ca în prezent.  
Proiectul, care este cea mai importantă reorganizare a SNCF de la naţionalizarea companiei în anii 1930, este adoptat în pofida obiecţiilor sindicatelor, care au organizat acţiuni greviste timp de aproape trei luni.
