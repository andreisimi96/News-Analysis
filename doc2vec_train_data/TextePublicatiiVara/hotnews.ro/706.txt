Vladimir Putin: Sistemul de rachete strategice hipersonice "Avangard" va intra în serviciul armatei în 2019 / E o armă absolută
Joi, 7 iunie 2018, 22:04 Actualitate | Internaţional
Vladimir Putin urmarind exercitiile militare Zapad
Sistemul de rachete strategice hipersonice "Avangard" prezentat de Vladimir Putin în martie va intra în serviciul armatei în 2019, a anunțat joi președintele rus, citat de AFP.
"Producția industrială în serie a sistemului Avangard a început deja și prevedem să îl livrăm forțelor armate în 2019", a spus acesta, în ședința anuală de întrebări și răspunsuri cu telespectatorii ruși.
"Este un sistem de rachete intercontinental, nu balistic. E arma absolută (...) Zboară cu Mach 20, de 20 de ori viteza sunetului. Nu cred că vreo țară va dispune de o astfel de armă în anii următori. Noi o avem deja", a susținut Putin.
"În 2020, prevedem să livrăm forțelor armate cea mai puternică rachetă strategică, racheta Sarmat", a continuat președintele rus, care a adăugat că faza de dezvoltare este finalizată pentru racheta cu rază de acțiune "mondială" și "drona submarin" pe care le-a prezentat în martie.
"Totul merge cum am prevăzut. Nu am nicio îndoială că vor fi livrate în intervalele prevăzute (...) Și nu este tot ce prevedem să livrăm armatei. E încă prea devreme să vorbim despre asta dar o vom face în curând", a adăugat Putin.
În martie, Vladimir Putin a consacrat o mare parte a discursului anual în fața Parlamentului pentru prezentarea, cu materiale video, a noilor arme ale complexului militaro-industrial rusesc, pe care le-a calificat drept "invincibile".
Washingtonul a reacționat acuzând Moscova  de încălcarea "directă" a tratatelor internaționale semnate de Rusia, printre care tratatul INF privind armele nucleare cu rază medie de acțiune, parafat de Ronald Reagan și Mihail Gorbaciov în 1987.
