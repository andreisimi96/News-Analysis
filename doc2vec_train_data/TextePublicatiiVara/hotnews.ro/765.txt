Guvernul va discuta vineri un memorandum privind cooperarea României şi a Republicii Moldova în domeniul combaterii corupţiei
Vineri, 8 iunie 2018, 12:54 Actualitate | Esenţial
Foto: Guvernul Romaniei
Guvernul va discuta în şedinţa de vineri un memorandum privind finalizarea negocierilor şi semnarea acordului de cooperare între guvernele României şi Republicii Moldova în domeniul prevenirii şi combaterii corupţiei, relatează Agerpres.
Potrivit unui comunicat al Executivului, pe agenda şedinţei de Guvern se mai află un memorandum privind aprobarea organizării de concursuri sau examene pentru ocuparea a 16 posturi de conducere şi a 98 de posturi de execuţie vacante la Institutul Naţional de Statistică, dar şi un memorandum pentru aprobarea ocupării prin concurs a 17 posturi din cadrul Agenţiei Naţionale pentru Resurse Minerale.
Printre proiectele de acte normative care ar putea fi incluse pe agenda şedinţei de Guvern se mai află un proiect de hotărâre pentru modificarea HG 90/2010 privind organizarea Ministerului Culturii, dar şi un proiect de hotărâre pentru modificarea HG 563/2014 privind organizarea Secretariatului de stat pentru recunoaşterea meritelor luptătorilor împotriva regimului comunist instaurat în România în perioada 1945 - 1989.
Pe agenda şedinţei se află şi un proiect de hotărâre privind aprobarea Strategiei Naţionale Antidoping pentru perioada 2018 - 2022 şi a planului de acţiune pentru implementarea acesteia.
