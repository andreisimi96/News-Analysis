FMI a recomandat României să clarifice potențialele schimbări la Pilonul II de pensii pentru eliminarea incertitudinii și să evalueze durabilitatea sistemului de pensii
Joi, 7 iunie 2018, 12:42 Economie | Asigurari
Raport si recomandari FMI
(07 Iun 2018) PDF, 4MB
Fondul Monetar Internațional (FMI) a recomandat României să clarifice potențialele modificări asupra pilonului II de pensii pentru înlăturarea incertitudinii asociate și să evalueze durabilitatea sistemului de pensii, continuând să se asigure că obiectivele sale de protecție socială sunt îndeplinite, se arată într-un raport publicat miercuri de experții FMI. Bugetul pe 2018 include creșteri de pensii și salarii, cu un impact estimat la 2% din PIB, măsuri costisitoare și care pun presiune pe finanțele publice, spun directorii FMI.
Directorii executivi ai FMI au salutat creșterea economică robustă, șomajul redus și îmbunătățirea condițiile din sectorul financiar, dar în același timp și-au exprimat preocupările legate de semnele emergente ale unei supraîncălziri economice, inclusiv o inflație mai mare, investiții întârziate și o încetinire a implementării reformelor structurale.
"Directorii FMI au mai subliniat că o politică fiscală mai prudentă ar contribui la reechilibrarea economică și la reducerea poverii asupra politicii monetare. În contextul creșterii economice puternice, aceștia au recomandat o țintă fiscală mai mică decât ținta bugetară din 2018 de 3% din PIB, și au remarcat că ar fi necesare măsuri fiscale suplimentare pentru a atinge acest obiectiv. (..) Aceștia au subliniat necesitatea să evite reduceri suplimentare de impozite, creșteri moderate de salarii și pensii și să revizuiască punerea în aplicare a legii salarizării unitare și a modificării pensiilor în conformitate cu spațiul fiscal disponibil și obiectivele fiscale pe termen mediu.", se arată în raportul FMI.
Pentru detalii vezi raportul integral atașat articolului.
