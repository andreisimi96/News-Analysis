Summitul SUA-Coreea de Nord: Donald Trump și Kim Jong-un vor discuta despre denuclearizare și despre "mecanism permanent și durabil de menținere a păcii"
Luni, 11 iunie 2018, 0:33 Actualitate | Internaţional
Donald Trump / Kim Jong-Un (colaj)
Foto: Wikimedia Commons / Blue House (Republic of Korea)
Mass-media de stat a Coreii de Nord (KCNA) transmite că liderul Kim Jong-un și președintele american, Donald Trump, vor discuta despre un "mecanism permanent și durabil de menținere a păcii" în peninsula coreeană, despre denuclearizare și alte probleme de interes comun, relatează Reuters.
Menținerea durabilă și permanentă a păcii și denuclearizarea Coreii de Nord vor fi principalele subiecte de discuție la summitul de pe 12 iunie dintre Donald Trump și omologul său nord-coreean, Kim Jong-un. 
Întâlnirea istorică dintre cei doi lideri va avea loc la Singapore, într-un hotel de pe insula Sentosa, începând cu ora 09:00 (ora locală).   Summitul va costa Singapore în jur de 20 de milioane de dolari singaporezi  (15 milioane dolari americani), a anunţat prim-ministrul Lee Hsien Loong, adăugând că "este un cost pe care sunt dispuşi să îl plătească".
Președintele american Donald Trump și liderul de la Phenian, Kim Jong Un,  au ajuns duminică la Singapore  în vederea istoricului summit de marţi. După sosire, cei doi lideri - care vin din Quebec şi, respectiv, Phenian - se vor întâlni separat cu premierul ţării gazdă.
