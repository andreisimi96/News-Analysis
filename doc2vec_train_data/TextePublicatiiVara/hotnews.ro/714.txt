Vineri, 8 iunie 2018, 9:11 Sport | Alte sporturi
Washington Capitals a castigat in premiera Cupa Stanley
Echipa Washington Capitals a cucerit, pentru prima oară în istoria sa, Cupa Stanley, trofeul atribuit campioanei Ligii profesioniste nord-americane de hochei pe gheaţă (NHL), învingând în finală, cu 4 victorii la 1, formaţia Vegas Golden Knights, revelaţia sezonului, relatează Agerpres .
Capitals a obţinut victoria decisivă miercuri seara, la Las Vegas, unde s-a impus cu scorul de 4-3 în faţa "Cavalerilor de Aur" din capitala mondială a jocurilor de noroc.
Înfiinţată în 1974, Washington Capitals a disputat o primă finală în 1998, însă a fost învinsă fără drept de apel de echipa Detroit Red Wings (0-4).
Două decenii mai târziu, hocheiştii din Washington au oferit capitalei Statelor Unite primul titlu într-unul dintre cele patru mari campionate profesioniste nord-americane, după victoria obţinută de echipa de fotbal american Redskins în ediţia din 1992 a Super Bowl-ului. Capitals îi succede în palmares formaţiei Pittsburgh Penguins, câştigătoarea Cupei Stanley în 2016 şi 2017.
"Sunt foarte fericit pentru acest grup de jucători şi pentru fanii noştri, după toţi aceşti ani grei pe care i-au cunoscut, este o victorie a rezistenţei", a declarat Barry Trotz, antrenorul lui Capitals.
 La finalul meciului de la Las Vegas, căpitanul lui Washington Capitals, rusul Alex Ovecikin, a primit trofeul MVP rezervat celui mai valoros jucător din play-off, precizează site-ul nhl.com.
Învinsa din finală, Vegas Golden Knights, înfiinţată anul trecut, a avut un parcurs incredibil la primul său sezon în NHL, reuşind să doboare mai multe recorduri pentru o echipă debutantă în liga nord-americană. De menţionat că, înainte de startul acestui sezon, Golden Knigths avea o cotă de 500-1 la câştigarea trofeului.
