[P] România Reciclează cu Asociația Environ
de     Smile Media
Joi, 7 iunie 2018, 15:21 Actualitate | Mediu
Asociația Environ organizează în perioada 1 iunie – 1 iulie 2018, prima ediție a campaniei naționale de colectare a deșeurilor de echipamente electrice și electronice (DEEE) și a bateriilor uzate, ,,România Reciclează”, un proiect derulat în parteneriat cu autoritățile locale. Campania debutează pe 8  și 9 iunie în localitățile Hîrșova, Ilva Mică, Mănești, Izvoru Berheciului și Șuraia.
Campania itinerantă dedicată colectării echipamentelor electrice și electronice uzate din mediul urban și rural se adresează locuitorilor, persoane fizice din localitățile participante, instituind un mecanism de premiere a tuturor participanților.  Promovarea colectării separate și reciclării deșeurilor la nivelul fiecărei comunități are în primul rând un puternic caracter de reponsabilitate socială și simultan, avantaje economice imediate prin acordarea bonificației la predarea deșeurilor.
Programul ,,România Reciclează” are drept obiective creșterea gradului de informare și conștientizare al populației cu privire la necesitatea colectării selective a deșeurilor de echipamente electrice și electronice și a bateriilor uzate și crearea de puncte mobile de colectare, favorizând astfel creșterea cantităților de DEEE colectate selectiv și reciclate.
,,Potrivit recomandărilor Comisiei Europene, centrele municipale de colectare reprezintă un canal cheie de colectare în sistemul de management al deșeurilor, iar organizarea campaniilor naționale de conștientizare o măsură necesară pentru îmbunătățirea ratelor de colectare. Prin intermediul campaniei ,,România Reciclează”, ne-am propus să întărim colaborarea cu unitățile administrativ teritoriale și să construim împreună un program funcțional de colectare, încurajând populația să predea aparatura veche spre reciclare. Trebuie să înțelegem că deșeurile electrice și bateriile uzate generate de fiecare dintre noi, sortate și colectate selectiv, devin materii prime folosite de companii pentru fabricarea altor produse, reușind astfel să creștem inclusiv gradul de implicare și simț civic”, declarat Andrei Orban, președintele Asociației Environ.
Pe perioada derulării campaniei, orice participant care va preda minim 10 kg de deșeuri electrice sau 5 kg de baterii uzate la centrul de colectare special amenajat din zona primăriei, va fi premiat cu un tichet cadou. Pentru preluarea deșeurilor electrice voluminoase, participanții pot solicita ridicarea de la domiciliu la serviciul de Call Center 031.827.0000 sau pe e-mail la adresa logistica@environ.ro.  Programul de colectare este:
 Vineri, 8 iunie 2018  
  14.00 – 17.00 – Ilva Mică, județul Bistrița Năsăud
 Sâmbătă, 9 iunie 2018
  10.00 – 13.00 Hîrșova, județul Constanța
  13.00 – 15.00 Mănești, județul Prahova
  8.00 – 11.00 Izvoru Berheciului, județul Bacău
  13.00 – 15.00 Șuraia, județul Vrancea
Pentru detalii referitoare la programul de colectare, precum și regulamentul complet al campaniei, vă rugăm accesați www.environ.ro .
În conformitate cu angajamentele luate, România trebuie să atingă o rată de colectare selectivă și reciclare a deșeurilor de echipamente electrice și electronice și a bateriilor și acumulatorilor portabili uzați de 45%. Potrivit prevederilor OUG nr.5/2015, autoritățile locale au obligația de a asigura colectarea DEEE-urilor provenite de la gospodăriile particulare prin centre fixe de colectare, puncte mobile de colectare sau colectarea periodică cu operatori desemnați. Primăriile interesate să se implice în campania ,,România Reciclează” se pot înscrie pe adresa office@environ.ro
Prima etapă a campaniei ,,România Reciclează” este organizată de Asociația Environ în parteneriat cu Asociația Sistemul Național de Reciclare a Bateriilor (SNRB) și cu sprijinul Primăriei Hîrșova, Primăria Mănești, Primăria Ilva Mică, Primăria Izvorul Berheciului, Primăria Șuraia.
Asociația Environ este o organizație colectivă, non-guvernamentală și non-profit care instituie în România principiul european al răspunderii extinse a producătorului în domeniul deșeurilor de echipamente electrice și electronice, promovând activ de peste 10 ani conceptele de colectare selectivă, reciclare și economie circulară în țara noastră. Informații complete despre activitatea organizației sunt disponibile pe www.environ.ro
