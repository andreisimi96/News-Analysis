Rudel Obreja scrie pe Facebook din inchisoare: Decizia ÎCCJ înseamnă recunoaştere că am fost condamnat încălcându-mi-se drepturile
Marţi, 12 iunie 2018, 19:14 Dosare Anticoruptie
Fostul președinte al Federației Române de Box, Rudel Obreja, în prezent încarcerat, a transmis marți, pe Facebook, că decizia ÎCCJ de admitere a cererilor de sesizare a CCR echivalează cu o recunoaștere a faptului că el a fost condamnat în dosarul Gala Bute "încălcându-i-se drepturile", scrie Mediafax.
"Astăzi, ÎCCJ mi-a admis două cereri de sesizare a CCR, ceea ce echivalează cu o recunoaștere subtilă că am fost condamnat încălcându-mi-se flagrant drepturile!!! Una dintre ele vizează faptul că ambele complete, care m-au judecat AU RESPINS cererile mele pentru desemnarea unor EXPERȚI NEUTRI care să efectueze o EXPERTIZĂ FINANCIAR - CONTABILĂ NEUTRÃ. Am fost condamnat la 5 ani de închisoare cu executare EXCLUSIV în baza raportului "specialistului" DNA! Va dura ceva vreme până când CCR se va pronunța, timp în care însă, nu voi renunța să îmi caut DREPTATEA. Iată că există și judecători onești. Cinste lor!", a scris Rudel Obreja pe Facebook.
În momentul de față, Rudel Obreja se află în penitenciar, fiind condamnat la cinci ani de închisoare în dosarul Gala Bute.
Precizările vin după ce, marți, magistraţii Înaltei Curţi de Casaţie şi Justiţie au decis să sesizeze Curtea Constituţională cu o excepţie de neconstituţionalitate ridicată de Rudel Obreja în dosarul Gala Bute.
"Completul de 5 Judecători, Penal 2 în dosarul nr.2303/1/2017/a1. Desfiinţează încheierea atacată si, rejudecând: Admite cererea de sesizare a Curtii Constitutionale cu exceptia de neconstitutionalitate a dispoziţiilor art.172 alin.9, 10 şi 12 din Codul de procedură penală", se arată în decizia Înaltei Curţi de Casaţie şi Justiţie, pronunţată luni, care este definitivă.
Articolul 172 din Codul de Procedură Penală se referă la maniera în care sunt dispuse expertizele şi constatările în timpul proceselor. Alineatele cu care instanţa supremă sesizează Curtea Constituţională sunt 9, 10 şi 12. Astfel, alineatul 9 arată că atunci "când există pericol de dispariţie a unor mijloace de probă sau de schimbare a unor situaţii de fapt ori este necesară lămurirea urgentă a unor fapte sau împrejurări ale cauzei, organul de urmărire penală poate dispune prin ordonanţă efectuarea unei constatări", în timp ce articolul 10 stipulează faptul că "constatarea este efectuată de către un specialist care funcţionează în cadrul organelor judiciare sau din afara acestora".
"După finalizarea raportului de constatare, când organul judiciar apreciază că este necesară opinia unui expert sau când concluziile raportului de constatare sunt contestate, se dispune efectuarea unei expertize", se arată în alineatul 12 al articolului 172 din Codul de Procedură Penală.
"Acest dosar a început împotriva mea cu o minciună. S-a reuşit o înscenare împotriva mea. Am fost condamnat şi nu sunt de acord cu soluţia dată de instanţa de apel şi m-am prezentat. Vă rog să-mi permiteţi să-mi dovedesc singur nevinovăţia şi să admiteţi excepţia de neconstituţionalitate", a spus Rudel Obreja, luni seară, în faţa judecătorilor Înaltei Curţi de Casaţie şi Justiţie (ÎCCJ).
ÎCCJ a mai admis, recent, și cererea lui Obreja de sesizare a CCR în legătură cu articolul de lege care vizează declarațiile martorilor denunțători.
Pe 11 iunie, fostul preşedinte al Federaţiei Române de Box a atacat la instanţa supremă, prin recurs, decizia de condamnare din dosarul Gala Bute , invocând două excepţii de neconstituţionalitate. Rudel Obreja a spus instanţei că dosarul reprezintă o înscenare.
