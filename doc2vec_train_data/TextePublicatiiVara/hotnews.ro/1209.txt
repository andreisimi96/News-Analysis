Joi, 14 iunie 2018, 18:41 Actualitate | Esenţial
Foto: Stirile ProTV
Ministrul Justiţiei, Tudorel Toader, a declarat, joi, în legătură cu propunerea CSM de schimbare a procedurii de numire şi revocare a procurorilor şefi, că legile Justiţiei sunt deja adoptate, relatează Agerpres.
"Legile au fost deja adoptate!", este replica ministrului Tudorel Toader.
Răspunsul lui Toader vine după ce Consiliul Superior al Magistraturii a propus modificarea statutului magistraților în sensul în care numirea și revocarea procurorilor-șefi să fie făcută de președintele republicii, la propunerea Consiliului.  Propunerea a fost înaintată ministrului Tudorel Toader și președintelui comisiei pentru legile justiției, Florin Iordache. 
”Procurorul general al Parchetului de pe lângă Înalta Curte de Casaţie şi Justiţie, prim-adjunctul şi adjunctul acestuia, procurorul şef al Direcţiei Naţionale Anticorupţie, adjuncţii acestuia, procurorii şefi de secţie ai acestor parchete, precum şi procurorul şef al Direcţiei de Investigare a Infracţiunilor de Criminalitate Organizată şi Terorism şi adjuncţii acestuia sunt numiţi de Preşedintele României, la propunerea Secţiei pentru procurori a Consiliului Superior al Magistraturii, cu avizul ministrului justiţiei, dintre procurorii care au o vechime minimă de 10 ani în funcţia de judecător sau procuror, pe o perioadă de 3 ani, cu posibilitatea reînvestirii o singură dată”, se arată în propunerea CSM.
