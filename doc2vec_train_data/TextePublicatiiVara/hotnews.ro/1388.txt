Duminică, 17 iunie 2018, 9:32 Actualitate | Internaţional
Exercitiu al soldatilor rusi din Transnistria
Foto: Captura YouTube
ONU va dezbate la 22 iunie proiectul de rezoluție privind retragerea trupelor ruse de ocupație din regiunea transnistreană, a spus Tudor Ulianovschi, ministrul de externe de la Chișinău, potrivit  Deschide.md.
Oficialul a spus că Secretariatul ONU a înregistrat solicitarea R. Moldova privind retragerea completă și necondiționată a trupelor ruse de pe teritoriul R. Moldova. Ministrul a mai spus că autoritățile de la Chișinău depun eforturi pentru a obține sprijinul cât mai multor state în acest demers. 
Până în prezent, 10 state sunt și co-autoare ale proiectului. 
Ministrul se declară optimist că Adunarea Generală va adopta proiectul rezoluției, adăugând că și dezbaterea în plenul ONU pe această temă este considerată un succes.
Proiectul de rezoluţie înaintat de Republica Moldova este intitulat „Retragerea completă şi necondiţionată a forţelor militare străine de pe teritoriul Republicii Moldova”.
”Este un proiect bazat pe angajamentele asumate de Federația Rusă și pe necesitatea retragerii trupelor sale, conform principiilor de drept internațional și Cartei ONU, așteptăm ca statele ONU să ne susțină, bazându-se tot pe aceleași principii de drept internațional și Cartei ONU – demonstrând solidaritate cu demersul Republicii Moldova”, a declarat Ulianovschi.
Moscova susține, însă, că inițiativa este contraproductivă, potrivit viceministrului rus de Externe, Grigorii Karasin. 
„Ceva mai provocator și mai contraproductiv decât această inițiativă nu am văzut”, a declarat Karasin pentru Interfax.
