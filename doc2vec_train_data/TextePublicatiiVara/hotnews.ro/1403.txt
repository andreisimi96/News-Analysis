Calafat: Trei pakistanezi, prinși când încercau să intre în țară ascunși între pepenii încărcați într-un tir ce venea din Grecia
Duminică, 17 iunie 2018, 13:09 Actualitate | Esenţial
Migranti ilegali, ascunsi intr-un camion
Foto: Politia de Frontiera
Polițiștii de frontieră din Calafat au descoperit în compartimentul de marfă al unui camion, ascunşi printre pepeni, trei cetăţeni pakistanezi care intenţionau să intre ilegal în ţară, cu scopul de a ajunge în Germania.
Sâmbătă, la ora 17.30, la Punctul de Trecere a Frontierei Calafat, județul Dolj, s-a prezentat pentru a intra în ţară, cetăţeanul polonez G.Stanislav, în vârstă de 50 de ani, la volanul unui autocamion, marca Volvo. Acesta transporta, conform documentelor de însoţire a mărfii, pepeni verzi din Grecia pentru Germania, informează Poliția de Frontieră.
Acționând în baza unei analize de risc, echipa comună de control formată din polițiști de frontieră români şi bulgari a efectuat un control amănunţit asupra mijlocului de transport. În interiorul compartimentului de marfă au fost descoperite ascunse, printre pepeni, trei persoane de sex masculin.
În cadrul cercetărilor preliminare, poliţiştii de frontieră au stabilit că cei în cauză sunt cetăţeni pakistanezi, doi bărbaţi, în vârstă de 20 de ani, respectiv 31 de ani şi un minor, în vârstă de 15 ani.
La cercetări, cele trei persoane au declarat că s-au urcat în autocamion pe teritoriul Greciei şi intenţionau să ajungă în Germania, la rude.
Șoferul polonez a declarat că nu are cunoştinţă despre modul cum au ajuns pakistanezii în autovehicul.
Conform protocolului romano - bulgar, cetăţeanul polonez, mijlocul de transport şi cei trei pakistanezi au fost predați Politiei de Frontieră Bulgare în vederea continuării cercetărilor şi dispunerii măsurilor legale ce se impun.
