Joi, 7 iunie 2018, 16:21 Actualitate | Sanatate
Echipa care a efectuat primul transplant
Foto: Spitalul Sfanta Maria
Beneficiarul primului transplant pulmonar efectuat în România a fost externat, joi, de la Spitalul Colentina, acolo unde a urmat un tratament post-transplant pentru recuperarea funcţiilor respiratorii, au declarat surse medicale citate de Mediafax. Bărbatul în vârstă de 36 de ani, care a fost supus primului transplant pulmonar realizat în României, a fost externat, joi după-amiaza, el fiind transportat la domiciliul său cu ajutorul unei ambulanţe.
Pacientul a fost internat la Spitalul Colentina din Capitală în urmă cu aproximativ trei săptămâni, unde a urmat un tratament pentru reabilitare respiratorie, după aproximativ o lună de la operaţia suferită la Spitalul Sfânta Maria.
La începutul lunii mai a fost efectuat al doilea transplant pulmonar din România, tot la Spitalul Sfânta Maria din Bucureşti.
Ministrul Sănătăţii, Sorina Pintea, a declarat, luna trecută, că pacienţii români vor putea fi trataţi, în continuare, post-transplant la Viena. Decizia fost luată în contextul unor discuţii între ministru și asociaţiile de pacienţi.
36 de pacienţi români au nevoie de transplant pulmonar, potrivit președintelui Agenţiei Naţionale de Transplant, Radu Deac.
