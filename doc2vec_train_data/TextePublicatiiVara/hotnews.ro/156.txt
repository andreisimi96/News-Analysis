Politic show: Ipocrizia PSD: Cei care pleacă sunt ”trădători” și ”șobolani”, cei care vin ”se alătură echipei”​; Capcana lui Dragnea; Guvernul dă drumul pomenilor electorale;
Miercuri, 30 mai 2018, 4:31 Revista Presei | Politic
​Ipocrizia PSD: Cei care pleacă sunt ”trădători” și ”șobolani”, cei care vin ”se alătură echipei”. Parlamentari care s-au remarcat printr-un anonimat desăvârșit, repudiați de partidele din care fac parte, care au căzut în dizgrație în urma unor poziționări politice greșite sau care au intrat de pe locurile 3 și 4 în Parlament și se tem că nu vor mai prinde locuri eligibile pe viitoarele liste. Cu alte cuvinte, trădarea e bună atunci când avantajează partidul, dar trădătorii sunt niște ticăloși, niște ”șobolani”, cum i-a numit Liviu Dragnea, atunci când cel trădat este PSD, scrie Cristian Citre pentru G4media.
Guvernul dă drumul pomenilor electorale. Împrumuturi fără dobândă garantate de stat. Asta conține programul "Investește în tine", prezentat, marți seara, de vicepremierul Viorel Ștefan. Un program prin care tinerii fără loc de muncă pot accesa fonduri de maximum 60.000 de lei dacă au până în 26 de ani sau 55.000 de lei pentru persoanele cu vârsta cuprinsă între 26 și 55 de ani. În cazul tinerilor între 16 şi 26 de ani, creditul poate avea o valoare iniţială de 40.000 de lei, care poate fi extinsă cu încă 20.000 de lei. În cazul persoanelor între 26 şi 55 de ani, valoarea creditului e puţin mai mică, respectiv 35.000 de lei, dar şi în acest caz se poate extinde cu 20.000 de lei, potrivit  Capital.
Senatorul PMP care a trecut la PSD şi-a şters contul de Facebook unde-l criticase pe Dragnea. În urmă cu două săptămâni, Talpoş semna iniţiativa cetăţenească „Fără Penali în funcţii publice“ demarată de USR. Ieri, Talpoş şi-a şters contul de Facebook unde postase o puzderie de mesaje anti-PSD. Grupul PMP de la Senat va fi desfiinţat din cauza faptului că nu mai are suficienţi membri. Potrivit regulamentului, un grup senatorial poate fi constituit din cel puţin 7 membri. PMP a rămas cu 6. „I-am trimis lui Dragnea trei lingăi azi, să-i fie de bine, să şi-i ia acasă“, a comentat Băsescu, potrivit  Adevarul.
Capcana lui Dragnea. Săptămîna trecută Liviu Dragnea anunța cu justificată mindrie patriotică îndeplinirea cincinalului înainte de a începe: pînă în 2020 vor fi reduse TVA, impozitul pe profit, impozitele pe proprietate, va crește salariul minim, va crește pensia minimă. Cum va face toate astea? Nu-l întreabă nimeni; ce contează? Iar cu un astfel de mesaj aceeași politicieni incompetenți și corupți care ne-au menținut în subdezvoltare zeci de ani vor cîștiga din nou alegerile, vor fi votați de noi. Pe de o parte îi vor vota boiernașii de stat, fericiți că-și păstrează locsoarele călduțe și vor mai primi ceva bani în plus la salariu; pe de alta, vor fi votați și de bravii libertarieni mioritici, fericiți, la rîndul lor, că reducindu-se taxele Statul cel rău le va “fura” mai puțini bani din venit, potrivit  Contributors.
Ce s-a întâmplat în ultimele două sesiuni parlamentare extraordinare: În 2017 a fost adoptată OUG 13, în 2012 a fost suspendat Băsescu. Liviu Dragnea le-a spus marți parlamentarilor PSD să fie pregătiți pentru o sesiune extraordinară de ”o săptămână – două”. Motivul invocat de liderul PSD a fost finalizarea dezbaterilor pe modificările celor două Coduri penale aflate în acest moment în comisia condusă de Florin Iordache. Greu de crezut însă că cele două Coduri vor putea fi adoptate definitiv în următoarele șase săptămâni. Cel mai bun exemplu sunt legile Justiției: dezbaterea parlamentară a fost finalizată în decembrie 2017, dar în urma sesizărilor repetate la Curtea Constituțională din partea Opoziției, a Înaltei Curți și a președintelui Klaus Iohannis, nici astăzi modificările aduse celor trei acte normative nu au intrat în vigoare, potrivit  G4media.
