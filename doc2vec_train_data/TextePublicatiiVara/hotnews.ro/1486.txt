Proiectul de Hotarare de Guvern
(18 Iun 2018) PDF, 385KB
Perioada de valabilitate a cardului de sănătate ar urma să fie prelungită de la 5 ani, cât este în prezent, la 7 ani de la data emiterii, se arată într-un proiect de Hotărâre de Guvern postat în dezbatere publică pe site-ul Ministerului Sănătății. Guvernul vrea, în acest fel, să reducă cheltuielile aferente tipăririi a aproximativ 14.200.000 de carduri de sănătate care expiră în această perioadă, precum și cheltuielile de distribuție a cardurilor.
De asemenea, termenul de valabilitate al cardurilor naționale de sănătate emise până la data de 31 iulie 2018 va fi și el de 7 ani de la data emiterii, mai prevede proiectul Hotărârii de Guvern.
"Necesitatea prelungirii termenului de valabilitate a cardului național de asigurări sociale de sănătate, reglementat de Normele metodologice de aplicare a prevederilor referitoare la cardul naţional de asigurări sociale de sănătate din titlul IX "Cardul european şi cardul naţional de asigurări sociale de sănătate" din Legea nr. 95/2006 privind reforma în domeniul sănătăţii, aprobate prin HG nr. 900/2012, cu modificările și completările ulterioare, astfel încât să se asigure degrevarea bugetului de stat pentru anii 2018-2019 de cheltuielile aferente tipăririi unui număr de aproximativ 14.200.000 de carduri naționale de asigurări sociale de sănătate a căror valabilitate expiră în această perioadă, precum și a bugetului Fondului național de asigurări sociale de sănătate de cheltuielile aferente distribuției acestora", se arată în nota de fundamentare a proiectului de act normativ.
Proietul de Hotărâre de Guvern a fost postat pe data de 15 iunie pe site-ul Ministerului Sănătății, unde în următoarele 10 zile pot fi transmise observații și propuneri pe marginea acestuia.
