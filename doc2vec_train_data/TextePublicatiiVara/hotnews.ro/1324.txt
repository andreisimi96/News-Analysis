Vineri, 15 iunie 2018, 21:05 Actualitate | Internaţional
Foto: Captura YouTube
Bruxellesul a făcut pregătiri pentru posibilitatea amânării ieşirii Marii Britanii din Uniunea Europeană şi pentru posibila prelungire a negocierilor, arată documente citate de cotidianul britanic The Independent şi publicaţia germană Handelsblatt, transmite Mediafax.
Teoretic, Marea Britanie ar urma să părăsească Uniunea Europeană pe 29 martie 2019. Pentru respectarea acestui termen, documentele pe tema Brexit trebuie finalizate până în octombrie 2018, astfel încât să poată fi ratificate în timp util.
În acest conext, documente interne elaborate de Consiliul European prezintă măsuri care trebuie aplicate "în cazul în care Marea Britanie încă va fi membră a Uniunii Europene" după martie 2019.
"În cazul în care Marea Britanie va fi încă membră a Uniunii Europene la începerea noii legislaturi, 2019-2024, numărul reprezentanţilor fiecărui stat în Parlamentul European va fi cel prevăzut în virtutea Articolului 3 al Deciziei Consiliului European 312/2013, până în momentul în care va deveni efectivă ieşirea Marii Britanii din UE", arată un document oficial.
În acelaşi timp, oficiali din cadrul Comisiei Europene au discutat despre modalităţi practice pentru prelungirea negocierilor pe tema Brexit.
Premierul Irlandei, Leo Varadkar, a afirmat acum câteva zile că există "numeroase scenarii care pot apărea în situaţia în care nu se ajunge la niciun acord între Londra şi Bruxelles până în martie", admiţând că "există posibilitatea prelungirii negocierilor în virtutea Articolului 50".
