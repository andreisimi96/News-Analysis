Miercuri, 20 iunie 2018, 10:58 Economie | Finanţe & Bănci
Insolventa persoane fizice
Buletinul Procedurilor de Insolvenţă a publicat primul caz de insolvență a unei persoane fizice, înregistrat pe rolul Judecătoriei Constanța și care poate fi accesat aici . Este vorba de cazul unui constănțean, Adrian Roșu, despre care presa locală a scris pe larg .
Instanța a admis cererea formulată de Adrian Roșu și, în baza art. 48 din Legea nr. 151/2015 deschide procedura insolvenţei prin lichidare de active la cererea debitorului Roșu Adrian. 
Desemnează, prin tragere la sorţi, în calitate de lichidator pe Duca Elena și stabileşte onorariul lichidatorului la suma de 500 lei lunar (TVA inclus). Stabileşte termen pentru depunerea tabelului preliminar de creanţe la data de 16.07.2018. Detalii, aici .
În decembrie 2015, Tribunalul Constanța a dispus pedepse însumând aproape 60 de ani de închisoare  pentru trei administratori ai Vectra Imobiliare SRL, Vectra Construct și City Invest SRL, acuzați de înșelăciune, ei fiind obligați și la plata unor despăgubiri de milioane de euro către 190 de persoane.
Astfel, Adrian Roșu a fost condamnat la 20 ani de închisoare pentru înșelăciune cu consecințe deosebit de grave și asocierea pentru săvârșirea de infracțiuni, Gabriel Moise la 20 de ani de închisoare pentru înșelăciune cu consecințe deosebit de grave, în formă continuată, și asociere pentru săvârșirea de infracțiuni, iar Cosmin Moldoveanu, la 18 ani ani de închisoare pentru înșelăciune cu consecințe deosebit de grave, în formă continuată, și asocierea pentru săvârșirea de infracțiuni.
De asemenea, SC Vectra Imobiliare SRL, SC Vectra Construct SRL și SC City Invest SRL, toate din Constanța, au fost amendate cu câte 900.000 de lei pentru înșelăciune cu consecințe deosebit de grave, în formă continuată, plus pedeapsa complementară a dizolvării persoanei juridice.
În plus, instanța i-a obligat pe cei trei la plata, în solitar, a mai multor milioane de euro către cei aproximativ 190 de păgubiți din dosar.
Potrivit rechizitoriului întocmit de procurorii DNA Constanța, în perioada 13 februarie 2007 - 28 martie 2009, inculpații Adrian Roșu, Gabriel Moise și Cosmin Moldoveanu, în calitate de persoane fizice ori de reprezentanți ai SC Vectra Imobiliare SRL, SC Vectra Construct SRL și SC City Invest SRL, au indus în eroare 189 de persoane angajându-se ca, în calitate de dezvoltatori imobiliari, să construiască apartamente în 16 vile situate în municipiul Constanța. Părțile vătămate au achitat prețul integral al apartamentelor în avans - sume între 20.000 și 46.000 de euro pentru un apartament -, și au fost menținute în eroare și după încheierea contractelor de execuție - construire întrucât imobilele nu au fost edificate deloc sau au fost construite doar parțial.
La momentul încheierii contractelor, părțile vătămate nu au știut că o parte din terenurile pe care urmau să se construiască imobilele erau ipotecate în favoarea unor unități bancare pentru garantarea unor credite obținute sau că nu aparțineau firmelor din Grupul Vectra ori dezvoltatorilor persoane fizice, ci unor terți. De asemenea, banii încasați ca urmare a încheierii acestor contracte nu au fost folosiți pentru edificarea imobilelor, ci în scop personal sau folosiți la alte proiecte imobiliare. În plus, inculpații s-au implicat și în intrarea în insolvență a firmelor din Grupul Vectra și au continuat să facă promisiuni nefondate părților vătămate, astfel că acestea au renunțat să uzeze de mijloacele prevăzute în legea civilă pentru recuperarea pagubelor create.
În această modalitate, părțile vătămate au fost prejudiciate cu sumele totale de 5.586.828 euro și 282.500 lei.
Părțile vătămate s-au constituit părți civile în procesul penal cu suma totală de 5.435.328 euro și 254.000 lei.
În vederea recuperării acestui prejudiciu, procurorii au instituit sechestru asigurător asupra unor imobile aparțînând inculpaților Adrian Roșu, Gabriel Moise, SC Vectra Imobiliare SRL și SC Vectra Construct SRL. În ceea ce îl privește pe inculpatul Cosmin Moldoveanu, nu au fost identificate bunuri în proprietatea acestuia pentru a fi indisponibilizate.
