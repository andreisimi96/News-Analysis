Tânăr din Botoșani, reținut de poliție pentru că și-a ars cu țigara cei doi copii, de 3 și 5 ani
Joi, 7 iunie 2018, 11:42 Actualitate | Esenţial
Un bărbat în vârstă de 29 de ani a fost reţinut de poliţiştii din Botoşani după ce şi-a ars cu ţigara cei doi copii ai săi, a anunţat, joi, purtătorul de cuvânt al Inspectoratului de Poliţie Judeţean, Maria Carp, citat de Agerpres.
Potrivit sursei citate, poliţiştii municipiului Botoşani, care au fost sesizaţi de către reprezentanţii Direcţiei Generale de Asistenţă Socială şi Protecţia Copilului Botoşani, au deschis un dosar penal pe numele bărbatului pentru rele tratamente aplicate minorilor.
"Din cercetări a reieşit faptul că acesta, în luna aprilie 2018, pe fondul consumului de băuturi alcoolice, a provocat copiilor săi minori, de 3, respectiv 5 ani, arsuri la nivelul mâinilor, cu o ţigară. Totodată, bărbatul a exercitat acte de violenţă şi asupra soţiei sale, în vârstă de 27 de ani, minorii asistând la acest comportament", susţine Carp.
Cei doi minori au fost internaţi în regim de urgenţă în Centrul de Primire a Copilului în Regim de Urgenţă Botoşani.
Bărbatul a fost reţinut pentru 24 de ore, acesta urmând a fi prezentat instanţei de judecată, cu propunere de arestare preventivă.
