Șeful Comisiei pentru relația cu UNESCO: Retragerea dosarului Roșia Montană a creat o situație incalificabilă. Guvernul României a călcat în picioare întreaga muncă a specialiștilor 
Luni, 2 iulie 2018, 19:43 Actualitate | Esenţial
Protest Rosia Montana
Foto: Ionut Baias
Președintele Comisiei Permanente a Parlamentului pentru relația cu UNESCO, deputatul PNL Ionel Palăr, a declarat, luni, că retragerea dosarului Roșia Montană a creat o situație incalificabilă, guvernul României ”călcând în picioare întreaga muncă a specialiștilor care au realizat un dosar articulat”. 
”Retragerea dosarului Roșia Montană, obiectiv ce urma să fie inclus în Patrimoniul Mondial UNESCO, ca urmare a deciziei Guvernului Dăncilă, a creat o situație incalificabilă la cea de a 42-a sesiune a Comitetului pentru Patrimoniul Mondial UNESCO de la Bahrein. Guvernul României a călcat în picioare întreaga muncă a specialiștilor care au realizat un dosar articulat, apreciat de experții ICOMOS, organism ce analizează dosarele pentru UNESCO, și care au recomandat includerea Roșia Montana atât în Lista Patrimoniului Mondial, cât și în lista monumentelor de patrimoniu aflate în pericol”, se arată într-un comunicat de presă al președintelui Comisiei Permanente comune a Camerei Deputaților și Senatului pentru relația cu UNESCO, deputatul PNL Ionel Palăr, citat de Mediafax. 
Potrivit lui Palăr, într-o acțiune fără precedent, ”îndreptată practic împotriva intereselor României, Guvernul Dăncilă a propus retragerea dosarului Roșia Montana, decizie care a pus Comitetul pentru Patrimoniul Mondial UNESCO într-o situație extrem de delicată”, în condițiile în care organismul funcționează cu respectare principiului suveranității statelor semnatare. 
”Atât PNL, cât și eu personal, am susținut ca Roșia Montana să fie inclusă în patrimoniul mondial și este inimaginabil cum un guvern poate lucra împotriva intereselor propriei țări. Guvernul Dăncilă a sfidat expertiza specialiști români și străini, iar solicitarea de amânare a introducerii Roșia Montana pe lista Patrimoniului UNESCO, până la finalizarea litigiului internațional, este o desconsiderare a valorilor naționale unicat, recunoscute și apreciate la nivel mondial. Discuțiile pe acest subiect au fost lungi și au arătat inclusiv surprinderea față de o situație greu de înțeles”, a declarat deputatul Ionel Palăr, potrivit comunicatului. 
Președintele Comisiei Permanente comune a Camerei Deputaților și Senatului pentru relația cu UNESCO mai susține că, din fericire, Comisia UNESCO a recomandat monitorizarea sitului și cooperarea statului român cu organismele internaționale.  
”România va avea obligativitatea conservării Roșia Montana, mai ales că există temeri serioase că neimplicarea statului va duce la degradarea minelor romane, așa cum au avertizat și specialiștii ICOMOS. O revenire a României cu solicitarea de includere pe lista UNESCO se va putea face și înainte de finalizarea litigiului internațional. Cert este că România a pierdut o oportunitate pentru care alții se luptă, iar românii trebuie să știe că Guvernul Dăncilă acționează împotriva lor și acasă, în România, și în afara granițelor țării. Mai mulți delegați ai țărilor participante și-au manifestat surprinderea față de această poziție contrară a guvernului, ce contravine intereselor patrimoniului românesc”, a mai declarat deputatul Ionel Palăr.
