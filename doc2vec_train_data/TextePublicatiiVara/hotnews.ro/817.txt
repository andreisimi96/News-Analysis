G7: Emmanuel Macron spune că "lucrurile avansează la acest G7"/ Donald Trump laudă "relaţia sa foarte bună" cu omologul francez
Sâmbătă, 9 iunie 2018, 4:46 Actualitate | Internaţional
Donald Trump si Emmanuel Macron
Foto: Colaj foto
Emmanuel Macron şi Donald Trump au salutat vineri progresele înregistrate în negocierile lor asupra comerţului şi altor subiecte, cu prilejul summitului G7 din Canada, fără să ofere însă vreo indicaţie despre un eventual teren de înţelegere în privinţa taxelor vamale, relatează  Agerpres , care citează AFP.
"Am avut o primă discuţie, un început de discuţie asupra subiectelor de actualitate cum este comerţul, care a permis să se elimine numeroase posibile neînţelegeri. Prin urmare, există o dorinţă de a lucra, de a avansa împreună", a declarat presei şeful statului francez la începutul întrevederii bilaterale cu Donald Trump la Malbaie.  
"Lucrurile avansează la acest G7, nimic nu era câştigat dinainte şi nimic nu este niciodată câştigat, trăim însă vremuri extrem de dificile care presupun acest dialog permanent", a adăugat el.
Preşedintele american a adoptat, de asemenea, un ton mult mai pozitiv, lăudând "relaţia sa foarte bună" cu omologul francez. El a repetat că Statele Unite înregistrează un puternic deficit comercial cu Uniunea Europeană şi a afirmat că "Emmanuel a fost de mare ajutor în această privinţă".
