Bruxelles-ul avertizează România că nu respectă normele privind tratarea apelor uzate din orașe, obligații care trebuiau îndeplinite până în 2015
de G.S.     HotNews.ro
Joi, 7 iunie 2018, 15:36 Actualitate | Esenţial
Comisia Europeană a decis joi să trimită României o scrisoare de punere în întârziere, avertizând că țara noastră nu a respectat normele UE privind tratarea apelor urbane reziduale în zone urbane mari. 
După aderarea României la UE, marilor aglomerări urbane ar fi trebuit să le fi fost asigurată colectarea corespunzătoare a apelor urbane reziduale până la 31 decembrie 2013 și tratarea lor corespunzătoare până la 31 decembrie 2015.  
Cu toate acestea, conform celor mai recente date furnizate de autoritățile române, 189 de mari aglomerări urbane nu sunt încă în conformitate cu obligațiile de colectare a apelor urbane reziduale în temeiul legislației UE, iar 198 de aglomerări urbane de mari dimensiuni nu respectă obligațiile de tratare, spune Comisia.
Dacă România nu ia măsuri în termen de două luni, cazurile pot fi trimise Curții de Justiție a UE, avertizează Bruxelles-ul.
