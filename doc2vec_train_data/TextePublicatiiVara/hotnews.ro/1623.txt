Luni, 2 iulie 2018, 20:45 Actualitate | Esenţial
Autocarul care transporta loturile de juniori ale României de handbal pe plajă a fost implicat într-un accident în Muntenegru, potrivit unui anunț făcut de președintele FRH, Alexandru Dedu. MAE precizează că ambasada nu a fost notificată de către autoritățile locale în legătură cu producerea accidentului, dar o echipă consulară se deplasează la locul accidentului, relatează Mediafax.
”Ambasada României la Podgorica urmărește îndeaproape evenimentele legate de accidentul produs în Muntenegru. Misiunea diplomatică a întreprins, în regim de urgență, demersuri pe lângă autoritățile locale, în vederea obținerii unor informații suplimentare referitoare la situația persoanelor afectate. În acest scop, o echipă consulară mobilă din cadrul Ambasadei se deplasează în acest moment către locul accidentului. 
Ambasada nu a fost notificată de către autoritățile locale în legătură cu producerea accidentului, iar la nivelul misiunii diplomatice nu au fost recepționate solicitări de asistență consulară. Ambasada României la Podgorica monitorizează cu prioritate situația și menține legătura cu autoritățile locale, fiind pregătită să acorde asistență consulară”, se arată într-un răspuns al MAE la solicitarea agenției de presă Mediafax.
Președintele Federației Române de Handbal, Alexandru Dedu, a anunțat, luni, pe Facebook, că autocarul care transporta loturile de juniori ale României de handbal pe plajă a fost implicat într-un accident în Muntenegru.
”Autocarul Federației Române de Handbal a suferit un accident în Muntenegru, la 5 km de granița cu Serbia. Toți cei ce se aflau în mașina sunt bine, în afara oricărui pericol. În momentul de față sunt preluați de un autocar din Muntenegru pentru a ajunge la Hotelul Berane, unde vor înnopta și mânca. Un autocar din România deja a plecat spre ei pentru a-i aduce mâine acasă. Am fost plăcut impresionat de ajutorul oferit de Mircea Dușa și de ambasadorul Ferdinand Nagy. De altfel, domnul ambasador este deja pe drum spre cei implicați în accident. Mulțumim! O să informăm opinia publică în momentul în care ai noștri vor ajunge acasă”, a scris Dedu pe pagina sa de Facebook.
