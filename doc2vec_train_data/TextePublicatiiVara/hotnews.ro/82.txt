Vineri, 25 mai 2018, 13:36 Economie | IT
Boxa Amazon Echo ”echipată” cu asistentul Alexa a reușit o ”performanță” care a uimit o familie din Oregon, fiindcă a transmis automat unei alte persoane o conversație întreagă. Incidentul a fost comentat pe larg în SUA, unde sunt discuții aprinse despre Alexa și ce poate înregistra sau, spun criticii, spiona. Amazon spune că a fost o întâmplare foarte rară și că boxa s-a activat și a transmis discuția, după o serie de coincindențe. Povestea a fost prima oară relatată de kiro7.com și preluată apoi de cele mai mari publicații.
Danielle, o femeie din Portland, spune că Echo a înregistrat o discuție pe care a avut-o cu soțul și a transmis-o unui coleg de serviciu al acestuia. Asistentul Alexa s-a activat de multe ori, ducând la situații ciudate, dar aceasta a fost cu totul inedită.
Amazon a confirmat faptul că incidentul s-a petrecut, dar a spus că o serie de elemente din conversație au fost interpretate de Alexa ca fiind comenzi. 
Pe scurt, Amazon spune că un cuvânt din conversația soț-soție a fost interpretat ca fiind ”Alexa” și boxa s-a activat. Apoi, ceva din conversație a fost interpretat ca fiind comanda “send message”  și câteva secunde mai târziu Alexa a întrebat tare ”To whom?” (Cui să trimit?) și imediat a interpretat ceva din conversație ca fiind un nume, cel la care a și ajuns apoi conversația. Amazon a lăsat de înțeles că probabilitatea ca așa ceva să se mai întâmple este foarte mică.
Surse: BBC, The Verge
