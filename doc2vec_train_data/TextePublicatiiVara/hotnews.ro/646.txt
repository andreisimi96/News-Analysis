Joi, 7 iunie 2018, 10:48 Actualitate | Politic
Foto: Agerpres (editat)
Aproximativ 5000 de persoane din Vrancea, din care o mie vor fi mobilizate de organizaţia municipală a PSD Focşani, vor participa sâmbătă 9 iunie la mitingul din Capitală, potrivit news.ro.
Liderul PSD Vrancea Marian Oprişan a refuzat să spună pe câţi participanţi mizează filiala judeţeană vrânceană la acţiunea din weekend, spunând doar că aşteaaptă ca toţi vrâncenii nemulţumiţi să i se alăture, adăugând că sunt mulţi cei revoltaţi de abuzurile pe care le-ar comite unele instituţii ale statului.
Dar, potrivit unor surse din PSD Vrancea, din acest judeţ vor pleca la Bucureşti pentru a participa la mitingul de sâmbătă, 9 iunie, circa 5000 de persoane, din care o mie vor fi mobilizaţi de organizaţia municipală a PSD Focşani.
Între timp, preşedintele PSD Vrancea, Marian Oprişan, dar şi PSD Vrancea, au publicat pe Facebook videoclipul care îi îndeamnă pe oameni să meargă la mitingul de sîmbătă. Fostul preşedinte Traian Băsescu şi şeful statului, Klaus Iohannis, sunt prezentaţi ca fiind printre cei care au făcut abuzuri.
”Au făcut din justiţie un  instrument politic şi noi am tăcut. Au tăiat pensii şi salarii şi noi n-am spus nimic. Ne-au ascultat telefoanele şi noi am acceptat. Au ameninţat guvernarea şi noi am tăcut. Am tăcut destul, acum vorbim noi. Dacă-ţi pasă, vino în stradă” este mesajul transmis de clipul postat pe Facebbok, şi care a adunat deja sute de distribuiri şi comentarii, atît pozitive, cît şi negative.
