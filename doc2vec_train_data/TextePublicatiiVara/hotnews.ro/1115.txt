Paul Stănescu: Președintele trebuie suspendat dacă nu semnează revocarea lui Kovesi. Iordache: "Nu trebuie să mergem până la demitere"
Miercuri, 13 iunie 2018, 11:55 Actualitate | Politic
​Vicepremierul Paul Stănescu, care deține și funcția de vicepreședinte PSD, a declarat miercuri că președintele Klaus Iohannis "trebuie suspendat" dacă nu va semna revocarea procurorului-șef al DNA, Laura Codruța Kovesi, dar că decizia se va lua în partid. Totodată, deputatul Florin Iordache a repetat joi faptul că președintele poate fi suspendat fără a se ajunge la demiterea sa, prin referendum.
"Președintele trebuie suspendat în momentul în care nu semnează revocarea dar nu vom lua o decizie separat. Fiecare îşi spune punctul de vedere, dar va fi o decizie în partid. O să aşteptăm să vedem. A zis că mai are puţin de citit, nu aşa mult, aşa a zis preşedintele, şi în momentul în care va spune că nu este de acord cu decizia CCR, sigur, în partid, vom decide ce facem în continuare. Vom analiza din toate punctele de vedere şi vom lua o decizie în partid" a declarat Paul Stănescu, la Senat.
Întrebat joi din nou despre suspendare și despre faptul ca tot mai mulți membri PSD spun că trebuie făcut acest demers, Iordache a răspuns: "Cu siguranța discutăm, dar deocamdată așteptăm rezonabilul termen cerut de președinte, și dacă președintele, după ce trece acest timp rezonabil, nu duce la îndeplinire o hotărâre a Curții Constituționale normal că este motiv de suspendare."
Întrebat în continuare dacă se va merge până la un referendum de demitere, Iordache a răspuns:  
"Credeți că este necesar? Haideți să citim Constituția și sunt destule elemente în Constituție, și acolo o să vedem, nu este necesar să mergem până la demitere".
Florin Iordache nu a detaliat, însă, potrivit Constituției, șeful statului poate fi suspendat și în cazul punerii sub acuzare pentru înaltă trădare, cu votul a două treimi dintre parlamentari. De la data punerii sub acuzare, șeful statului este suspendat de drept, până când Înalta Curte se pronunță. 
Articolele din Constituție în care se prevede procedura de suspendare
ARTICOLUL 95 Suspendarea din funcţie
(1) În cazul săvârşirii unor fapte grave prin care încalcă prevederile Constituţiei, Preşedintele României poate fi suspendat din funcţie de Camera Deputaţilor şi de Senat, în şedinţă comună, cu votul majorităţii deputaţilor şi senatorilor, după consultarea Curţii Constituţionale. Preşedintele poate da Parlamentului explicaţii cu privire la faptele ce i se impută.
(2) Propunerea de suspendare din funcţie poate fi iniţiată de cel puţin o treime din numărul deputaţilor şi senatorilor şi se aduce, neîntârziat, la cunoştinţă Preşedintelui.
(3) Dacă propunerea de suspendare din funcţie este aprobată, în cel mult 30 de zile se organizează un referendum pentru demiterea Preşedintelui.
ARTICOLUL 96 Punerea sub acuzare 
(1) Camera Deputaţilor şi Senatul, în şedinţă comună, cu votul a cel puţin două treimi din numărul deputaţilor şi senatorilor, pot hotărî punerea sub acuzare a Preşedintelui României pentru înaltă trădare.
(2) Propunerea de punere sub acuzare poate fi iniţiată de majoritatea deputaţilor şi senatorilor şi se aduce, neîntârziat, la cunoştinţă Preşedintelui României pentru a putea da explicaţii cu privire la faptele ce i se impută.
(3) De la data punerii sub acuzare şi până la data demiterii Preşedintele este suspendat de drept.
(4) Competenţa de judecată aparţine Înaltei Curţi de Casaţie şi Justiţie. Preşedintele este demis de drept la data rămânerii definitive a hotărârii de condamnare.
