Irlanda: Votul pro-avort a avut câștig de cauză la referendum. Premierul spune că este punctul culminant al unei revoluții 
Sâmbătă, 26 mai 2018, 15:00 Actualitate | Esenţial
Referendumul irlandez pe tema avortului a fost câștigat de cei care se pronunță pentru eliminarea din Constituție a articolului care interzicea întreruperea de sarcină, potrivit datelor parțiale confirmate de premierul Leo Varadkar. El a anunțat că legea care va reglementa avortul va fi adoptată până la sfârșitul anului. 
UPDATE: Potrivit rezultatelor finale,  66.4% din irlandezi au votat pentru liberalizarea avortului. 
Premierul irlandez a declarat că, din datele disponibile până acum, tabăra pro-avort a câștigat referendumul, adăugând că victoria  este punctul culminant al unei revoluții, relatează Reuters. 
"Cetățenii și-au spus cuvântul. Rezultatele par a fi în mod covârșitor în favoarea abrogării amendamentului 8” din constituție care interzice avortul, le-a spus Varadkar jurnaliștilor. "Ceea ce vedem este punctul culminant al unei revoluții tăcute care are loc în Irlanda în ultimele decenii”, a adăugat el.
Fantastic crowds at Dublin Castle. Remarkable day. A quiet revolution has taken place, a great act of democracy. pic.twitter.com/MLtzkSkdLw
— Leo Varadkar (@campaignforleo) May 26, 2018
Premierul a mai anunțat că până la sfârșitul anului va fi adoptată o nouă lege privind avortul. 
Potrivit rezultatelor oficiale parțiale, în jur de 68% dintre cei care s-au prezentat la urne au votat în favoarea eliminării interdicției din constituție, dând astfel undă verde legalizării avortului. 
