Marţi, 12 iunie 2018, 15:48 Actualitate | Internaţional
Emmanuel Macron si Angela Merkel
Uniunea Europeană va prezenta miercuri primul Fond European de Apărare (FED) care are drept scop dezvoltarea capacităților militare ale statelor membre, dar condițiile de eligibilitate vor exclude firme din țări terțe, cum este cazul Statelor Unite și Marii Britanii, au declarat pentru AFP mai mulți responsabili europeni.
Dotată cu 13 miliarde de euro, inițiativa, care vizează promovarea autonomiei strategice a UE, riscă să tensioneze și mai mult relațiile cu Donald Trump, cu o lună înainte de un important summit al NATO.
Pentru a fi eligibile, "companiile vor trebui să aibă sediul în UE, să aibă infrastructuri în UE și, mai ales, adoptarea deciziilor nu va putea fi controlată de o entitate instalată în afara UE", a explicat un oficial european, sub acoperirea anonimatului.
Mai exact, filiala europeană a unui grup american, canadian, rus sau chinez nu va putea pretinde finanțări de la FED.
Aceste condiții vor fi impuse și Marii Britanii, a precizat un alt oficial european: "Programul va începe să fie aplicat din 1 ianuarie 2021 și deci pentru o Uniune Europeană cu 27 de membri". La acea dată, Marea Britanie ar trebui să fie în afara UE, din cauza Brexitului.
Statele Unite au avertizat deja aliații europeni față de orice discriminare care le-ar afecta companiile.
"Aceste criterii nu sunt discriminatorii. Este vorba de reciprocitate. Pentru a beneficia de finanțări americane, firmele trebuie să aibă filială în SUA, să angajeze exclusiv personal american și nicio informație nu poate ajunge la firma mamă dacă nu este în SUA", au explicat sursele citate.
"Criteriile europene de eligibilitate sunt similare. Este normal ca banii europeni să meargă la firmele europene", a subliniat un alt oficial.
Chiar și secretarul general al NATO, Jens Stoltenberg, este de acord. "Țările NATO nemembre ale UE nu pot pretinde finanțări europene", a declarat acesta, la reuniunea miniștrilor Apărării din Alianță, în 7 iulie, la Bruxelles.
"Instrument de emancipare"
Fondul european de apărare este "un instrument de emancipare" pentru Uniune, total dependentă în prezent de companiile americane pentru fabricarea dronelor militare și protejarea sateliților, susțin responsabilii europeni.
Pentru Comisia Europeană, "Fondul va contribui la autonomia strategică a Europei în materie de protejarea și Apărarea cetățenilor săi".
Cu o alocație de 13 miliarde de euro pentru perioada 2020-2027, FED va aloca 4,1 miliarde euro pentru cercetare și 8,9 miliarde pentru dezvoltarea de capacități militare. O anvelopă de 6,5 miliarde este prevăzută pentru mobilitatea militară.
"Fondul va investi în faza cea mai delicată și mai scumpă a cercetării, cea a dezvoltării prototipului. În această fază eșuează cooperările. Va putea finanța până la 20% din cost", explică un responsabil european.
Franța, unul dintre motoarele Europei Apărării, vrea să finanțeze proiectul dronei militare MALE (altitudine medie, rază mare) realizată în cooperare cu Germania, Italia și Spania, declarat ministrul francez al Armatei Florence Parly.
Președintele american Donald Trump a favorizat crearea Europei Apărării, cu politica sa protecționistă care a vizat aliații europeni și lăsând să planeze îndoiala asupra angajamentului său în NATO, potrivit diplomaților europeni.
Dar Washingtonul începe să fie îngrijorat de veleitățile de autonomie ale europenilor și presează tot mai deschis pentru achiziții americane în respectarea promisiunii de a consacra 2% din PIB pentru cheltuieli de apărare ale Alianței atlantice în 2024.
"Competiția dintre industriile de Apărare nu este nouă, dar presiunile exercitate de SUA pentru cumpărarea de echipamente americane devin problematice", recunoștea recent un înalt oficial al NATO la Bruxelles.
