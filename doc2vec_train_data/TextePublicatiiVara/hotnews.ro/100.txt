Dovezi clare în ancheta doborârii zborului MH17, în care au murit aproape 300 de oameni: Racheta a fost trasă de Brigada Antiaeriană 53 a armatei rusești
Joi, 24 mai 2018, 13:14 Actualitate | Internaţional
Sistem BUK rusesc
Foto: Wikimedia Commons
Procurorii care investighează doborârea zborului MH17 ce a avut loc în 2014 în estul Ucrainei au anunțat joi că racheta ce a provocat prăbușirea avionului a fost trasă de armata rusă, potrivit Reuters.
UPDATE 16.37 Ministerul apărării de la Moscova a reacționat joi, spunând că nua avut nicio legătură cu doborârea aeronavei, transmite Interfax. Mai mult, potrivit TASS, armata rusă susține că niciun sistem de rachete nu a trecut vreodată granița dintre Rusia și Ucraina. 
Wilbert Paulissen, șeful serviciului omucideri din poliția olandeză a spus că racheta a fost trasă de Brigada Antiaeriană 53 a armatei rusești. ”Toate vehiculele din convoiul în care a fost transportată racheta erau parte a forțelor armate rusești”, a spus el într-o conferință televizată de presă. 
Rusia a negat tot timpul că a fost implicată în incident. 
Poliția și procurorii olandezi au prezentat dovezi fotografice și video care ar dovedi că au identificat exact ce sistem BUK a fost responsabil de atac, notează Guardian.
Ei spun că acum au ”dovezi juridice convingătoare ce vor putea fi folosite într-o sală de judecată” că sistemul de rachete BUK implicat era al brigadei 53 care are baza în Kursk, în vestul Rusiei.
”Avem o mulțime de probe și de dovezi, dar nu am terminat. Încă mai avem mult de lucrat”, a spus procurorul șef Fred Westerbeke. El a declarat că achetatorii nu sunt încă în faza în care să facă publice numele unor suspecți sau să emită acte oficiale de inculpare. 
Avionul companiei Malaysia Airlines fusese doborat in dupa-amiaza zilei de 17 iulie 2014 si toate cele 298 de persoane aflate la bord, in majoritate olandeze, au pierit.
