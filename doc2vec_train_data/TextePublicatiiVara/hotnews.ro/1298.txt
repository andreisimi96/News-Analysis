Vineri, 15 iunie 2018, 14:50 Actualitate | Internaţional
Razboiul din Yemen, efecte devastatoare asupra copiilor
Foto: Wikimedia Commons
Forțele pro-guvernamentale din Yemen au început vineri luptele pentru cucerirea aeroportului din Hudaydah, în a treia zi a unei ofensive sângeroase care vizează alungarea rebelilor din acest oraș portuar, strategic pentru primirea ajutoarelor umanitare în țara devastată de război, scrie AFP.
Pentru a împiedica forțele guvernamentale să primească întăriri, rebelii au lansat un atac asupra rutei de coastă din sudul orașului, ucigând 12 soldați, potrivit unor surse militare și medicale.
Drumul a fost distrus pe un sector, potrivit acestor surse.
Joi seara, șeful rebelilor, Abdel Malek al-Houthi, a cerut luptătorilor săi să reziste în fața ofensivei lansate de forțele loiale președintelui Abd Rabbo Mansour Hadi, sprijinite de coaliția militară sub comandă saudită.
Lupte au avut loc joi după-amiază la 2 km sud de aeroport, care este închis. Orașul este controlat de rebeli din 2014.
De la începutul ofensivei, miercuri, 118 și 21 de membri ai forțelor proguvernamentale au murit în lupte, potrivit surselor medicale.
Această operațiune riscă să întrerupă ajutorul umanitar, esențial pentru o țară lovită de "cea mai gravă criză umanitară din lume", potrivit ONU.
Hudaydah, port la marea Roșie, este punctul de intrare pentru o mare parte din importuri dar și pentru ajutoarele umanitare pe teritoriul yemenit și constituie o miză strategică.
În fața temerilor internaționale legate de suspendarea ajutoarelor, șeful diplomației yemenite, Khaled al-Yemani, a precizat că obiectivul  forțelor loiale nu este portul.
"Nu avem intenția să distrugem infrastructura" portuară, a declarat el.
Arabia Saudită, marele rival al Iranului șiit în regiune, acuză rebelii că primesc sprijin militar iranian prin acest port. Iranul recunoaște că susține rebelii Houthis dar dezminte furnizarea de arme.
Circa 600.000 de oameni locuiesc în oraș și în împrejurimi.
Locuitorii au spus că Houthis și-au întărit liniile de apărare, săpând tranșee și amplasând lunetiști pe acoperișuri.
Coaliția condusă de Ryad intervine în Yemen din martie 2015 pentru a-l susține pe președintele Hadi în încercarea de a stopa avansul rebelilor, care ocupă vaste regiuni din capitala Sanaa.
Hadi, care trăiește în exil la Ryad, a ajuns joi în Aden (sud), capitala provizorie a autorității sale recunoscută internațional, pentru a "superviza" operațiunile militare din Hudaydah, potrivit agenției oficiale de presă Saba.
În acest război care s-a soldat cu aproape 10.000 de morți în peste trei ani, bătălia pentru Hudaydah este cea mai importantă de la ofensiva din 2015 care a permis forțelor guvernamentale să cucerească mai multe regiuni din sud, printre care și Aden.
