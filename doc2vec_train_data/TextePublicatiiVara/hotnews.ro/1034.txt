O româncă de 15 ani a fost ucisă într-un parc dintr-un oraș german. Suspectul este un turc de 25 de ani
Marţi, 12 iunie 2018, 12:55 Actualitate | Esenţial
Masina a politiei germane
O adolescentă în vârstă de 15 ani din România a fost înjunghiată mortal într-un parc din oraşul german Viersen, iar suspectul, un bărbat de origine turcă, a fost reţinut de poliţie, potrivit dw.com, citat de news.ro.
Trupul fetei a fost găsit în parcul din centrul oraşului. Poliţia din Viersen, oraş aflat în apropierea Düsseldorf, a reţinut un turc în vârstă de 25 de ani, suspectat de atacul mortal comis luni asupra fetei.
Presupusul atacator era căutat de autorităţi după ce s-a sustras unei verificări a poliţiei. Ulterior, el s-a predat poliţiei, luni seară. Autorităţile au transmis că suspectul le era cunoscut şi că orice posibilă legătură cu atacul cu armă albă din parcul „Casino garden” din Viersen va fi anchetată. 
Încă nu a fost clarificată legătura dintre cei doi.
Victima, despre care nu se ştie dacă avea şi naţionalitate germană, a fost dusă la spital, însă a murit din cauza rănilor. Potrivit martorilor, ea le-ar fi spus oamenilor fără adăpost adunaţi în parc „Mor, mor” în limba germană, după care s-a prăbuşit. Aceştia au alertat apoi poliţia.
Herbert Reul, ministrul de Interne pentru statul Westfalia, a declarat: „Ceea ce s-a întâmplat astăzi în Viersen este şocant. Sunt foarte afectat de faptul că o tânără a fost atacată mortal într-un parc public”.
„Casino garden” este considerat de localnici ca fiind un parc bine întreţinut şi sigur. Zona în care a fost găsit trupul fetei este cunoscută, totuşi, ca una frecventată de oameni fără adăpost alcoolici, însă potrivit martorilor, adolescenta avea o înfăţişare îngrijită şi nu consumase alcool.
Iniţial, autorităţile au transmis că sunt în căutarea unui bărbat cu alură nord africană.
Partidul conservator eurosceptic Alternativa pentru Germania a catalogat imediat acest atac ca pe unul legat de imigranţi, notând ironic pe Twitter - „încă un incident singular” - făcând referire la crima comisă de un irakian săptămâna trecută asupra unei evreice în vârstă de 14 ani. Suspectul din acest caz, a cărui cerere de azil a fost respinsă în 2016, a părăsit Germania după o săptămână de la dispariţia fetei. El a fost arestat în nordul Irakului săptămâna trecută şi retrimis în Germania. Poliţia din Wiesbaden a anunţat că a recunoscut crima.
