Horia Braun, BCR: Eram mândru să descriu România ca fiind "tigrul" regiunii. Acest tigru a fost grav rănit/ Avem nevoie de o strategie diferită, altfel vom plăti cu toții prin impozite mai mari sau prestații sociale mai mici (raport)
Vineri, 25 mai 2018, 12:08 Economie | Finanţe & Bănci
Foto: Piata Financiara
”De când m-am alăturat BCR ca economist-șef - la începutul anului 2017- povestea pe care le-o spuneam investitorilor, clienților și reprezentanșilor altor instituții străine interesate de soarta României, era că economia românească este lider în procesul de recuperare economică al statelor din regiune. Chiar dacă știam și împărtășeam preocuparea evidentă cu privire la sustenabilitatea și sănătatea consumului (bazat pe stimulente fiscal) care a generat creșterea economică, trebuie să recunosc că eram mândru să descriu România ca fiind "tigrul" CEE și al UE în general. Ei bine, se pare că la începutul acestui an acest tigru a fost grav rănit, iar balonul mândriei mele naționale a început să se fisureze”, notează economistul șef al BCR, Horia Braun, într-un raport transmis vineri investitorilor.
Vezi aici varianta integrală a Raportului .
Bineînțeles, adaugă economistul șef al celei mai mari bănci locale, acest lucru nu a fost o surpriză atât de puternică- apăruseră semnale încă de acum câteva luni: încrederea consumatorilor s-a înrăutățit timp de 6 luni consecutive, iar piețele de export ale României au început și ele să prezinte semne de  oboseală, de încetinire a creșterii. Nu mai vorbim de faptul că creșterea PIB-ului în sine a  încetinit la 0% (terimestru la trimestru) și la 4% (trimestrul I 2018/trimestrul I 2017).
”Prin urmare, revizuim în scădere prognoza noastră privind evoluția creșterii economice pentru 2018, la 4,1%.”, mai spune Braun.
 Ar trebui ca aceste cifre să ne facă să ne deprime?, se întreabă Horia Braun. Mesajul nostru este că nu, ar fi încă prea devreme pentru așa ceva, răspunde tot el.
Există, desigur, motive de îngrijorare, dar credem totuși că pentru al doilea trimestru al anului 2018 am putea să ne așteptăm la o revenire a creșterii trimestriale, cel puțin în ceea ce privește consumul intern. Consumatorii par să fi trecut peste toate schimbările de fiscalitate, iar încrederea consumatorilor s-a stabilizat și chiar s-a îmbunătățit ușor în aprilie.
”Acest lucru a venit simultan cu o îmbunătățire a dinamicii salariilor, ceea ce înseamnă mai mulți bani în buzunarele consumatorilor. Și inflația pare stabilizată, fără o volatilitate ca cea din ultimele luni și este foarte probabil să scadă brusc în ultimul trimestru al acestui an. Mesajul nostru este unul de normalizare a dinamicii economice. Rămânem de asemenea la părerea că BNR va încetini ritmul de înăsprire a politicii monetareȚ, consideră Horia Braun.
Încetinirea creșterii nu este însă o veste bună pentru decidenții de politică fiscală, în special în contextul relației tensionate a României cu Comisia Europeană, care a trimis recent un nou avertisment autorităților române cu privire la lipsa de eforturi convingătoare în vederea îmbunătățirii deficitului bugetar structural. Planul ambițios de colectare a impozitelor pentru acest an ( în special în cazul veniturilor din TVA) ar putea fi compromis de încetinirea economiei, crede economistul șef al BCR.
El nu exclude posibilitatea de a să asista la măsuri de ajustare fiscală. ”În acest sens, repetarea măsurii de a lua bani de la companiile de Stat sub forma dividendelor sau o posibilă re-direcționare a contribuțiilor sociale de la Pilonului II la bugetul asigurărilor sociale sunt doar două dintre modalitățile perin care Guvernul ar mai putea cumpăra timp. Aceste măsuri ar putea ține în frâu deficitul bugetar probabil pentru încă un an, dar nu vor rezolva problemele structurale ale bugetuluiȚ, mai arată raportul citat.
Avem nevoie de o strategie diferită , altfel  vom plăti cu toții costurile prin impozitele mai mari, prestații sociale mai mici sau servicii publice tot mai săracăcioase, conchide autorul Raportului.
