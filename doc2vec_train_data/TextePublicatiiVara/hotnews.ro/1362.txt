Ce a răspuns MAI la întrebarea ”Dacă merg pe un drum cu 160 km/h iar din față bate vântul cu 120 km/h, ce viteză înregistrează radarul ascuns prin boscheți?”
Sâmbătă, 16 iunie 2018, 13:33 Actualitate | Esenţial
Foto: Facebook / Politia Romana
Ministerul de Interne a răspuns sâmbătă, pe pagina de Facebook a instituției, la o întrebare venită de la un utilizator al rețelei sociale privind viteza pe care o înregistrează un radar la Poliției la o mașină care circulă în condiții de vânt din față.
Postarea ministerului condus de Carmen Dan:
”Întrebare primită pe Facebook MAI - 'Dacă merg pe un drum cu 160 km/h iar din față bate vântul cu 120 km/h, ce viteză înregistrează radarul ascuns prin boscheți? Ia jucați-o p'asta!'
1. Având în vedere că limita maximă de viteză pe un drum național este 100 km/h, ceea ce va înregistra aparatul radar va fi o amendă foarte mare plus 90 de zile suspendare a permisului de conducere.
2. Dacă vântul are o viteză de 120 km/h, vă sfătuim să stați acasă...nu de alta, dar deja vorbim despre uragan și riscați să vă treziți pe mașină cu copaci, elemente de construcții sau chiar boscheții de care spuneați!
3. Până să o 'jucăm p'asta!', vă recomandăm să circulați cu viteza legală...ca să nu vă jucați cu viața dumneavoastră și a celorlalți participanți la trafic!
O zi frumoasă și cu zâmbet să aveți!'
