Liberalii depun moțiunea de cenzură pe 20 iunie, cu o zi înaintea sentinței în dosarul lui Dragnea
Luni, 18 iunie 2018, 14:17 Actualitate | Politic
Parlamentarii PNL vor depune moțiunea de cenzură ”Opriți Guvernul Marionetă„ pe 20 iunie, a precizat luni, președintele liberal, Ludovic Orban.
Ludovic Orban a spus, potrivit Mediafax, că moțiunea de cenzură va fi depusă în Parlament ”pentru a pune punct unei guvernări dezastruoase pentru România, pentru a pune punct unei dominații asupra României a unui lider politic certat cu legea, a unui lider politic antieurpopean, a unui lider politic care disprețuiește democrația, a unui lider politic care a capturat statul român și îl conduce prin ordinea de la partid”.
Orban a mai spus că ”orice parlamentar din orice partid politic se găsește va fi supus unui examen de conștiință - vrea binele acestei țări, vrea ca România să revină pe drumul cel bun, își dorește un nou început pentru România care să permită reașezarea României pe baze democratice?”.
România se află în fața unei provocări fără precedent, agenda Guvernului Dăncilă, condus în fapt de Liviu Dragnea, fiind aceea a unui ”grup infracțional” al cărui scop este subordonarea justiției și amputarea atribuțiilor președintelui, se arată în draftul moțiunii de cenzură ”Opriți guvernul marionetă” inițiată de PNL .
Liberalii spun că actul de guvernare a fost viciat pentru că principalul obiectiv a fost acela de a asigura protecția lui Liviu Dragnea în fața legii.
De asemenea, liberalii acuză politica antieuropeană a actualei puteri, România riscând astfel să devină membru de rang inferior al Uniunii Europene. Un alt motiv pentru care ”guvernul-marionetă” ar trebui să plece de la Palatul Victoria constă în contraperformanțele economice ale executivului, liberalii afirmând că Guvernul nu a arătat dacă mai poate plăti pensiile și salariile angajaților.
Potrivit art. 93 din regulamentul ședințelor comune ale celor două Camere, moţiunea de cenzură iniţiată de cel puţin o pătr ime din numărul total al deputaţilor şi senatorilor se prezintă birourilor permanente şi se comunică Guvernului de către preşedintele Came rei Deputaţilor, în ziua în care aceasta a fost depusă. Moţiunea de cenzură se prezintă în şedinţa comună a celor două Camere în cel mult 5 zile de la data depunerii. Dezbaterea și votul au loc după 3 zile de la data când a fost prezentată în şedinţa comună a celor două Camere.
