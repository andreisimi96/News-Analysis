Marţi, 19 iunie 2018, 9:47 Actualitate | Esenţial
Procurorul Felix Banila
Foto: Ziarul de Bacau
Procurorul Felix Bănilă a comentat solicitarea procurorilor DIICOT ca președintele să respingă numirea sa la conducerea Direcţiei, declarând că aşteaptă decizia șefului statului şi că nu poate face speculaţii.
”Nu e deontologic să comentez, eu sunt în acest moment doar o propunere. Legea este foarte clară referitor la paşii care trebuie urmaţi. Aştept decizia Preşedintelui României, nu pot să fac speculaţii”, a precizat procurorul Felix Bănilă pentru Ziarul de Bacău .
Procurorii DIICOT au decis, luni, în Adunarea Generală, să îi trimită preşedintelui Klaus Iohannis o scrisoare în care să îi solicite respingerea propunerii ministrului Justiţiei de numire a lui Felix Bănilă la conducerea Direcției, potrivit unor surse judiciare citate de agenția Mediafax.
Surse judiciare au declarat că Adunarea Generală a DIICOT a luat această decizie cu 154 de voturi "pentru" şi 47 "împotrivă". Procurorii DIICOT transmit, în solicitarea către președintele Klaus Iohannis, că proiectul conceput de Felix Bănilă arată în mod clar că acesta nu s-a documentat corespunzător, nu cunoaște și nu înțelege structura, competența și aspirațiile Direcției, arată sursa citată.
