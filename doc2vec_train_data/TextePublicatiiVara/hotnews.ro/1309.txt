Vineri, 15 iunie 2018, 17:09 Sport | Fotbal
Egipt vs Uruguay
​Unii cu Diego Godin, Luis Suarez și Edinson Cavani, ceilalți cu Trezeguet (nicio legătură cu legendarul jucător al Franței) și cu Salah revervă. Diferențele au fost mici, atât de mici încât tabela nu a avut motive să se dezmorțească în primele 45 de minute. Izbăvirea a venit târziu, în minutul 89: Gimenez înscrie cu capul, iar Uruguay trece la limită (1-0) de Egipt.
Cu un lot categoric mai slab din punct de vedere valoric, dar cu o ambiție foarte mare, egiptenii au reușit să le distrugă sud-americanilor toate încercările ofensive. Pregătiți de "italianul" Hector Cuper (vă mai aduceți aminte de el, nu?), "faraonii" au aglomerat bine zona defensivă, închizând destul de bine culoarele adversarilor. În plus, Suarez (rămas fără baloanele primite de la Messi, Iniesta și compania) a fost mult mai ușor de blocat, iar Cavani a putut fi văzut mai mult când lua contact cu gazonul (trântit fiind de adversari).
Destule scaune goale
Cu o arhitectură cel putin ciudată (cele două peluze se afla <în afara> arenei mamă, "Ekaterinburg Arena" s-a prezentat vineri cu multe scaune goale la disputa dintre Egipt și Uruguay. "Se întâmplă în Rusia - stadion pe care plătești biletul pentru a vedea meciul din afara arenei", titrau cei de la The Telegraph. Pentru mai multe lămuriri, aveți aici o fotografie.
În afara sau înăuntrul arenei, meciul a fost la fel de sărac în ocazii de gol în prima lui parte. Spectacolul a fost prezent în rândul spectatorilor, acolo unde am putut simți bucuria sinceră de a fi la un turneu final mondial (mulți <faraoni> prezenți în tribune).  
La puține minute după revenirea de la vestiare, Luis Suarez a avut în gheată golul care putea aduce mai devreme liniștea, dar nu a reușit altceva decât să-l ia la țintă pe Mohamed El Shenawy.
Presiunea mai mare în ultimele 20 de minute
Aglomerație în careul mare al egiptenilor pe finalul de meci, atât de mare încât șutul din întoarcere al lui Cavani îl lovește în mulțimea de jucători pe coechipierul Caceres în mână.  
Obișnuit să intre cu mingea în poartă la echipa de club, Luis Suarez (70') întârzie inexplicabil momentul șutului, iar El Shenawy va fi jucătorul meciului pentru "faraoni" (încă o intervenție bună a portarului egiptean).
De-acum e evident: fără să mai lase nicio undă de îndoială, El Shenawy se întinde (83') și respinge șutul lui Cavani (da, a fost integralist, deși au fost destule momente în care am verificat încă o dată lista schimbărilor pentru a fi sigur că nu a fost înlocuit).
Și pentru a mă contrazice, Cavani ia la țintă bara dintr-o lovitură liberă cu doar câteva minute înainte de finalul partidei.
Corner, încă unul pentru sud-americani, care atacă cu toate liniile. Gimenez se înalță, plutește peste apărarea egipteană și face până la urmă dreptate: înscrie cu capul, iar Uruguay modifică tabela atunci când nici suporterii formației "Celeste" nu mai sperau. 
