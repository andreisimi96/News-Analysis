Miercuri, 6 iunie 2018, 5:47 Actualitate | Internaţional
Macron si Trump
Foto: Captura YouTube
E poate sfârșitul lunii de miere dintre Emmanuel Macron și Donald Trump. Potrivit informațiilor CNN, o convorbire telefonică între cei doi președinți s-a încheiat pe un ton acru. “Chiar prost. Este teribil”, explică o sursă. “Macron credea că poate spune tot ce gândește, dată fiind relația lor. Dar Trump n-a suportat să fie criticat așa”. Apelul telefonic, care a avut loc pe 31 mai, se referea la taxele vamale și la imigrație, în special în Libia, a explicat Casa Albă, potrivit Le Point , citat de Rador.
Spusele lui Emmanuel Macron din chiar ziua apelului au declanșat această mânie. Joi, 31 mai, Donald Trump anunța în mod unilateral că Statele Unite vor impune taxe vamale pe oțel și aluminiu provenind din Europa. Într-un comunicat publicat înaintea telefonului, Emmanuel Macron declara: “Această decizie nu este conformă cu dreptul comercial internațional (…), deci ea este ilegală. Cred că această decizie este o eroare din mai multe puncte de vedere: o eroare, căci ea răspunde unor dezechilibre internaționale în cel mai prost mod, adică fragmentând și făcând naționalism economic și comercial”. Afirmații care se pare că au dus la acest apel telefonic “teribil” între cei doi.
Theresa May, următoarea pe lista
Totuși, până acum cei doi afișau o mare apropiere. Emmanuel Macron apare ca fiind liderul european cel mai apropiat de președintele american. Potrivit CNN, telefonul de care trebuie să se teamă președintele american ar putea veni începând de luni de la prim-ministrul britanic, Theresa May.
