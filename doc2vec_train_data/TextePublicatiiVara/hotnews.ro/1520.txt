Marţi, 19 iunie 2018, 8:13 Actualitate | Internaţional
Preşedintele american Donald Trump ameninţă că va impune noi taxe pentru importuri în valoare de 200 de miliarde de dolari din China, apropriindu-se şi mai mult de un război financiar, scrie The Guardian.
Trump doreşte ca taxele să fie de 10%, ele făcând parte dintr-o dispută financiară cu China care este din ce în ce mai tensionată. Recent, Trump a dispus insitiuirea unor taxe pentru bunuri chinezeşti în valoare de 50 de miliarde de dolari drept răspuns la un presupus furt intelectual comis de China. China a răspuns rapid cu contramăsuri.
„China, aparent, nu are nicio intenţie să îşi schimbe practicile necinstite în legătură cu achiziţionarea de proprietate intelectuală şi tehnologie americană. În loc să le schimbe, acum ameninţă companiile, muncitorii şi fermierii din Statele Unite, care nu au greşit cu nimic”, a afirmat Trump luni.
El a adăugat: „Aceste taxe vor fi implementate dacă China refuză să îşi schimbe practicile şi dacă insistă să meargă mai departe cu noile taxe pe care le-a anunţat”.
Trump a afirmat că dacă China va răspunde din nou la aceste taxe, atunci va cere "noi taxe pentru alte bunuri în valoare de 200 de miliarde de dolari”.
Declaraţiile sale au fost criticate dur în China, acolo unde a fost acuzat de „şantaj”.
Ministerul Comerţului din China a afirmat pe site-ul său că dacă SUA merge mai departe cu tarifele „în mod iraţional”, atunci China nu va avea de ales decât să „răspundă” cu măsuri „cantitative şi calitative”. „Răspunsul Chinei este să protejeze interesele ţării şi ale poporului”, a comunicat ministerul, potrivit news.ro .
