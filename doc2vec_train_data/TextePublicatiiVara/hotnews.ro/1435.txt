de A.L.     HotNews.ro
Luni, 18 iunie 2018, 7:13 Actualitate | Internaţional
​Mai mult de 200 de persoane au fost rănite și cel puțin trei au decedat în urma unui puternic cutremur care a avut loc în Japonia, în Osaka - a doua cea mai mare metropolă a țării, anunță NHK, citat de Reuters. 
Cutremurul, care a avut loc chiar înainte de ora 08:00 (ora locală), a ucis trei persoane, printre care și o fetiță de 9 ani. Alte peste 200 de persoane sunt rănite, potrivit oficialilor guvernamentali, citați de NHK.
Seismul, cu magnitudinea 5,3 potrivit institutului american USGS, s-a produs la orele 07:58 (duminică, 22:58 GMT) în apropiere de Osaka, la o adâncime de 15,4 kilometri, scrie  Agerpres .
La rândul său, agenţia meteorologică a evaluat magnitudinea la 5,9 pentru o intensitate de "şase minus" pe scara seismică japoneză, utilizată pentru a evalua efectele la suprafaţă ale unui cutremur de pământ.
Puternicul seism a provocat avarierea reţelei de distribuţie a energiei electrice în unele zone, determinând suspendarea traficului feroviar la o oră de mare afluenţă şi afectând peste 170.000 de locuinţe, dar nu a provocat momente de panică.
