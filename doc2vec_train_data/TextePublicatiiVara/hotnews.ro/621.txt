Joi, 7 iunie 2018, 5:50 Actualitate | Internaţional
Pedro Sánchez, noul permier-surpriză al Spaniei, nu ştie cât va rămâne în funcţie. Dar numirile din cabinetul său dovedesc că el intenţionează să fie o forţă de frunte la Bruxelles atâta vreme cât se va afla în funcţie.
Social-democratul în vârstă de 46 de ani, care a ajuns la putere săptămâna trecută după ce un vot al parlamentului a demis guvernul anterior, a pus nişte personalităţi europene respectate în poziţii-cheie, el căutând astfel să-şi mărească creditul pe scena Uniunii Europene, potrivit Financial Times , citat de Rador.
O numire care i-a luat pe mulţi prin surprindere (şi care a stârnit aplauze la Bruxelles) a fost anunţul potrivit căruia Nadia Calviño, directorul general pentru buget al Comisiei Europene, va lăsa Schuman (staţie de metrou din apropierea sediului comunitar, n. red.) pentru Madrid. La Bruxelles, dna Calviño este considerată în general drept unul dintre cele mai strălucite talente din instituţiile europene, ea având contribuţii la o avalanşă de propuneri pe tema serviciilor financiare după criza din 2008 şi participând la negocieri dificile pe tema celei mai mari probleme din UE: banii.
Un diplomat din UE a declarat că numirea i-a asigurat guvernului Sánchez o "credibilitate instantanee la Bruxelles acum, spre deosebire de Italia". Iar cum noul guvern populist al Italiei a ales "să se bată" cu celelalte capitale din UE pe tema unor probleme cruciale, precum politica migraţiei şi reglementările bugetare din zona euro, această distincţie contează într-adevăr.
Sánchez, a cărui venire la putere a fost sprijinită, săptămâna trecută, şi de Podemos, un partid împotriva actualei ordini, s-a grăbit să asigure Bruxelles-ul şi pieţele financiare, subliniind că el va respecta limitele fiscale.
În afara numirii Calviño, o personalitate cunoscută la Bruxelles, el l-a numit şi pe Joseph Borrell, în vârstă de 71 de ani, fost preşedinte al Parlamentului European, în funcţia de ministru de externe.
Persoane apropiate noii sale administraţii afirmă că, în afara faptului că doreşte să evite să fie amestecat printre alte ţări europene din sud, Sánchez vrea să joace un rol mai mare în Europa comparativ cu ultimul guvern condus de premierul de centru-dreapta Mariano Rajoy. El vrea în special să aibă mână forte în elaborarea programului de reforme al UE.
Dar ce fel de Europă doreşte noul lider al Spaniei?
Surse apropiate noii administraţii spun că Sánchez doreşte să aibă o voce distinctă în "ambiţioasa" reformă din UE, înclinând mai degrabă spre viziunea de perspectivă a lui Emmanuel Macron asupra întăririi monedei euro printr-o mai mare putere financiară şi mai puţin spre poziţia mai conservatoare a lui Rajoy.
Numirea îl face totodată pe Sánchez să se numere printtre puţinii lideri de centru-stânga din UE după "seceta" electorală suferită de social-democraţia europeană în ultimii ani. Deşi guvernul său este slab, deţinând numai 84 de parlamentari într-un parlament cu 350 de locuri, noul premier mai are totuşi şansa de a deveni o voce de rezonanţă a UE pentru familia sa politică, familie care, în luna mai a anului viitor, va avea de înfruntat alegerile europene.
Deşi aspiraţiile dlui Sánchez sunt clare, nu la fel de exacte sunt şi detaliile legate de poziţia guvernului său în privinţa unor probleme-cheie ale UE, cum ar fi crearea bugetului zonei euro. Ele ar urma să fie definite în zilele şi săptămânile următoare, după instalarea în funcţie a guvernului. Dar o energie pro-europeană va fi extrem de binevenită la Bruxelles, mai ales după recenta răsturnare de situaţie din Italia, citează Rador.
