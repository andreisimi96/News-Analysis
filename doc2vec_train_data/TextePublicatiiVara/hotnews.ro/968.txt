Luni, 11 iunie 2018, 14:09 Economie | Finanţe & Bănci
Raluca Popa si Mihaela Mitroi, PwC Romania
În data de 25 mai 2018, Consiliul ECOFIN compus de miniștrii de finanțe din Uniunea Europeana, a adoptat o noua directivă ce introduce schimbul automat de informații cu privire la anumite tranzacții transfrontaliere care au consecințe fiscale. Aceasta directivă trebuie transpusă în legislația din România până la data de 31 decembrie 2019, și va intra  în vigoare din data de 1 iulie 2020. Cu toate acestea, regulile se aplică retroactiv, astfel ca vor trebui  raportate către autoritățile fiscale toate tranzacțiile transfrontaliere ce intră în sfera acestor noi reguli și sunt implementate începând cu data de 25 iunie 2018.
Informații cu privire la aceste tranzacții transfrontaliere vor trebuie depuse de către intermediari sau de către contribuabili la autoritățile fiscale din România. Intermediarii pot fi consultanții fiscali, contabilii, avocații sau alte persoane care asistă contribuabilii în relație cu tranzacțiile transfrontaliere raportabile. Prima dată de raportare este estimată a fi la sfârșitul lunii iulie 2020.
Tranzacțiile transfrontaliere raportabile sunt cele care îndeplinesc unul sau mai multe criterii specifice prevăzute în directivă. Această listă este una extinsă, complexă și poate da naștere la multiple interpretări.
Se pune accent pe tranzacții care implică jurisdicții unde veniturile se taxează la o rată foarte mică de impozit sau deloc, utilizarea accelerată a pierderilor fiscale prin diverse reorganizări, precum și o multitudine de alte situații unde există indicii că unul dintre principalele obiective ale tranzacției este de a obține un avantaj fiscal, aspecte privind prețurile de transfer sau beneficiarii efectivi ai tranzacțiilor.
Ca urmare a celor de mai sus, din data de 25 iunie 2018 contribuabilii vor trebui să ia în considerare și aceste obligații de raportare atunci desfășoară o tranzacție transfrontalieră.
Este evident că de acum încolo contribuabilii trebuie să fie mult mai atenți și mai bine pregătiți în documentarea și susținerea tranzacțiilor transfrontaliere. Cum se poate face acest lucru? Prin înțelegerea impactului acestor noi reguli asupra companiei/grupului, identificarea criteriilor de raportare relevante aplicabile companiei/grupului, evaluarea proceselor interne pentru a asigura identificarea la timp a tranzacțiilor raportabile începând cu data de 25 iunie 2018, monitorizarea implementării în legislația națională și prin consultarea unui specialist fiscal cu expertiză în domeniul fiscalității internaționale.
Mihaela Mitroi este Managing Partner al PwC România
Raluca Popa este  Director în cadrul PwC România
