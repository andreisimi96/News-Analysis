Proiect imobiliar controversat: Un bloc cu 5 etaje ar putea apărea pe Aleea Modrogan, lângă o clădire monument istoric
Marţi, 5 iunie 2018, 12:36 Actualitate | Administratie Locala
Aleea Modrogan 1
Un bloc cu 5 etaje și o înălțime de 30 metri ar putea apărea pe Aleea Modrogan 1, lângă o clădire monument istoric - vila Filipescu-Brâncoveanu - și în zona protejată Filipescu, în locul fostelor sere ale imobilului. Proiectul a fost discutat la ultima ședință a Comisiei Tehnice de Urbanism de pe lângă Primăria Capitalei, iar Roxana Wring, consilier general, spune că membrii Comisiei și-au dat acordul pentru emiterea avizului de oportunitate, primul pas pentru aprobarea Planului Urbanistic Zonal care ar permite edificarea construcției. Planul urbanistic Zonal este realizat de unul dintre membrii Comisiei de Urbanism, Dan Șerban.
”La cea mai recentă ședință a Comisiei Tehnice de Amenajare a Teritoriului și Urbanism (CTATU) a primit aviz de oportunitate un PUZ scandalos pentru terenul de 4200 mp din Aleea Modrogan 1. Proiectul prevede un imobil de 5 etaje, cu o înălțime de 30 de metri. Problema este că imobilul din Aleea Modrogan 1 este monument istoric, care, împreună cu parcul ce-l înconjoară, a fost declarat chiar de Primăria Capitalei, printr-un proiect de hotărâre adoptat în 2009, ansamblu cu grad maxim de protecție. Indicatorii urbanistici ai zonei protejate, parcelarea Filipescu, din care face parte terenul, sunt mult sub ceea ce propune proiectul. De altfel, chiar observațiile trimise de direcția de Urbanism din PMB confirmă acest lucru. Altfel spus, un investitor care respectă legea și orașul nu ar putea nici să construiască și nici să dărâme în zona respectivă. În ciuda observațiilor trimise de Urbanism, în ciuda statutului de zonă protejată și în ciuda unui lung istoric zbuciumat al terenului respectiv, istoric pe care îl voi reda puțin mai jos, PUZ-ul a fost considerat oportun de o majoritate a membrilor CTATU. De ce? Poate pentru că cel care a elaborat proiectul este, în același timp, și membru al CTATU. Adică el propune și colegii lui votează. De data asta, în cazul PUZ-ului Modrogan, autorul propunerii este dl. Dan Șerban, arhitect și președinte al Senatului Universității de Arhitectură si Urbanism Ion Mincu. Însă, repet, cazul lui nu este singular. Este doar elocvent prin nivelul compromisului profesional la care s-a ajuns”, scrie Roxana Wring, consilier general, pe pagina de Facebook.
Terenul face parte din „parcelarea Filipescu” una din zonele protejate urbanistic ale Bucureștiului. RA-APPS a vândut această bucată din spațiul verde în noiembrie 2014 contra sumei de 4.433.800 euro fără TVA.
