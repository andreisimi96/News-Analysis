VIDEO O patiserie din Constanţa care livra grădiniţelor, închisă temporar din cauza mizeriei și a temperaturii la care erau păstrate produsele
Vineri, 8 iunie 2018, 19:36 Actualitate | Esenţial
Foto: Captura YouTube
O patiserie din Constanța care avea contract de livrare cu două grădinițe din municipiu a fost închisă vineri, de către comisarii de la Protecția Consumatorului, după ce aceștia au găsit mizerie și produse păstrate la temperaturi de peste 27 de grade, relatează Mediafax.
Potrivit reprezentanților Comisariatului Județean pentru Protecţia Consumatorului (CJPC) Constanţa, un control inopinat a fost făcut vineri la o patiserie din municipiu, unde comisarii au găsit o serie întreagă de nereguli, între care mizerie, produse păstrate la temperaturi nepotrivite și ustensile învechite.
”Produsele erau depozitate în condiții greu de imaginat, la temperaturi de peste 27 de grade Celsius. Ingredientele astfel depozitate stau la baza unor produse cu potențial periculos - livrate unor grădinițe! Procedurile de preparare sunt în condiții improprii, periculoase, neadăpostite de praf și muște! Ustensile, ieșite din uzul moral, fără a fi destinate alimentației publice, cam așa arată imaginile dintr-o patiserie/simigerie care - foarte interesant! - are contract de aprovizionare cu două grădinițe din municipiul Constanţa!”, a spus șeful CJPC Constanța, Horia Constantinescu.
El a precizat că unitatea respectivă a fost închisă temporar, iar reprezentanții acesteia au primit invitație pentru luni, la sediul CJPC Constanța, unde trebuie să prezinte documentele firmei.
De asemenea, din cauza potențialului pericol la care ar fi fost expuși copiii, au fost invitați la CJPC și reprezentanții celor două grădinițe.
”Pentru condiții improprii, periculoase și cu real pericol pentru sănătatea copiilor, meniuri insuficient caloric, fără logică, mâncare realizată în condiții precare, am invitat și conducerea grădinițelor la sediul nostru, pentru data de luni!”, a adăugat Constantinescu.
