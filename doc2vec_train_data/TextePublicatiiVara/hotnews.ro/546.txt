Miercuri, 6 iunie 2018, 10:22 Monitorizari | Proiecte Infrastructura >> Articole
Tren cu masini
Avem sub 800 km de austostradă, iar rețeaua feroviară permite trenurilor de marfă să ruleze cu o medie de 15 km/h. Totuși, spune compania care transportă 60% dintre mașinile Dacia și Ford produse în țară, transportul pe calea ferată este de preferat, din mai multe motive. Gefco a transportat anul trecut 122.000 de mașini pe calea ferată și 99.000 pe șosele. Viteza rămâne marea problemă a trenurilor, care sunt ținute ore în șir în diverse locuri și ajung să facă două-trei zile dintr-o parte în alta a țării. Apoi, la granița ungară pot fi ținute și o zi pentru control.
Transporturile pe calea ferată sunt mai ușor de organizat și capacitatea este mult mai mare, în comparație cu cele efectuate cu camioanele, spune Jerome Chevrolet, director Gefco pentru România și Bulgaria. Într-un tren încap peste 250 de mașini și, deși uneori drumul de la Constanța la granița ungară poate dura 72 de ore, capacitatea de transport este un factor esențial de partea feroviarului.
Transporturile feroviare sunt mai ușor de organizat și amprenta de carbon este mai redusă, mai spun cei de la Gefco, care trimit 20 de trenuri/săptămână. Spre exemplu, mașini Ford sunt trimise către patru destinații: Germania, Italia, țările Benelux și portul Constanța. Gefco a comandat vagoane special concepute pentru a se potrivi cu noile necesități determinate de dimensiunile modelului EcoSport.
Clienții preferă transportul feroviar, chiar dacă durează mai mult și, cu cât timpul de tranzit este mai mare, cu atât companiile pierd bani mai mulți. Compensează însă faptul că volumele de transport sunt mult mai mari pe calea ferată.
Sunt multe porțiuni unde șoselele au o singură bandă pe sens și, deși viteza medie pe ”rutier” poate fi net superioară celei de pe calea ferată, per total tot trenurile sunt preferate pentru transportul de piese auto și mașini.
Transportul feroviar rămâne de bază, datorită capacității, mai ales că în Europa nu sunt suficiente camioane pentru transportul de mașini finite. ”Calea ferată asigură transportul într-un timp rezonabil al unui număr mare de mașini”, explică Dan Artenii de la Gefco.
Atât oficialii Dacia, cât și cei de la Ford, s-au plâns în multe rânduri de infrastructura jalnică a țării. La capitolul autostrăzi stăm foarte rău, cu doar 15 km inaugurați în ultimii doi ani, în timp ce rețeaua feroviară, deși are peste 10.000 km, se prezintă într-o stare deloc bună, fiindcă modernizările se fac greu.
Recent, Ian Pearson, actualul director al fabricii Ford din Craiova, spunea că trenurile de marfă au o viteză de numai 13 km/h. El spunea că trenurile sunt ținute și 24 de ore la granița româno-ungară și că din Craiova, până în Austria trenurile cu mașini fac 36 de ore, din care 24 până la ieșirea din țară. Imediat după ieșirea din țară viteza medie a trenurilor ajunge să fie de patru ori mai mare, adaugă reprezentantul Ford.
