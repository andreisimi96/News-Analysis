webPR Se pun în vânzare biletele pentru Concursul Enescu 2018
de     webPR.ro
Vineri, 25 mai 2018, 12:51 Life | Muzică
Concursul Geroge Enescu
Foto: Festivalul Enescu
​Recitaluri extraordinare, concerte cu orchestră și talentați tineri muzicieni ai lumii așteaptă publicul la Ateneul Român în septembrie. Biletele pentru Concursul Internațional George Enescu 2018 (1-23 septembrie, București) se pun în vânzare astăzi, 24 mai, începând cu ora 14.00, în magazinele din rețeaua Eventim (Germanos, Orange, Carrefour, Librăriile Humanitas și Cărturești și benzinăriile OMV), precum și online, pe site-ul www.eventim.ro, la acest link .
Începând cu această ediție, ca element de noutate, biletele se vor putea achiziționa și direct de pe site-ul Concursului și Festivalului, www.festivalenescu.ro, accesând secțiunea BILETE.  Prețurile variază între 55 și 40 de lei pentru un bilet individual, și 400 și 300 lei pentru un abonament.
Cea de-a XVI-a ediție a Concursului Internațional „George Enescu” aduce la București între 1 și 23 septembrie, 270 de tineri muzicieni din 39 de țări, 22 dintre aceștia fiind din România și din Republica Moldova – o participare cu valoare de record istoric, la 60 de ani de la prima ediție a Concursului.
Tinerii muzicieni înscriși la Concursul Enescu 2018 vor evolua la Universitatea de Muzică a Universității din București – Etapa I, eliminatorie – și, apoi, vor urca pe scena Ateneului Român susținând recitaluri (Etapa II, Etapa III) și concerte cu orchestră (Finalele cu Orchestră) pentru a câștiga trofeul la una dintre cele trei secțiuni ale concursului – Vioară, Violoncel și Pian.  Pentru secțiunea Compoziție, câștigătorul va fi anunțat în seara de închidere, pe 23 septembrie.
Recitaluri extraordinare și concerte unice fac parte din programul acestei ediții a Concursului Enescu.
Programul complet al Concursului Enescu 2018 este disponibil pe site-ul www.festivalenescu.ro, la acest link .
Concursul Enescu 2018 se va deschide pe 1 septembrie, la ora 19.00 cu un Concert de Gală la Ateneul Român care aduce publicului Triplul concert pentru vioară, violoncel, pian și orchestră de Paul Constantinescu, una dintre primele lucrări românești dedicate unui grup de soliști și orchestră. De asemenea, publicul va putea asculta în primă audiție lucrarea de compoziție câștigătoare la ediția precedentă a Concursului, „Concerto for Orchestra”, a tânărului compozitor Tian Tian, din China. Sub bagheta dirijorului Gabriel Bebeșelea și alături de Orchestra Filarmonicii George Enescu, soliștii concertului vor fi Ștefan Tarara (vioară), Eun-Sun Hong (violoncel) și Josu de Solaun (pian), câștigătorii Concursului Enescu 2014. Triplul concert pentru vioară, violoncel, pian și orchestră de Paul Constantinescu urmează să fie înregistrat ulterior de cei trei soliști și lansat internațional pe CD, la prestigioasa casă de discuri Naxos.
În programul Concursului Enescu 2018 vor urma Etapa I – eliminatorie, Etapa a II-a și Etapa a III-a, Semifinală, pentru cele trei secțiuni de concurs, unde publicul va putea urmări pas cu pas evoluțiile tinerilor muzicieni și, în egală măsură, deciziile juriului. 
Finalele cu Orchestră vor aduce câte trei concerte cu orchestră pentru fiecare finală, în care cei mai buni tineri muzicieni din competiție vor evolua în fața juriului și a susținătorilor pentru a fi desemnați câștigători ai ediției.  Finalele cu Orchestră vor avea loc cu participarea Filarmonicii „George Enescu”, astfel: Finala de Violoncel, 11 septembrie, dirijată de Paul Watkins, Finala de Vioară, 17 septembrie, dirijată de Christoph Poppen și Finala de Pian, programată pentru 23 septembrie,  dirijată de Vassily Sinaisky.
Reputați muzicieni internaționali, membri ai juriului Concursului Enescu 2018, vor susține, de asemenea, o serie de recitaluri extraordinare în cadrul Concursului Enescu 2018.
Vor urca pe scena Ateneului Român violoncelistul britanic Raphael Wallfish și pianistul John York (5 septembrie), violonistul italian Salvatore Accardo și pianista Laura Manzini (14 septembrie), precum și pianistul suedez Peter Jablonski (22 septembrie). Acestora li se vor alătura laureați ai Concursului Enescu 2016: violoncelistul american Zlatomir Fung (8 septembrie), violonistul kazah Erzhan Kulibaev (16 septembrie) și pianistul de origine japoneză Takuma Ishii (20 septembrie).
Printre lucrările din programul recitalurilor extraordinare se regăsesc cele ale unor compozitori precum Mozart, Schubert, Sain-Saens, Liszt, Stenhammar, Grieg și Debussy, dar și lucrări de Sir James MacMillan și Alexander Zemlinsky. În program vor fi și două lucrări de George Enescu: Sonata pentru Pian Nr.1 în fa minor Op. 24 și Sonata Nr. 2 pentru Vioară și Pian în fa minor Op. 6. De asemenea, pentru a duce mai departe muzica marelui compozitor român George Enescu, la Concursul Enescu 2018 tinerii muzicieni vor interpreta în etapele de concurs mai multe lucrări de George Enescu. 
Juriul de specialitate al Concursului Enescu 2018 este format din importante personalități muzicale ale momentului, printre aceștia numărându-se și foști laureați ai Concursului Enescu de-a lungul timpului: violoniștii de origine română Remus Azoiței și Silvia Marcovici, precum și pianistul francez Pascal Rogé.
Începând cu ediția 2014, Concursul Internațional George Enescu este organizat ca eveniment de sine-stătător, cu participarea publicului. Având o remarcabilă reputație internațională, Concursul Enescu este membru al World Federation of International Music Competition și al Alink – Argerich Foundation – Piano Competition Worldwide. Valoarea totală a premiilor ediției 2018 este de 115.000 de euro, iar la acestea se adaugă cursuri de măiestrie oferite de membri ai juriului, precum și premii speciale.
INFORMAȚII COMPLETE DESPRE ABONAMENTE ȘI BILETE
Categoria I – 400 RON
Categoria II – 300 RON
Abonamentul include accesul la toate recitalurile susținute în cadrul Etapei a III-a (Semifinală), precum și a Galelor cu Orchestră  – Violoncel, Vioară, Gala de închidere | Pian –, precum și la Gala de deschidere și la cele 6 recitaluri extraordinare din program.
