Sâmbătă, 2 iunie 2018, 20:28 Actualitate | Esenţial
Aeroportul International Iasi
Cei doi DJ olandezi care au fost prinși cu substanțe interzise asupra lor, în Aeroportul Internațional Iași, au fost lăsaţi liberi după audieri, transmite Mediafax.
Poliţiştii de la Transporturi care lucrează în cadrul Aeroportului Iaşi au reţinut, vineri după-amiază, doi tineri DJ veniţi din Olanda pentru a participa la Festivalul Afterhills. Cei doi au fost duşi iniţial la sediul DIICOT Iaşi, pentru audieri, după ce, la controlul corporal efectuat la Aeroportul Internaţional Iaşi, au fost descoperite substanţe susceptibile a fi droguri. Totuşi, anchetatorii au decis lăsarea lor în libertate.
"Având în vedere că a fost vorba doar despre un gram de canabis, nu s-a luat nicio măsură preventivă în cazul celor doi cetăţeni olandezi", a declarant, sâmbătă, corespondentului MEDIFAX, Cătălin Prisecaru, şeful DIICOT Iaşi.
Surse apropiate anchetei au afirmat că cei doi olandezi au petrecut noaptea de joi spre vineri la Festivalul Afterhills, iar, vineri după-amiază, cei doi au încercat să se îmbarce într-un avion ce efectua o cursă pe ruta Iași - București. Ulterior, cei doi ar fi urmat să ia o cursă aeriană spre Olanda.
La poarta de filtru, angajații Aeroportului Iași au observat reacțiile bizare ale celor doi olandezi și le-au făcut un control corporal mai amănunțit, ocazie cu care au descoperit pastile și o substanță vegetală asupra lor, produse susceptibile a fi ecstasy și canabis.
Substanțele au fost preluate de anchetatori și trimise la laborator, pentru analiză. În funcție de rezultatele analizei de laborator și de declarațiile celor doi suspecți, procurorii ieșeni ar putea formula o propunere de arestare preventivă pe numele lor, pentru trafic și consum de droguri de mare risc.
