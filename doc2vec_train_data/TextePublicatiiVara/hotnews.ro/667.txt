Joi, 7 iunie 2018, 13:14 Actualitate | PERSPEKTIVA
Un joc a devenit cel mai important Festival de film pentru elevii de liceu. Este Festivalul SUPER, este la ediția a 6-a și are finanțări temeinice: CNC și AFCN.  Citiți interviul cu Teona Galgoțiu . Întrebarea este ce nu face Teona la Super. A făcut workshop-ul de poezie, dar și cel de film. Da, astăzi la ora 7 fix dă semn de inaugurare a expoziției Lost&Found.  De mâine până duminică este de găsit la Cinemateca Eforie unde vizionează și premiază filmele, aleargă după neprevăzut, nu? 
Rețeta SUPER: găsește vreo 2 oameni la fel de entuziaști și dedicați și nu te opri din făcut tumbe până ajungi la o ediție în care oamenii nu mai au loc în sală.  
Reporter: Cum poate ieși dintr-un joc de liceu un Festival? 
Teona Galgoțiu: Cred că din joacă ies de cele mai multe ori cele mai mișto chestii. Super e un exemplu bun. La prima ediție simțeam o libertate infinită, era un playground al nostru, puteam să facem evenimente de la 0, fix cum ne plăceau nouă.
Nu zic că libertatea aia s-a dus, dar acum avem o structură, lucru care e bun. Dacă ar fi să dau un sfat pentru cineva care e la liceu și vrea să organizeze un festival, i-aș zice să-și găsească vreo 2 oameni la fel de entuziaști și dedicați ca el și să nu se oprească din făcut tumbe până n-ajunge la o ediție în care oamenii nu mai au loc în sală. 
Reporter: Care-i motorul care vă duce înainte? Ce v-a lipsit în liceu și vreți să oferiți prin Super celorlalți? Teona Galgoțiu: Reacțiile adolescenților care vin la Super, prieteniile care se formează care uneori chiar duc la colaborări, faptul că unii dintre ei fac filme special ca să le trimită la festival. Mi-au lipsit enorm workshop-urile de film. Când eram eu la liceu, exista doar Let’s go digital de la TIFF. Și în general evenimentele organizate de adolescenți pentru adolescenți, nu prea existau pentru mine înainte de Super. Nu prea aveam senzația asta de comunitate. 
Cred că între timp, s-a născut asta. Un nou tip de sensibilitate, pe care momentan nu-mi vine să-l caracterizez decât cu unul dintre cuvintele mele de căpătâi: ciudat. 
Reporter: Cum poți fi în atâtea feluri? Poetică, filmică, civică, "peste tot".  
Teona Galgoțiu: Mi-e greu să răspund la întrebarea asta. Ce pot să zic clar e că simt un entuziasm imens în general, simt că ăsta e motorul meu. Și încerc să direcționez entuziasmul în proiectele pe care le fac, alături de oameni cu care simt o încredere reciprocă. Simt că cei de-o seamă cu mine, fiind și eu inclusă în ce urmează să zic, sunt extrem de anxioși și extrem de puternici. Social media cred că ne-a întors pe toate părțile modul în care ne raportăm la noi înșine și la lumea înconjurătoare, și ne-a oferit un nou tip de sensibilitate, pe care momentan nu-mi vine să-l caracterizez decât cu unul dintre cuvintele mele de căpătâi: ciudat. 
Pf, cred că e ideal. Dacă la școală ar fi ateliere în loc de ore, ar fi mult mai puține absențe și corigențe
Reporter: Ce-a însemnat anul acesta de SUPER. De ce atâtea ateliere?  
Teona Galgoțiu: Pentru mine în primul rând a însemnat extinderea (pe care o plănuiam de mult) spre poezie. Atelierele sunt una dintre cele mai bune metode de educație, din experiența mea de până acum. Adică să pui față în față adolescenți și profesioniști din domeniul care-i interesează, să discute și să treacă prin exerciții într-o atmosferă non rigidă și care se mulează pe energia lor? Pf, cred că e ideal. Dacă la școală ar fi ateliere în loc de ore, ar fi mult mai puține absențe și corigențe. Na, deci dacă aș avea mai multă energie aș organiza și mai multe ateliere, dar se pare că două deja m-au semi-răpus. Așa că anunț! Cine vrea să organizeze ateliere să contacteze Super! 
Reporter: Ce spun liceenii cu filmele lor? 
Teona Galgoțiu: Nu m-aș arunca în concluzii. Sunt într-o continuă observare și fascinație, mai ales că simt deja că sunt diferențe foarte mari între generația care e acum la liceu și generația mea. Nu știu încă să articulez diferența asta, dar o simt și o pândesc. Dar, ca orice foarte tineri artiști, caută să-și dea seama ce le place și ce nu, și din asta vin surprize fantastice pentru public, pentru că se ajunge inevitabil la experimente foarte personale. Așa că hai la Super.  
