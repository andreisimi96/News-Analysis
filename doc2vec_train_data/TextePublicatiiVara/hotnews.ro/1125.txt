România a înregistrat în primele patru luni un deficit de cont curent de 2,05 miliarde euro, cu 15% mai mare faţă de aceeaşi perioadă a anului trecut
Miercuri, 13 iunie 2018, 13:18 Economie | Finanţe & Bănci
Contul curent al balanţei de plăţi a înregistrat un deficit de 2,053 miliarde euro în primele patru luni ale acestui an, cu 15% mai mare faţă de aceeaşi perioadă a anului trecut, mai ales ca urmare a dezechilibrării balanţei comerciale, potrivit datelor Băncii Naţionale a României (BNR), publicate miercuri și citate de News.ro. În aceeaşi perioadă a anului trecut, deficitul contului curent a fost de 1,786 miliarde euro, arată datele revizuite ale BNR. Contul curent al balanţei de plăţi include sumele încasate şi cele plătite de România în relaţiile comerciale cu celelalte state. Principala componentă care contribuie la contul curent al balanţei de plăţi este comerţul exterior, puternic deficitar în cazul României.
Deficitul balanţei comerciale a crescut cu 11,3% în primele patru luni, la 3,73 miliarde euro, potrivit datelor publicate recent de Institutul Naţional de Statistică (INS).
Balanţa bunurilor a consemnat, în primele patru luni, un deficit de 3,483 miliarde euro, în creştere cu 414 milioane euro faţă de aceeaşi perioadă a anului trecut.
Balanţa veniturilor primare, care include mai ales dividendele repatriate de investitorii străini şi cele încasate de investitorii români din străinătate, a înregistrat un deficit de 1,453 miliarde euro în primele patru luni, cu 354 milioane euro mai mic decât cel înregistrat în aceeaşi perioadă a anului trecut.
Investiţiile directe ale nerezidenţilor în România au însumat 1,493 miliarde euro în primele patru luni, comparativ cu 1,198 miliarde euro în perioada ianuarie - aprilie 2017.
Contul curent al balanţei de plăţi a înregistrat anul trecut un deficit de 6,46 miliarde euro, cu 85% mai mare decât nivelul înregistrat în 2016, mai ales ca urmare a dezechilibrării balanţei comerciale.
