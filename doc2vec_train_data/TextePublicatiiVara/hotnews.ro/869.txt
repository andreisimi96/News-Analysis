Duminică, 10 iunie 2018, 9:30 Sport | Fotbal
Mbappe, gol pentru Franta
Naţionala Franţei a fost ţinută în şah de selecţionata Statelor Unite, 1-1 (0-1), sâmbătă seara, la Lyon, în ultimul său meci de pregătire pentru Cupa Mondială de fotbal din Rusia (14 iunie - 15 iulie), scrie Agerpres .
Rezumatul partidei Franța vs SUA.
Oaspeţii au deschis scorul prin Julian Green (45), iar ''Les Bleus'' au egalat prin Kylian Mbappé, pe finalul partidei (78). În primele două partide de verificare, jucătorii antrenaţi de Didier Deschamps au obţinut victorii cu Irlanda (2-0) şi Italia (3-1).
Atacantul Olivier Giroud a fost înlocuit cu Ousmane Dembele în min. 58, părăsind terenul cu fruntea însângerată în urma unei ciocniri cu Matt Miazga.
Francezii, care au avut o bară prin Antoine Griezmann (min. 21), vor debuta campania de la CM 2018 pe 16 iunie, contra Australiei. Din Grupa C mai fac parte Danemarca şi Peru. Echipa SUA nu s-a calificat la Cupa Mondială din Rusia.
În faţa a 60.000 de spectatori, la Lyon au evoluat echipele:
Franţa: Lloris - Sibidé (Pavard, 73), Varane, Umtiti, B. Mendy (Lucas Hernandez, 66) - Kanté, P. Pogba, Matuidi (Tolisso, 58) - Griezmann (Fekir, 70), Giroud (O. Dembelé, 58), Mbappé (Lemar, 88).
SUA: Steffen - S, Moore (Yedlin, 74), Carter-Vickers, Miazga (Palmer-Brown, 59), T. Parker, A. Robinson (Villafana, 82) - Trapp, T. Adams, McKennie - J. Green (J. Corona, 70), B. Wood (Sargent, 74).
Meciul a fost arbitrat de scoţianul William Collum.
