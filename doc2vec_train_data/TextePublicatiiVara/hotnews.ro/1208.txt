Joi, 14 iunie 2018, 19:03 Actualitate | Internaţional
Foto: Wikimedia Commons
Donald Trump, care a devenit marţi primul preşedinte american care s-a întâlnit cu un lider nord-coreean, a fost nominalizat de doi politicieni norvegieni drept candidat la Premiul Nobel pentru Pace din 2019, scrie Politico, citat de News.ro.
Preşedintele american „a făcut un pas important în direcţia dezarmării, păcii şi reconcilierii dintre Coreea de Sud şi Coreea de Nord”, a declarat Christian Tybring-Gjedde, membru al grupării de dreapta norvegiene Partidul Progresului, el fiind unul dintre doi politicieni norvegieni care l-au propus pe Trump.
Procesul de alegere a candidaţilor are loc în Norvegia iar nominalizările trebuie trimise comitetului Nobel înainte de februarie.
De asemenea, mai mulţi membri ai Congresului american l-au propus pe Trump pentru acelaşi premiu.
Trump şi liderul nord-coreean, Kim Jong-un, au semnat un acord prin care Coreea de Nord promite că va lucra pentru dezarmarea nucleară completă a peninsulei coreene.
