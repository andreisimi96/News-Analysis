Miercuri, 6 iunie 2018, 12:10 Actualitate | Esenţial
Două elicoptere intervin pentru căutarea unui parapantist american care a dispărut, miercuri dimineaţă, în Masivul Bucegi, a declarat prefectul Mădălina Lupea, potrivit Agerpres. Un elicopter venit de la București survolează zona, iar unul al SMURD Mureş stă în aşteptare, în eventualitatea în care va fi necesară intervenţia lui.
Reprezentanţii ISU Prahova au precizat că, de asemenea, 100 de pompieri militari participă la acţiunea de căutare.
Şeful Inspectoratului Judeţean de Jandarmi Prahova, Liviu Coman, a precizat că plafonul de nori este foarte jos, iar în zonă plouă şi este ceaţă.
Salvamontiştii din Buşteni şi jandarmii montani au demarat, miercuri, o acţiune de căutare a unui parapantist american care ar fi dispărut în Masivul Bucegi, operaţiunea fiind dificilă din cauza zonei extinse de căutare.
Şeful IJJ Prahova a declarat că persoana în cauză făcea parte dintr-un grup de turişti străini format din doi americani şi un neozeelandez.
Cei trei s-au lansat cu parapanta de la Crucea Caraiman spre Buşteni, însă la destinaţie au ajuns doar doi dintre ei, care ulterior au apelat 112, anunţând că cel de-al treilea membru al grupului, un american, ar fi dispărut, fiind posibil să fi căzut cu parapanta.
Conform sursei citate, persoana în cauză nu are asupra ei un telefon, astfel că nu poate fi localizată prin GPS.
