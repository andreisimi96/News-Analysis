Argeș: Elev la școala de șoferi, prins conducând cu viteza de 122 km/h. Instructorul a fost amendat
Sâmbătă, 9 iunie 2018, 12:46 Actualitate | Esenţial
Politisti rutieri cu radar
Foto: Facebook / Politia Romana
Un cursant la o școală de șoferi din județul Argeș a fost depistat, sâmbătă, conducând mașina cu viteza de 122 de kilometri pe oră, pe DN73, în comuna Țitești, din Argeș, unde limita este de 50 de km/h. Instructorul a fost amendat și i-a fost suspendat dreptul de a conduce, elatează Mediafax.
Purtătorul de cuvânt al Poliției Argeș, Mădălin Zamfir, a declarat, corespondentului MEDIAFAX, că un elev de 22 de ani, în timpul pregătirii pentru obținerea permisului de conducere, a fost înregistrat de aparatul radar, pe DN 73, în comuna Țitești, în timp ce șofa cu o viteză de 122 km/h.
Zamfir a precizat că în zonă limita de viteză este de 50 km/h și că, în acest caz, instructorul este cel care răspunde pentru contravenție.
“Instructorul a fost sancționat contravențional cu amendă în valoare de 2.900 de lei și i-a fost suspendat dreptul de a conduce autovehicule pentru 90 de zile”, a spus Zamfir.
În timpul perioadei în care i-a fost suspendat dreptul de a conduce, instructorul nu va mai putea desfășura activități de pregătire a cursanților, potrivit sursei citate.
