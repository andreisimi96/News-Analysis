Luni, 18 iunie 2018, 10:10 Actualitate | Internaţional
Foto: Wikimedia Commons
Aviaţia israeliană a efectuat luni nouă atacuri împotriva unor "obiective militare" ale Hamas în nordul Fâşiei Gaza, ca ripostă la trimiterea unor zmeie incendiare pe teritoriul israelian, a anunţat armata israeliană într-un comunicat, citat de AFP.
Aceste atacuri au vizat două situri militare ale Hamas şi o unitate unde se fabricau arme, conform aceluiaşi comunicat, care nu precizează dacă aceste raiduri au făcut victime umane. După pietre, zmeiele şi baloanele incendiare au devenit simbolurile mişcării palestiniene de protest lansată la 30 martie în Fâşia Gaza pentru "dreptul la întoarcere" al palestinienilor alungaţi sau care şi-au părăsit locurile natale la crearea statului Israel în 1948.
De la sfârşitul lunii martie, peste 300 de incendii care au devastat mai multe mii de hectare de câmpie şi vegetaţie au fost înregistrate, conform serviciului de pompieri din Israel. Fâşia Gaza este controlată de mişcarea islamistă Hamas, inamic declarat al Israelului. Pentru cei care trimit aceste torţe zburătoare în această enclavă supusă unei blocade stricte de către Israel, acestea reprezintă o modalitate de a face rău israelienilor de cealaltă parte a barierei puternic păzite de armată, ţinându-se totodată la distanţă de tirurile israeliene care au făcut cel puţin 130 de morţi de la 30 martie.
Armata israeliană a rănit sâmbătă doi palestinieni care lansau baloane incendiare. O purtătoare de cuvânt a armatei a precizat că un "aparat aerian" israelian a tras în apropierea unui grup de palestinieni care lansa baloane incendiare. La 9 iunie, aviaţia israeliană a efectuat prima oară tiruri în apropierea unor palestinieni acuzaţi că pregăteau baloane de care erau ataşate dispozitive explozive. Armata israeliană a utilizat de asemenea drone pentru a intercepta astfel de baloane şi zmeie incendiare. Potrivit ministrului apărării Avigdor Lieberman, 400 de zmeie au fost interceptate din cele circa 600 lansate de la începutul acestei mişcări de protest. Israelul şi Hamas au purtat trei războaie din 2008.
