Răspunsul instanței după ce Borcea a cerut liberarea condiționată pe motiv că are 7 copii: Acest lucru îi agravează situația, când a comis faptele nu s-a gândit la ei / În plus, din declarații reiese că deținutul va locui cu mama sa după eliberare
Miercuri, 6 iunie 2018, 13:14 Actualitate | Esenţial
Cristi Borcea (foto arhiva)
Magistraţii i-au respins cererea de liberare condiţionată a lui Cristian Borcea deoarece, spun aceştia, timpul petrecut de el în detenţie este insuficient şi că, deşi a spus că cei şapte copii au nevoie de tată, oricum el va locui cu mama sa, nu cu vreunul dintre minori, transmite Mediafax.
„În acord cu reprezentantul Ministerului Public, profilul moral şi comportamental al infractorilor ce comit astfel de fapte de tip „white collar” este unul de obicei bun în mediul carceral, însă aceasta nu poate să releve în mod automat şi o reeducare pe măsură, reţinându-se doar acest aspect în mod singular şi fără a-l corobora cu nici măcar o singură altă împrejurare personală. Or, pericolul față de ordinea de drept pe care-l reprezintă astfel de infractori care nu au comis simple infracțiuni de drept comun pentru a-şi asigura un produs infracțional ocazional nu poate fi, în mod evident, ignorat de către prezenta instanță. (...) Pericolul are o natură diferită de cel reprezentat de faptele comise cu violență, fiind de asemenea unul extrem de ridicat şi, prin urmare, instanța nu-şi poate forma convingerea privind o reală reeducare doar prin afișarea unui comportament lipsit de sancțiuni”, se arată în motivarea magistraților Judecătoriei Sectorului 4.
Atunci când și-a susținut cererea de liberare condiționată, în luna mai, Cristian Borcea a menționat și faptul că cei șapte copii ai săi au nevoie de el, însă judecătorii spun, în motivare, că nu au fost convinși de această situație.
„Privitor la situația familială a deținutului (șapte copii în întreținere, din care șase minori) instanța constată că aceasta nu se circumscrie nici unui criteriu de analizat la aprecierea oportunității acordării liberării condiționate unui condamnat. Chiar şi aşa, aceasta ar trebui privită ca o cauză de agravare a situației sale deoarece condamnatul, la data comiterii faptelor, a acţionat cu extrem de mare ușurință, nesocotind posibilitatea de a fi sancționat pentru faptele reprobabile pe care le comite şi acceptând totuşi producerea rezultatului vătămător, fără a-şi lua în considerare câtuşi de puţin copiii. În plus, chiar și în perioada detenției, și-a asumat imposibilitatea prezenței în viața unora dintre copiii concepuți și născuți în această perioadă. Analizând declarațiile notariale depuse la dosar în apărarea deținutului, prin apărătorul ales, declarații date de persoanele de sex feminin cu care deținutul are copii, dar și declarația mamei acestuia, se reține că ulterior liberării deținutul va locui cu mama sa și nu cu vreunul dintre copii”, mai spune instanța, în documentul menționat.
Tot în ședința în care s-a judecat cererea de liberare, apărătorul fostului finanțator al Clubului Dinamo a precizat că achitarea prejudiciului din dosar reprezintă un criteriu ce ar trebui luat în seamă de către judecători, însă aceștia au considerat că circumstanța nu poate fi luată în seamă.
„Referitor la apărările ce privesc posibilitățile de angajare ale deținutului după liberare, instanța le apreciază ca fiind favorabile acestuia însă nu reprezintă o garanție ca acesta se va angaja avand in vedere starea de sănătate precară pe care a invocat-o. În ceea ce privește apărarea că (Cristian Borcea) suferă de mai multe boli grave (intoxicație cu mercur/metale grele şi operații pe cord) se constată, de asemenea, că această circumstanță nu poate fi luată în considerare în cadrul analizării unei liberări condiţionate, condamnatul având posibilitatea de a solicita întreruperea executării pedepsei – art. 589 C.p.p rap. la art. 592 C.p.p”, mai spun judecătorii.
În motivarea soluției, judecătorii mai spun că faptele comise sunt grave, de aceea timpul petrecut în detenție este „vădit insuficient”. 
„Instanța constată gravitatea deosebită a faptelor comise, prejudiciul mare creat şi, faţă de toate acestea, timpul petrecut de condamnat în penitenciar apare ca vădit insuficient pentru a se putea considera în vreun fel atins scopul pedepsei aplicate. Mai mult, pedeapsa aplicată de instanță este o pedeapsă mare, executarea urmând să expire la data de 18.11.2019, acest termen fiind scurtat ca urmare al zilelor câştig acordate prin legea recursului compensatoriu. Instanța apreciază că în acest context condamnatul nu prezintă încă suficiente garanții în sensul că şi-ar fi format o atitudine corectă faţă de ordinea de drept nefiind, pe cale de consecință, îndeplinite condițiile legale pentru a se putea dispune liberarea sa condiționată”, mai precizează sursa citată. 
Magistraţii Judecătoriei Sectorului 4 au respins, la începutul lunii mai, cererea de eliberare condiţionată făcută de Cristian Borcea, decizia putând fi contestată. Fostul finanţator al clubului FC Dinamo poate depune o nouă solicitare de eliberare pe 26 august 2018.
