Razii  de amploare la centrele de colectare de metale din Giurgiu, soldate cu 260 de amenzi și confiscarea 38 de tone de deșeuri neferoase
de G.S.     HotNews.ro
Sâmbătă, 2 iunie 2018, 9:11 Actualitate | Esenţial
Poliţiştii giurgiuveni au ridicat în vederea confiscării aproape 38.000 de kilograme de deşeuri neferoase şi au aplicat peste 260 de sancţiuni contravenţionale în valoare de 127.000 de lei, în urma unei razii de amploare la centrele de colectare de metale din judeţ, se arată într-un comunicat al IPJ Giurgiu, citat de Agerpres.
"Poliţiştii giurgiuveni au executat, în aceste zile, o razie de amploare pe raza întregului judeţ vizând prevenirea şi combaterea faptelor ilicite la regimul colectării, transportului şi a comercializării deşeurilor feroase şi neferoase. Cu ocazia tuturor activităţilor s-a descins simultan la toate cele 51 de centre de colectare de metale de pe raza judeţului Giurgiu, confiscându-se în total cantitatea de 37.800 de kilograme de deşeuri neferoase. De asemenea au fost constatate două infracţiuni de evaziune fiscală prevăzute de legea 241/2005 şi au fost aplicate peste 260 de sancţiuni contravenţionale în valoare de 127.000 de lei", se arată în comunicatul de presă al IPJ Giurgiu.
Potrivit acestuia, poliţiştii au instituit, de asemenea, un sechestru asiguratoriu într-un dosar instrumentat, de 500.000 de lei, au fost verificate peste 490 de autovehicule, legitimate şi implementate în baza de date un număr de 636 de persoane.
La acţiune au participat un număr de 123 de poliţişti din cadrul Inspectoratului de Poliţie Judeţean Giurgiu, care au fost sprijiniţi de reprezentanţi de la Garda de Mediu, ANAF, ENEL, TELEKO şi SNCFR- SA, a menţionat sursa citată. 
