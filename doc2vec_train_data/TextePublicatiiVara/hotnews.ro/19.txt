​O celebră pictură care îl prezintă pe Ivan cel Groaznic ucigându-şi fiul a fost vandalizată la Moscova
Sâmbătă, 26 mai 2018, 14:03 Actualitate | Internaţional
Ivan cel Groaznic si fiul sau Ivan
Foto: Wikimedia Commons
O pictură care îl reprezintă pe Ivan cel Goaznic ucigându-şi fiul, una dintre cele mai celebre ale pictorului secolului al XIX-lea Ilia Repin, a fost vandalizată vineri într-o galerie din Moscova de către un bărbat care a fost arestat, a anunţat sâmbătă poliţia rusă, citată de AFP.
Chiar înainte de închiderea galeriei Tretiakov, bărbatul a folosit o rangă de metal pentru a sparge geamul care proteja opera, celebră la nivel mondial sub numele "Ivan cel Groaznic şi fiul său Ivan în 16 noiembrie 1581", şi în care este prezentat ţarul (care a domnit între 1547 şi 1584) ucigându-şi fiul într-un acces de furie.
"Pictura a fost serios afectată. Pânza a fost săşiată în trei locuri, în partea centrală, unde se află fiul ţaului", a precizat galeria de artă.
Vandalul, care era unul dintre "ultimii vizitatori, a intrat în sala Ilia Repin, deja goală. A evitat controalele de securitate şi a lovit geamul de mai multe ori cu o bară de metal".
Potrivit agenţiei Tass, bărbatul de 37 de ani, originar din regiunea  Voronej (centru) a declarat că a acţionat din "motive istorice".
Grupuri ultrapatriotice au manifestat în mai multe rânduri, în special în 2013, când monarhiştii au cerut ca pînza să fie retrasă din muzeu.
Opera de artă a mai fost ţinta unui atac în 1913, când un bărbat a tăiat pânza cu un cuţit. Ilia Repin, pe atunci încă în viaţă, a participat la restaurarea picturii, care este protejată de atunci de un geam.
Mai mulţi lideri politici ruşi pledează pentru reabilitarea ţarului Ivan al IV-lea, care a obţinut supranumele "cel Groaznic" pentru domnia sa brutală şi crearea unei poliţii secrete care a semănat teroarea şi a ucis mii de persoane.
Uciderea fiului său este o "legendă" folosită de Occident împotriva Rusiei, spunea în iunie 2017 preşedintele Vladimir Putin.
