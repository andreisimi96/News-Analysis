FOTO Javier, suporterul din carton - Soția i-a interzis unui mexican să meargă în Rusia, dar prietenii au găsit "soluția salvatoare"
Luni, 18 iunie 2018, 10:45 Sport | Fotbal
Foto: Facebook/ Ingue Su Matrushka
După încheierea Campionatul Mondial din Brazilia din urmă cu patru ani, cinci suporteri mexicani au luat decizia de a merge împreună în Rusia pentru a-și susține echipa națională de fotbal. Au strâns bani și au cumpărat o rulotă pe care au vopsit-o în culorile naționale a Mexicului, dar unul dintre ei a renunțat la aventură cu puțin timp înainte de startul turneului final. Motivul? Soţia nu l-a lăsat să călătorească alături de prietenii săi în Rusia.
Javier, suporterul ghinionist, nu a reușit să-și convingă soția să-l lase să plece în Rusia, însă gestul făcut de ceilalți membri ai grupului l-au făcut vedetă pe mexican. Pentru a nu-i simți lipsa, prietenii săi au luat cu ei în Rusia un carton de dimensiuni reale care îl înfățișează pe Javier, iar pe tricoul acestuia au scris: "Soția mea nu m-a lăsat!".
După ce au ajuns la timp pentru meciul de deschidere dintre Rusia și Arabia Saudită, prietenii mexicani au creat o pagină pe Facebook, unde povestesc aventurile din Rusia și postează fotografii cu "Javier cartonatul".
Mexicul a avut un start perfect la Campionatul Mondial din Rusia, reușind să o răpună pe Germania, campioana mondială en-titre, scor 1-0. Lozano a înscris unicul gol al meciului, la capătul unui contraatac de manual.
