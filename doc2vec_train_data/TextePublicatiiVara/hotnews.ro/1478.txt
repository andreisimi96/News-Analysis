Luni, 18 iunie 2018, 19:13 Actualitate | Internaţional
Sigla Audi Aicon
Justiția germană l-a arestat preventiv luni pe șeful constructorului Audi, filială a Volkswagen, prima încarcerare a unui înalt responsabil în ancheta tentaculară privind scandalul motoarelor diesel trucate, scrie AFP.
Rupert Stadler, PDG al Audi de 11 ani, a fost ridicat de la domiciliul său în cursul dimineții, pentru a  fi adus în fața unui magistrat.
Acuzat de "frauda" și complicitate la "emiterea de certificate false", Stadler este suspectat că a "încercat să influențeze martori și alți suspecți.
În urma acestui anunț, consiliul de supraveghere al Volkswagen a decis ca Stadler să fie înlocuit din funcție cu olandezul Bram Schot, responsabil cu vânzările la Audi de anul trecut, potrivit presei germane.
Consiliul de supraveghere al Audi urmează să aprobe decizia.
Dieselgate a izbucnit în septembrie 2015 la Volkswagen, firma mamă a Audi și Porsche.
Agenția americană pentru Mediu (EPA) a fost prima care a acuzat cel mai mare constructor auto din lume că a echipat 11 milioane de mașini cu softuri capabile să falsifice rezultatul testelor antipoluare, ascunzând emisii care depășeau de până la 40 de ori normele autorizate.
