Firea a convocat comandament la Primăria Capitalei: Nu mai puțin de 14 evenimente vor avea loc sâmbătă, ziua în care PSD își aduce oamenii la miting
Vineri, 8 iunie 2018, 11:06 Actualitate | Esenţial
Primarul General, Gabriela Firea, a convocat, vineri, un comandament în cadrul căruia s-au discutat mai multe măsuri de prevenire a incidentelor la cele 14 evenimente care se vor desfășura sâmbătă în Capitală, printre care mitingul PSD și parada LGBT.
”Cele mai multe evenimente au loc în zona centrală și am convocat acest comandament pentru a ne asigura că toate manifestările care au loc în Capitală în dată de 9 iunie se vor desfășura legal, civilizat, cu respect față de legislație și valorile umane, astfel încât să nu existe incidente neplăcute”, a declarat Gabriela Firea, citată de Mediafax.
Primăria a dat aprobare pentru 14 evenimente, care se vor desfășura sâmbătă, pe domeniul public, în mai multe zone din București, dintre care:
”Marș al Diversității pentru vizibilitatea comunității LGBT” - începând cu ora 17.30-20.30 – punct de adunare și plecare în mars pe Calea Victoriei nr. 224; Număr estimat de participanți: 4.000 de persoane
Partidul Noua Dreaptă – „Marșul Normalității” - între orele 13.00-16.30 –punct de adunare și plecare în marș bd Lascăr Catargiu - Piața Romană – Bd Magheru - Bd Nicolae Bălcescu - Piața Universitătții - Bd I C Brătianu - str. Halelor - Splaiul Independenței - Dealul Patriarhiei, între orele 12.00-16.30; Număr estimat de participanți: 300 persoane
PSD – „Adunare publică împotriva abuzurilor” - evenimentul va avea loc în Piața Victoriei - între orele 20.00-22.00
Piață Constituției - Teatrul Excelsior - eveniment cultural - spectacol de teatru Vlaicu Vodă; nr estimat de persoane: 15.000; între orele 10.00-23.00
Creart - Centrul Istoric - eveniment cultural - Simfonii pe asfalt; între orele 20.00-22.00
Fundația Inovații Sociale Regina Maria - eveniment divertisment pentru copii - Marea Țopăială - Parcul Regele Mihai I (fost Herăstrău) - intrarea din sos Nordului; număr estimat de participanți 50 de persoane, între orele 10.00-18.00
Asociația Platforma Unionistă "Acțiunea 2012" - adunări publice de susținere a unirii cu Republica Moldova - pe trotuarele unor bulevarde și în parcuri (grupuri de 4-5 persoane), între orele 10.00-19.00. 6.
Asociația Inițiativa Prelungirea Ghencea și Grupul Civic Inițiativa Domnești - marș care militează pentru modernizarea zonei Prelungirea Ghencea - Domnești, unde se desfășoară de altfel și evenimentul, între orele 10.00-13.00.
Societatea Rimă Special SRL - eveniment cultural - Cărți pe roți - parcul Regele Mihai I, Roată Mare; orele 10.00-21.00;
Asociația Română Quigong Falun Dafa România - acțiune de informare (trotuar bd Beijing, la intrarea în parcul Bordei); orele 11.45-13.45
SC Olga Gudynn Internațional School SRL - eveniment sportiv - în parcul Regele Mihai I, intrarea Arcul de Triumf, orele 11.00-13.00. Număr estimat de participanți: 100
PROEDUS - eveniment sportiv - cros - în Parcul Regele Mihai I, intrarea Charles de Gaulle - Aleea Cariatidelor - Bd. Constantin Prezan - Arcul de Triumf - bd. Kiseleff - fântână Modura, între orele 10.00-18.00, număr estimat de participanți 3.000-6.000 de participanți.
Teatrul Țăndărică - spectacole de teatru - Parcul Sebastian, între orele 7.00-21.00.
Asociația Help Autism - campanie de informare a populației privind autismul și prezentarea programelor - în mai multe zone centrale din București, în special în zonele de metrou, între orele 16.00-18.00.
La ședința convocată vineri, la PMB, au participat toți reprezentanții instituțiilor responsabile de ordinea și liniștea publică și de siguranță persoanelor, (Jandarmeria, Poliția Rutieră, Poliția Locală, RATB, Serviciul de Ambulanță București Ilfov), Prefectul Capitalei, Adrian Petcu și Prefectul Județului Ilfov, Marius Cristian Ghincea, primarii sectoarelor 2 și 6, precum și Direcțiile din Primăria Capitalei cu atribuții în acest domeniu, potrivit unui comunicat PMB.
Lideri din mai multe organizații PSD din țară au declarat însă că au mobilizat mii de oameni pentru mitingul de sâmbătă, de la București, cei mai mulți urmând să plece din județul Olt – 10.000 de persoane și din Iași – 6.000 de susținători.
