Luni, 2 iulie 2018, 19:17 Actualitate | Internaţional
Intrarea in grota in care sunt prinsi copiii
Foto: Captura YouTube
Cei 12 copii și antrenorul lor de fotbal care erau captivi de nouă zile într-o grotă inundată din Thailanda au fost găsiți în viață, a anunțat luni seara guvernatorul provinciei, citat de AFP.
"I-am găsit pe toți sănătoși și în siguranță", a anunțat guvernatorul provinciei Chiang Rai, Narongsak Osottanakorn.  
Dar evacuarea nu va fi imediată, a precizat guvernatorul, care conduce și celula de criză însărcinată cu operațiunile de salvare.
Membri ai echipelor de salvare vor rămâne în acest timp în grotă alături de persoanele salvate, pentru a le oferi timpul necesar de a reveni la forma fizică ce le va permite să parcurgă cei trei kilometri care îi despart de ieșire. Un drum parțial inundat.
"Le vom duce hrană, dar nu suntem siguri dacă se vor putea hrăni, având în vedere că nu au mâncat de atâta timp. Vom duce și un doctor", a adăugat el.
Cei 12 băieți au vârste cuprinse între 11 și 16 ani, iar antrenorul lor 25 de ani. 
Aceștia au rămas blocați în data de 23 iunie în interiorul peșterii Tham Luang din nordul Thailandei, în urma unei ploi torențiale.  
Operațiunea de salvare a fost dificilă, din cauza nivelului ridicat al apei din peșteră. După ce au oprit temporar căutările, salvatorii au găsit săptămâna trecută o a doua intrare în peșteră, un tunel prin munte de aproximativ 1,5 metri lățime și adânc de aproximativ 22 de metri.
