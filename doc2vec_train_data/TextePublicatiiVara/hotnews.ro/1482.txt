Baia Mare: Primarul Cătălin Cherecheș semnează un parteneriat cu Uniunea Rutenilor Subcarpatici pentru o grupă de grădiniţă unde va fi predată limba rusă / Un Deveselu cultural al României
Luni, 18 iunie 2018, 18:03 Actualitate | Esenţial
Primăria municipiului Baia Mare a încheiat, luni, un parteneriat educaţional-cultural cu Uniunea Rutenilor Subcarpatici (URS) din România pentru înfiinţarea unei grupe de grădiniţă în cadrul căreia se va preda limba rusă, scrie Agerpres.
Parteneriatul a fost semnat de primarul municipiului Baia Mare, Cătălin Cherecheş, şi de preşedintele Uniunii Rutenilor Subcarpatici (URS) din România, Mihai Lauruc.
Un exemplar al parteneriatului urmează a fi trimis Ambasadei Rusiei la Bucureşti.
Preşedintele Uniunii Rutenilor Subcarpatici ( URS) din România, Mihai Lauruc, a spus că municipiul Baia Mare ar putea deveni în perspectiva acestui parteneriat un "Deveselu cultural" al României pe relaţia cu Rusia.
"Baia Mare ar putea fi un fel de 'Deveselu cultural' aici, la noi, unde vom promova cultura rusă şi, spre Rusia, cultura românească. Vom dezvolta relaţii economice cu Rusia în special, dar şi cu toate statele CSI (...) Vă recomand să vizitaţi Rusia şi să vă convingeţi, de fapt, cum sunt ruşii, cum este Rusia. Vreau să vedeţi cu ochii dumneavoastră, nu doar ceea ce vedeţi la televizor", a spus Mihai Lauruc.
Directorul Uniunii Rutenilor Subcarpatici din România - filiala Maramureş, Mihai Semeniuc, profesor de limba rusă, a subliniat că parteneriatul educaţional-cultural semnat cu primăria municipiului Baia Mare ar putea însemna "reînnodarea relaţiilor cu Rusia".
"Noi suntem co-fondatori ai Consiliului Naţional al Compatrioţilor Ruşi din România, care desfăşoară activităţi în colaborare cu Centrul Cultural Rus de Ştiinţă şi Cultură din Bucureşti(...) Colaborarea cu primarul e o dovadă de vizionarism (...), dă dovadă de bună creştere, de cei şapte ani de acasă. (...) Educaţia în limba rusă, în a doua parte a anilor 90, a decăzut, ajungând până la dispariţie (...) O barieră majoră în stabilirea relaţiilor de orice fel este chiar această barieră lingvistică. Lipsa specialiştilor vorbitori de limba rusă este o mare problemă în România. Prin urmare, restartarea relaţiilor educaţionale, culturale în această zonă este o dovadă de vizionarism. Sunt nişte proiecte pe termen lung, care nu pot să aducă decât beneficii", a spus Mihai Semeniuc.
Primarul municipiului Baia Mare, Cătălin Cherecheş, a susţinut că parteneriatul dintre cele două părţi vizează promovarea interesului reciproc, inclusiv a unei mai bune promovări a turismului maramureşean în Rusia.
"Orice acţiune de acest tip trebuie să fie orientată spre rezultate. La nivelul UE cei mai mulţi bani aduşi din turism provin de la cetăţenii ruşii care fac turism în Europa. Turcia şi-a consolidat turismul, construind toată reţeaua turistică în mare majoritate pe bani din Federaţia Rusă. Majoritatea investiţiilor din ultimii zece ani din Europa, din zona de turism - şi mă refer la hoteluri, resorturi, zone de agrement - sunt făcute de societăţi care au ca şi parteneri sau asociaţi şi proprietari oameni din Federaţia Rusă. În România, oamenii trebuie să înţeleagă că aşa cum suntem noi şi cum avem dezvoltate la un nivel incipient condiţiile de turism şi infrastructură, pe primul loc sunt tot cetăţenii din Federaţia Rusă, dar şi turiştii din Republica Moldova care fac turism în România. Cu toţii ne dorim ca ţara noastră să fie promovată, obiectivele turistice să fie promovate, dar întreb: unde este promovată România în Federaţia Rusă, unde vedem că există o piaţă pentru aşa ceva? Nicăieri! Pentru zona noastră ar fi ideal să promovăm tot ce înseamnă infrastructură pentru turism, agroturism, silvoturism pentru a le face agreabile pentru cetăţeni care vin din această zonă", a declarat Cătălin Cherecheş.
Acesta a mai menţionat că în cadrul parteneriatului de colaborare vor mai fi promovate interese economice, sportive, culturale dar şi cele educaţionale ale celor două părţi.
Totodată, în această vară, municipiul Baia Mare ar putea găzdui o tabără educaţională pentru copii veniţi din Rusia.
