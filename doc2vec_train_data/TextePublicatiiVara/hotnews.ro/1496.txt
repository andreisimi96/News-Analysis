Fostul președinte al Înaltei Curți neagă că a semnat protocolul cu SRI, pe motiv că se pensionase. Actuala șefă a instanței supreme l-a chemat pentru lămuriri
Luni, 18 iunie 2018, 15:22 Actualitate | Esenţial
Inalta Curte de Casatie si Justitie
Fostul şef al Instanței supreme Nicolae Popa a declarat, luni, că nu a semnat protocolul dintre SRI, PG şi Înalta Curte, întrucât s-ar fi pensionat mai devreme, scrie Mediafax. Afirmația sa este contrazisă de documentul făcut public luni de către Serviciul Român de Informații, unde apare semnătura lui Popa. Protocolul a fost semnat din partea Înaltei Curți de Casație și Justiție pe data de 2 septembrie 2009, iar, potrivit datelor consultate de HotNews președintele de atunci, Traian Băsescu, a semnat decretul de pensionare a lui Nicolae Popa cu data de 14 septembrie. Actualul președinte al Înaltei Curți de Casație și Justiție, Cristina Tarcea, a confirmat pentru Mediafax că l-a invitat pe Popa să lămurească situaţia.
”Nu am semnat un asemenea protocol. De altfel, vă rog să vă uitați, el este semnat pe 2 septembrie 2009, când eu plecasem deja de la Curte. Am vorbit cu doamna președinte Cristina Tarcea mai devreme și am rugat-o să mi-l păstreze și mie, să mă uit pe el şi să văd despre ce este vorba. Eu nu am negociat așa ceva cu nimeni, cât am stat la Curte, în niciun caz. La 1 septembrie 2009, când am împlinit 70 de ani, am plecat de la Înalta Curte. Toate formele de pensionare erau deja depuse la CSM. Protocolul este semnat, după cum se poate vedea, la 2 septembrie 2009. Nu m-am întors să semnez așa ceva! Nici nu am mai dat pe la Curte din clipa în care am plecat. Este ceva foarte curios și sper să clarific această situație. Nu știu ce fel de cooperări au avut cei din Parchete, dar, cu siguranță, un judecător nu are ce căuta să facă parte dintr-o asemenea ecuație. Chiar am să mă duc la Înalta Curte și am să consult și documentul, și înregistrările. Pentru mine este mai puțin explicabilă această situație. După cum am văzut la televizor, semnătura este a mea, dar nu vreau să fac deocamdată speculații și nici să dezbat manopere de altă natură”, a declarat Nicolae Popa, pentru Q Magazine.
Actualul preşedinte al Înaltei Curţi de Casaţie şi Justiţie, Cristina Tarcea, a declarat, pentru agenţia de presă Mediafax, că l-a invitat pe Nicolae Popa la discuţii pentru a lămuri problema. "Mi-a zis asta la telefon și l-am invitat la Curte să se uite pe el și să clarificăm lucrurile", a declarat Cristina Tarcea.
SRI a declasificat protocolul de cooperare între Serviciu și Parchetul de pe lângă Înalta Curte de Casație și Justiție și Curtea Supremă . Documentul a fost publicat pe site-ul Serviciul Român de Informații. Din partea SRI, documentul are ca număr de înregistrare şi dată 21 august 2009, Parchetul General, tot 21 august 2009, iar Înalta Curte, 2 septembrie 2009.
