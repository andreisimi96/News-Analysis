Sâmbătă, 16 iunie 2018, 15:04 Actualitate | Internaţional
Foto: Captura YouTube
Până la vârsta de 20 de ani, Eric Abramovitz devenise un obișnuit al competițiilor muzicale canadiene, obținând prezențe la radio și performanțe solo cu mai multe orchestre, scrie  Guardian . 
De aceea, când tânărul clarinetist a aplicat pentru o prestigioasă bursă din Los Angeles pentru a studia sub îndrumarea unui cunoscut profesor de muzică, a fost surprins că a primit o scrisoare de respingere. 
Abia după doi ani a aflat motivul refuzului, trimis folosind numele cunoscutului profesor de muzică: de fapt el nu venise din partea școlii, ci a iubitei sale. De teamă că el va părăsi Montreal, ea i-a sabotat solicitarea, asta în timp ce îl consola pentru că el nu înțelegea de ce a fost refuzat. 
Săptămâna aceasta, un judecător de la o curte superioară din Ontario a decis că fosta lui iubită, Jennifer Lee, trebuie să-i plătească 284.000 de dolari drept compensație pentru ”josnica ei intervenție” într-un moment decisiv al carierei lui. 
”Când am aflat că era vorba de persoana pe care o iubeam și în care aveam cea mai multă încredere a fost ca o dublă lovitură de cuțit, în spate și în inimă”, a declarat Abramovitz. 
Jennifer Lee, căruia clarinetistul îi spusese parola sa de email, i-a monitorizat corespondența, a șters mesajul de acceptare și a trimis școlii un răspuns de pe mailul lui în care spunea că refuză bursa. Apoi, ea a creat un cont fals de email cu numele profesorului de muzică și i-a trimis lui Abramovitz un mesaj în care i se spunea că bursa este de doar 5.000 de dolari, de zece ori mai puțin decât cunatumul bursei reale oferite, știind că acești bani nu au cum să îi ajungă.
