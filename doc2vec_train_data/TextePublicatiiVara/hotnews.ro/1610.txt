Miercuri, 20 iunie 2018, 15:37 Economie | Auto
Foto: Tesla Motors
Germania este favorita lui Elon Musk care caută un loc unde să construiască prima sa mega-fabrică europeană de baterii, a spus pe Twitter celebrul om de afaceri. Tesla Motors a construit prima sa Gigafactory în SUA, împreună cu Panasonic, dar compania spunea că ar vrea încă trei mega-uzine.
”Germania este candidata numărul unu în Europa. Poate că are sens în zona graniței franco-germane, în regiunea țărilor Benelux”, a scris Musk pe Twitter.
Tesla are deja operațiuni în domeniul ingineriei în localitatea Pruem, la 30 de km de granița belgiană și 100 de granița franceză.
Nu se știe cât de mare va fi o astfel de investiție, însă cu siguranță va depăși miliardul de dolari și zona unde va fi investiția va avea mult de câștigat.
În Europa nu sunt producători locali mari de baterii pentru mașini electrice, investiții importante anunțând mai ales companiile din Coreea de Sud, China și Japonia.
Tot în Germania ar vrea să investească și unul dintre cei mai mari producători chinezi de baterii, CATL, care este interesat să se instaleze în regiunea Turingia.
