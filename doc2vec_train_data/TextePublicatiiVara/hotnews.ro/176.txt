Un locotenent al lui Kim Jong Un merge azi la Casa Albă ca să-i înmâneze lui Trump o scrisoare din partea liderului de la Phenian
Vineri, 1 iunie 2018, 10:16 Actualitate | Internaţional
Kim Jong Chol
Foto: Wikimedia Commons
Un înalt oficial al regimului de la Phenian va face vineri o vizită la Casa Albă și îi va înmâna lui Donald Trump o scrisoare din partea lui Kim Jong Un, transmite Reuters. 
Președintele american speră să se întâlnească cu Kim pe 12 iunie și îl presează să renunțe la armele nucleare, admițând însă că pentru asta ar putea fi nevoie de mai multe runde de negocieri directe. 
”Mi-ar plăcea să se rezolve după o singură întâlnire. Dar, adesea, nu așa se fac înțelegerile. Foarte probabil nu se va rezolva dintr-o singură întâlnire, sau din două, sau din trei. Dar până la urmă o să rezolv problema”, a declarat Trump pentru Reuters. 
Delegația nord-coreeană de la Casa Albă va fi condusă vineri de Kim Yong Chol, un apropiat al lui Kim Jong Un. 
Nu se știe nici ce scrie liderul de la Phenian în scrisoare, dar se consideră că ea crește șansele ca summitul istoric dintre cei doi să aibă loc.
