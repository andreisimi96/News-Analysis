UPDATE Consilierul lui Dragnea, la DIICOT / Paul Ionescu susține că a fost citat ca martor într-un dosar care nu are legătură cu politica
Luni, 2 iulie 2018, 10:38 Actualitate | Esenţial
Paul Ionescu, consilier al preşedintelui Camerei Deputaţilor, s-a prezentat luni dimineaţă la sediul DIICOT pentru audieri. La ieșirea de la DIICOT, acesta a susținut că a fost citat ca martor într-un dosar care nu are legătură cu zona politică sau parlamentară, ci cu viața sa privată.
El a refuzat să facă alte comentarii, precizând că nu poate da detalii din dosar.
Surse judiciare au declarat pentru agenţia de presă Mediafax că audierea lui Paul Ionescu la sediul DIICOT nu are legătură cu dosarul în care s-a început urmărirea penală in rem pentru infracţiuni de înaltă trădare şi divulgarea secretului care periclitează securitatea naţională în cazul plângerii depuse de Ludovic Orban împotriva premierului Viorica Dăncilă. 
Paul Ionescu a făcut parte din delegaţia care l-a însoţit pe preşedintele Camerei Deputaţilor, Liviu Dragnea, în vizita din Israel.
