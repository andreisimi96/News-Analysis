May a afirmat că G7 va lua măsuri dacă Rusia va continua să se implice în politica altor state
Duminică, 10 iunie 2018, 15:49 Actualitate | Esenţial
Grupul țărilor puternic industrializate (G7) va lua măsuri în cazul în care Rusia va continua să se implice în politica internă a altor state, a declarat premierul britanic Theresa May, în cadrul summitului din Quebec, relatează site-ul postului BBC, citat de Mediafax.
Liderii au transmis un mesaj clar că "o astfel de activitate nu va fi tolerată", în urma incidentului care l-a vizat pe fostul spion rus Serghei Skripal.
Theresa May a mai afirmat că Uniunea Europeană va adopta contramăsuri pentru tarifele impuse de Statele Unite la importurile de oțel și aluminiu.
Vineri, înainte de summitul G7, președintele american Donald Trump a declarat că este în interesul tuturor ca Rusia să fie reintegrată.
Cu toate acestea, oficialul britanic susține că Rusia trebuie să facă schimbări inainte de a face din nou parte din Grupul țărilor puternic industrializate, din care Rusia a fost exclusă în anul 2014, pe fondul anexării Crimeii.
"Dacă vor exista acorduri privind relațiile viitoare ale Rusiei cu acest grup, trebuie să facă schimbări, trebuie să schimbe metodele abordate și activitățile în care se implică", a declarat Theresa May.
Relațiile între Londra și Moscova au devenit tensionat în urma atacului cu agent neurotoxic ce la vizat pe fostul spion rus Serghei Skripal.
Theresa May a lăudat comunicatul comun al liderilor statelor din G7, în care Rusia este criticată pentru tentativele de "subminare a sistemelor democratice".
