Deduceri fiscale exotice în Europa: stewardesele britanice cer decontarea pantofilor/striperițele olandeze vor același lucru cu operațiile estetice
Vineri, 1 iunie 2018, 10:29 Economie | Finanţe & Bănci
​Legislația fiscală în ceea ce privește deductibilitatea este mult mai avansată în alte țări, decât în România. În Marea Britanie, de exemplu, stewardesele au cerut acest avantaj în privința pantofilor pe care trebuie să-i poarte, iar în Olanda a fost o amplă dezbatere dacă dansatoarele exotice să își deducă cheltuielile cu operațiile estetice.
Romulus Dimitrie Badea, vicepreședinte al Camerei Consultanților Fiscali, a vorbit despre acest lucru în cadrul unui eveniment organizat de Uniunea Profesiilor Liberale din România.
„Cheltuielile de reprezentare sunt un subiect sensibil și întrebarea este unde stabilim limitele. Din păcate, legislația noastră fiscală nu este cea mai avansată și cea mai detaliată, dar vă pot da exemple cu ce se întâmplă în alte țări”, a spus Badea.
În Marea Britanie, stewardesele au solicitat să li se deducă la calculul impozitului două perechi de pantofi. De ce? Pentru că atunci când sunt în aer se umflă picioarele și trebuie să poarte pantofi mult mai mari ca să poată să meargă confortabil. Era evident că acei pantofi nu pot fi folosiți la sol că erau mari. Atunci li s-a permis această deducere.
În Olanda, dansatoarele exotice au cerut o deducere a cheltuielilor cu operațiile estetice, argumentând că le ajută în exercitarea profesiei. Li s-a respins solicitarea deoarece nu au putut demonstra că acele îmbunătățiri sunt folosite numai în scop profesional și nu le folosesc și în scop personal.
În Statele Unite există o detaliere pentru cheltuielile de afaceri cu partenerii, respectiv la vânătoare și la pescuit. Cele la pescuit sunt deductibile, pentru că se presupune că pot să discute business câtă vreme stau cu undița în baltă, iar cele de vânătoare nu sunt deductibile, pentru că acolo nu poți să vorbești.
Referindu-se la România, avocatul Antonio Iordan, consilier la Uniunea Națională a Barourilor din România, susține că sunt categorii de cheltuieli care nu sunt considerate deductibile, în ceea ce privește profesiile liberale.
„Orice societate comercială are posibilitatea să aibă cheltuieli de marketing. Și avocatul, deși muncește intelectual, are dreptul sa deducă cheltuieli de imagine profesională. Aici intră și pot să fie incluși notarii și contabilii, pentru că sunt cheltuieli pe care le faci ca să te prezinți rezonabil în fata clientului. Asta este o cheltuială care nu-i apreciată. Mergeți la banalul costum, la perechea de ochelari, care nu sunt considerate cheltuieli deductibile”, a spus Iordan.
