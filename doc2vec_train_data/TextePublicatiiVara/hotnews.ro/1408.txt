Duminică, 17 iunie 2018, 15:06 Actualitate | Esenţial
Cer de furtuna
Meteorologii anunţă un început de săptămână instabil, în care vor fi ploi de scurtă durată, cu descărcări electrice şi intensificări ale vântului. Vremea se va menţine însă caldă, cu temperaturi de până la 34 de grade Celsius, în special în Capitală.
“Luni, vremea va fi instabilă pe tot parcursul zilei. Se aşteaptă înnorări temporar accentuate ce vor determina apariţia adverselor, descărcărilor electrice şi intensificărilor de scurtă durată ale vântului în majoritatea regiunilor, în special în jumătatea de Sud- Est a ţării, în zonele deluroase şi montane. Cantităţile de apă vor depăşi local 13 litri pe metru pătrat, izolat chiar şi 20 de litri. Luni, maxima va fi de 30 de grade, iar pe parcursul nopţii temperaturile vor fi cuprinse între 13 şi 21 de grade Celsius”, a declarat, pentru Mediafax, Oana Catrina, meteorolog de serviciu în cadrul Administraţiei Naţionale de Meteorologie (ANM).
Potrivit meteorologului, marți vremea începe să se încălzească.
“Marţi, vremea se va ameliora şi vom asista la o încălzire, vremea devenind călduroasă în zonele de câmpie şi podiş. Cerul va fi variabil, iar pe arii restrânse se vor semnala ploi de scurtă durată şi descărcări electrice. Vântul va sufla slab şi moderat. Maximele se vor încadra între 28 şi 34 de grade, iar cele minime vor fi cuprinse între 12 şi 22. (...) Miercuri vremea va fi călduroasă în cea mai mare parte a ţării, în special în regiunile din sud. Cerul va fi variabil, vor fi înnorări accentuate după amiază în zonele montane şi submontane. (...) Maximele se vor încadra între 27 şi 34 de grade, iar minimele între 13 şi 24 de grade”, a mai explicat reprezentantul ANM.
În Capitală, începutul de săptămână aduce posibile ploi şi descărcări electrice, însă miercuri, bucureştenii vor avea parte de temperaturi de până la 34 de grade Celsius.
“În Capitală, săptămâna debutează cu posibile ploi şi descărcări electrice şi de unele intensificări ale vântului. Luni, la orele amiezii se va înregistra o temperatură maximă de 28 de grade. Pe timpul nopţii, temperatura va ajunge la 18 grade. Marţi, vremea devine călduroasă, iar temperatura maximă se va situa în jurul valorii de 33 de grade. Nu sunt şanse de apariţie a ploilor de vară. (...) Miercuri, în Capitală, vremea se menţine călduroasă, cerul va fi variabil, iar condiţiile de apariţie a ploilor scurte vor fi reduse. Miercuri în Bucureşti vor fi 33-34 de grade”, a adăugat meteorologul.
La început de săptămână, la munte, vremea va fi instabilă și se anunță ploi cu descărcări electrice. Pe litoral, ploile de scurtă durată vor fi în general slabe.
“În zona montană, luni, vor mai fi adverse, descărcări electrice şi intensificări de scurtă durată ale vântului. Cantităţile de apă vor depăşi local 15 litri pe metru pătrat, izolat chiar şi 20 de litri. În zona litoralului, chiar dacă vor fi înnorări temporare, ploile de scurtă durată vor fi în general slabe. Apa mării va avea în jur de 24 de grade, iar pe parcursul săptămânii, în aer se vor înregistra 26-27 de grade. Abia joi îşi vor face apariţia ploile în zona litoralului”, a spus Catrina.
