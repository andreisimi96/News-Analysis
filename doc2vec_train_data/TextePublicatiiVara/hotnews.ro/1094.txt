Gorj: O fetiţă de 12 ani şi părinţii ei au fost găsiţi morţi în casă; ei s-au intoxicat cu monoxid de carbon de la centrala termică din locuinţă
Miercuri, 13 iunie 2018, 8:05 Actualitate | Esenţial
Foto: ISU Bucuresti-Ilfov
O fetiţă de 12 ani şi părinţii ei au fost găsiţi morţi în locuinţa lor din Rovinari, marţi noapte. Părinţii au fost declaraţi decedaţi la faţa locului, iar copilul a fost dus la spital, dar medicii nu au mai reuşit să îl salveze, conform News.ro. Potrivit Inspectoratului pentru Situaţiii de Urgenţă Gorj, cauza decesului este intoxicaţia cu monixid de carbon de la centrala termică din casă.
Conform reprezentanţilor Inspectoratului pentru Situaţii de Urgenţă Gorj, pompierii au fost solicitaţi să intervină marţi seara la o garsonieră situată pe strada 22 Decembrie din oraşul Rovinari pentru salvarea a trei persoane găsite inconştiente în locuinţă, iar la faţa locului au fost trimise mai multe echipaje de la SMURD, Serviciul Judeţean de Ambulanţă şi Poliţie.  
“Primii sosiţi la faţa locului au fost pompierii din cadrul SVSU Rovinari, care au constatat că în interiorul garsonierei se aflau trei persoane - un bărbat în vârstă de 39 de ani, o femeie în vârstă de 32 de ani şi o fetiţă în vârstă de 12 ani, care erau în stare de inconştienţă. Fetiţa a fost preluată de catre un echipaj SAJ şi transportată la spitalul din Rovinari. Cu toate eforturile depuse de către echipajele sosite la faţa locului, bărbatul şi femeia au fost declaraţi decedaţi. Din păcate, nici pentru fetiţa transportată la spital nu s-a mai putut face nimic, medicii declarând decesul”, au precizat reprezentanţii ISU Gorj. 
Cauza decesului este intoxicaţia cu monixid de carbon de la centrala termică din casă, a precizat sursa citată.
