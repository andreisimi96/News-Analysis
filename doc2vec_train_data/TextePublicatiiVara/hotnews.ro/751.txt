Anthony Bourdain, cunoscut pentru serialele sale culinare, a fost găsit mort în camera sa de hotel din Franța
Vineri, 8 iunie 2018, 14:56 Actualitate | Internaţional
Foto: Wikimedia Commons
Anthony Bourdain, bucătar și vedetă TV, a fost găsit mort în camera sa de hotel, la Strasbourg, bănuiala fiind că s-a sinucis. Bourdain avea 61 de ani și este cunoscut mai ales pentru seria No Reservations în care a vizitat câteva zeci de țări și a prezentat mâncăruri tradiționale din acestea.
Bourdain era în franța fiindcă lucra la unul dintre episodele serialului Parts Unknown , difuzat de CNN.
Bourdain a scris mai multe cărți, dar este celebru pentru seria No Reservations, ce a adunat 142 de episoade între 2005 și 2012. Seria a fost difuzată pe Travel Channel, iar Bourdain a vizitat câteva zeci de țări și aproape toate statele SUA, pentru a relata despre bucătăria și cultura locală. Bourdain a făcut un episod și în România.
Din 2013 Bourdain a realizat la CNN seria Parts Unknown, tot despre cultură și mâncare, seria ajungând la sezonul 11 și un total de 89 de episoade. Cu acest serial a câștigat cinci premii Emmy.
Bourdain s-a născut în 1956 la New York.
