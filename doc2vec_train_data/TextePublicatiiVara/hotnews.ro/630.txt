Roland Garros: Antrenorul lui Fognini se plânge că i s-a furat geanta în care avea banii și pașaportul, dar hoțul nu a fost prins
Joi, 7 iunie 2018, 8:14 Sport | Tenis
Foto: Captura YouTube
Antrenorul italianului Fabio Fognini, Franco Davin, s-a plâns de faptul că în timpul unui meci din primul tur de la Roland Garros i-a fost furată geanta din vestiar, iar hoţul încă nu a fost prins, în ciuda măsurilor sporite de siguranţă de la turneu, relatează L’Equipe, citat de news.ro.
Davin a spus că la 29 mai i s-a furat geanta din vestiarul rezervat jucătorilor, în timpul meciului câştigat de Fognini cu scorul de 6-4, 6-2, 6-1 în faţa spaniolului Pablo Andujar. El avea în geantă bani, paşaportul argentinian, green card-ul şi alte obiecte.
“La acest turneu, vedem mai mulţi oameni de ordine decât la orice alt turneu. Lucrurile îţi sunt controlate înainte să intri în vestiar, îţi verifică acreditarea. Sunt oameni înarmaţi în exterior. E ca la JO de la Londra. Şi totuşi nu pot să prindă un tip care a furat din vestiar? Este incredibil. De fapt, doar te fac să crezi că totul este în siguranţă”, a declarat Davin pentru La Nacion.
Franco Davin a vorbit şi despre îngrijorarea unor jucători după ce i s-a întâmplat lui. “Rafa Nadal, Goffin, Gasquet, Thiem, Juan (Del Potro) mă întrebau dacă am veşti de fiecare dată când mă vedeau şi nu le venea să creadă. De atunci, nu şi-au mai lăsat gențile. Aici ne cunoaştem toţi între noi. Era o nebunie să ne imaginăm că s-ar putea întâmpla aşa ceva”, a adăugat antrenorul.
Federaţia Franceză de Tenis a precizat, într-un comunicat, că autorul “presupusului furt” nu a fost identificat. “Geanta a fost lăsată la vedere şi nesupravegheată timp de două ore, în contextul în care la dispoziţia jucătorilor şi stafului lor există dulapuri securizate. Informată imediat, conducerea turneului i-a acordat domnului Devin ajutorul de care avea nevoie, în special pentru a i se acorda asistenţă consulară din partea autorităţilor americane, ţară în care are domiciliul”.
Davin a cerut să fie analizate imaginile surprinse de camerele de supraveghere, care potrivit presei ar arăta din spate o persoană care a ieşit din vestiar cu o geantă identică cu cea a antrenorului, în timpul meciului lui Fognini. “Le-am cerut să analizeze imaginile suprinse şi de alte camera de supraveghere, pentru stabilirea traseului bărbatului, dar nu au făcut-o”, a spus el, care suspectează să autorul furtului ar fi un fost tenismen francez.
Federaţia franceză a precizat însă că imaginile suprinse de camerele de supraveghere au fost studiate, dar nu au permis identificarea autorului presupusului furt.
