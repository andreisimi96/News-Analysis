Sâmbătă, 26 mai 2018, 10:58 Actualitate | Internaţional
Juan Manuel Santos
Foto: Twitter @JuanManSantos
Columbia va primi oficial, săptămâna viitoare la Bruxelles, statutul de ”partener mondial” al NATO, o premieră pentru o țară din America latină, a anunțat vineri președintele Juan Manuel Santos, relatează AFP.
”Mergem săptămâna viitoare la Bruxelles să oficializăm  - iar acest lucru este foarte important - intrarea Columbiei în categoria de partener mondial al NATO. Vom fi singura țară din America latină care va beneficia de acest privilegiu", a declarat preşedintele columbian într-o alocuţiune televizată.
Juan Manuel Santos, laureat al premiului Nobel pentru pace în 2016 datorită eforturilor sale de a pune capăt unei jumătăţi de secol de război civil în ţara sa, a afirmat că această aderare "ameliorează imaginea Columbiei" şi "îi permite să joace un rol mai important pe scena internaţională".
A fi partener mondial al NATO înseamnă a fi "într-o alianţă strategică de cooperare militară", a explicat pentru AFP specialistul în relaţii internaţionale Rafael Pineros, profesor la Universitatea Externado de Bogota.
Potrivit lui Pineros, acest tip de parteneriat a fost creat "pentru a genera alianţe strategice dincolo" de Europa, SUA şi Canada, în scopul menţinerii păcii mondiale.
Acest tip de aderare nu înseamnă în mod necesar că Columbia va participa la operaţiuni militare ale NATO, a nuanţat el.
Ceilalţi "parteneri mondiali" ai NATO sunt Afganistanul, Australia, Irakul, Japonia, Coreea de Sud, Mongolia, Noua Zeelandă şi Pakistanul.
