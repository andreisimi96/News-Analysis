Universitatea Babeș-Bolyai anunță că cercetători de la Cluj și de la Jibou organizează prima expediţie românească de studiere a efectelor schimbărilor climatice asupra Marii Păduri Boreale
Luni, 11 iunie 2018, 16:36 Actualitate | Educatie
Cercetătorii Universității Babeș-Bolyai din Cluj-Napoca, în colaborare cu cei ai Centrului de Cercetări Biologice Jibou, vor organiza, în perioada 15 iunie – 15 iulie 2018, prima expediţie românească de studiere a efectelor schimbărilor climatice asupra Marii Păduri Boreale, anunță Universitatea.
Echipa este formată din 11 reprezentanți ai Grădinii Botanice “Alexandru Borza” - UBB, Cluj-Napoca, ai Grădinii Botanice “Vasile Fati” din Jibou, precum și ai Asociației Grădinilor Botanice din România, anunță Universitatea Babeș-Bolyai (UBB) din Cluj-Napoca, într-un comunicat remis HotNews.ro.
Cercetătorii vor “porni, în data de 15 iunie 2018, pe un traseu de circa 20.000 de kilometri ce pornește de la Jibou, traversează Ucraina și apoi Rusia, prin Moscova - Chelyabinsk - Novosibirsk - Irkutsk – Chita - Vladivostok și retur, cu posibilitatea efectuării unui detur în în zona Munților Caucaz”, se arată în comunicat.
Echipa este formată din: Cosmin Sicora – directorul Centrului de Cercetări Biologice (CCB) Jibou; Sabin Bădărău –UBB; László Zoltán – UBB; Alexandru Stermin  – UBB; Nicolaie Hodor – UBB; Romulus Stan – Grădina Botanică din Cluj-Napoca; Ioan Zai – UBB; Daniel Șimonca – CCB Jibou; Gabriel Mladin – CCB Jibou; Dan Turc – CCB Jibou; Sebastian Olaru – Jurnalist Agerpres.
“Expediția este parte a unui proiect mai amplu ce urmărește efectul schimbărilor climatice asupra Pădurii Boreale ce acoperă emisfera Nordică și reprezintă un veritabil „plămân verde” al Terrei. Va fi prima expediție de această amploare ce va duce în teren aparatura sofisticată de măsurare a parametrilor fiziologici ai plantelor, ce va permite o estimare de precizie a gradului de amenințare a acestui tip de ecosistem și a ecosistemelor învecinate”, susține Universitatea Babeș-Bolyai.
Potrivit universității, “proiectul se va concretiza într-o lucrare științifică elaborată de cercetătorii implicați, lucrare ce va fi publicată și prezentată comunității științifice din România, dar și din străinătate, precum și publicului larg”.
“Proiectul este gândit astfel încât, pe lângă rezultatele științifice, să producă și o schimbare de mentalitate, prin creșterea nivelului de conștientizare a publicului larg cu privire la importanța pionieratului în cercetare și a promovării centrelor de cercetare ce obțin rezultate deosebite”, se arată în comunicatul UBB.
