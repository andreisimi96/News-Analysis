​DOCUMENT A apărut proiectul de Ordonanță de Urgență privind împrumuturile pentru tineri. Pe ce pot fi cheltuiți banii și ce spun studenții
Joi, 7 iunie 2018, 14:16 Actualitate | Educatie
​​Guvernul a făcut public proiectul de Ordonanță de Urgență referitor la împrumuturile pentru tineri, pe care l-a anunțat declarativ acum 3 săptămâni. Documentul reglementează acordarea de credite de maximum 40.000 de lei pe 10 ani, cu dobândă zero, pentru tineri între 16 și 26 de ani care sunt în sistemul de învățământ sau care fac cursuri de specializare autorizate. Proiectul prevede imprumuturi de 35.000 lei și pentru persoanele de 25-55 de ani. Studenții propun ca returnarea creditului să înceapă din momentul în care beneficiarul atinge un anumit nivel salarial.
Comisia Națională de Strategie și Prognoză a scos în dezbatere publică Proiectul de Ordonanță de Urgență privind implementarea programului Investește în tine. Amintim că, în urmă cu o săptămână, ​cele mai mari asociații ale tinerilor au avertizat Executivul că împrumuturile fără dobândă garantate de stat pot să ducă la scăderea masivă a bugetului alocat de stat pentru educație și la o creștere majoră a taxelor de școlarizare.
Guvernul a scos dintre cheltuielile eligibile pentru credit abonamentele la fitness sau înot, pe care inițial vicepremierul Viorel Ștefan le anunțase oficial.
Ce prevede Proiectul de Ordonanță de Urgență privind implementarea programului Investește în tine
Programul guvernamental se adresează tinerilor care nu au împlinit 26 de ani și care sunt cuprinși în sistemul de învățământ sau care efectuează cursuri de specializare, autorizate de către Ministerul Educației.
“Facilitarea accesului la finanţare constă în acordarea unui credit în valoare de maxim 40.000 lei, garantat în proporţie de 80% de către stat, prin Fondul Naţional de Garantare a Creditelor pentru Întreprinderi Mici şi Mijlocii și prin Fondul Român de Contragarantare, exceptând dobânzile, comisioanele şi spezele bancare”, prevede proiectul de OUG.
Rata dobânzii, precum şi cheltuielile privind comisioanele de analiză şi de gestiune a garanţiilor vor fi suportate din bugetul de stat, prin bugetul Comisiei Naţionale de Strategie şi Prognoză, cu condiţia plăţii la scadenţă a ratelor creditului.
Creditul poate fi suplimentat cu până la 20.000 lei, dacă beneficiarul “se angajează sau este angajat pe perioada derulării Programului”, se mai arată în proiect.
Creditul se acordă pentru o perioadă maximă de 10 ani.
Pentru ce pot face tinerii credit, potrivit proiectului de OUG:
- plata cărţilor, rechizitelor, cursurilor, revistelor de specialitate
- plata creșelor, grădinițelor, școlilor particulare
- plata cursurilor de specializare/calificare
- plata cursurilor de pregătire profesională
- taxe de studii aprofundate, master, doctorat, MBA, etc
- plata chiriei şi a utilităţilor
- plata locurilor de cazare în căminele studenţeşti
- o parte din construcţia sau achiziţia unei locuinţe
- modernizarea sau renovarea unei locuinţe
- costul medicamentelor, analizelor, serviciilor dentare şi al intervenţiilor chirurgicale
- cheltuielile de transport pentru deplasări la manifestări științifice și concursuri
- abonamente sau bilete culturale: cinema, teatru, operă, bibliotecă, muzee
- costul publicării cărţilor sau al studiilor de specialitate
- articole sportive
- taxa de participare la manifestări ştiinţifice şi concursuri
- achiziţionarea de calculatoare, laptop-uri, imprimante, softuri de specialitate
Proiectul de ordonanță prevede că astfel de credite pot fi acordate și persoanelor între 26 și 55 de ani, dacă fac cursuri de reconversie sau specializare profesională. Pentru aceștia, creditul poate fi de maximum 35.000 de lei.
Proiectul de Ordonanta de urgenta
Alianța Națională a Organizațiilor Studențești din România (ANOSR) a analizat în detaliu proiectul de ordonanță și a anunțat care sunt propunerile sale de modificare a documentului pus în dezbatere publică.
Pe scurt, propunerile studenților:
- creditul să se acorde pe cel puțin 20 de ani (în loc de perioada de 10 ani prevăzută de OUG). Explicația studenților: “ANOSR propune un sistem de returnare a creditului pornind nu de la o anumită perioadă de timp scursă de la terminarea studiilor, ci de la momentul în care absolventul atinge un anumit plafon salarial. (…) Tinerii au nevoie să atingă un anumit venit pentru a nu interveni precaritatea finanțelor personale”.
- perioada de grație să fie de minimum 10 ani (în loc de 5 ani cum prevede OUG). Explicația studenților: “Considerăm că o investiție pe termen lung în cetățenii tineri ai României este un deziderat pe care Guvernul și-l poate asuma. Scopul acestui proiect nu trebuie să fie dat de recuperarea pe termen mediu a sumelor de bani investite, ci îmbunătățirea calității resursei umane din țara noastră, respectiv a creșterii standardelor de viață”.
- garanția de stat să fie de 100% pentru studenții orfani, care suferă de o serie de afecțiuni, care provin din familii cu venit lunar net mediu per membru echivalent salariului de bază minim net pe economie
Studenții spun că, în condițiile unui declin demografic accentuat și al abandonului școlar ridicat, Guvernul ar trebui să introducă scutiri de la plata creditului pentru următoarele situații:
- tinerii care se angajează în mediul rural: 15%
- tinerii care se angajează în domenii prioritare pentru România (ex: învățământ, sănătate): 5-10%, în funcție de importanța acestuia la nivelul strategiilor
- tinerii care își stabilesc mediul de rezidență în zone defavorizate, pentru o perioadă de cel puțin 10 ani de la momentul în care aplică pentru facilitatea de deducere a împrumutului: 10%
- tinerii care se căsătoresc: 5%
- tinerii care au un anumit număr de copii:
un copil – 3%
3-5 copii -10%
5 copii – 15%
“Considerăm că, pe lângă faptul că aceste deduceri sunt justificate prin Programul de guvernare 2018-2020, respectiv prin necesitățile statului român, ele pot fi acoperite prin reducerea dobânzii de către Guvern, de la 6% la 3%, care în momentul de față este deasupra celor practicate în alte state pentru astfel de tipuri de împrumut”, spune ANOSR în analiza remisă HotNews.ro.
Reprezentanții tinerilor au fost cei care au anunțat că proiectul de OUG a fost lansat în dezbatere publică. Într-un comunicat remis HotNews.ro, Consiliul Național al Elevilor (CNE), Alianța Națională a Organizațiilor Studențești din România (ANOSR) și Consiliul Tineretului din România (CTR) spun că s-au întâlnit miercuri cu vicepremierul Viorel Ștefan pentru a discuta despre programul de credite „Investește în tine”, anunțat de Guvern.
Tinerii spun că “vicepremierul a declarat că nu se dorește o modificare a finanțării sistemului de învățământ și că programul va fi ajustat astfel încât să nu ducă la creșteri ale taxelor de studii”.
Asociațiile anunță că au făcut “o serie de propuneri menite să contracareze creșterea taxelor de studiu și a celor asociate, posibilitatea acordării unui număr mare de credite nesigure, utilizarea împrumuturilor pentru servicii pentru care sunt disponibili bani europeni sau pentru cheltuieli care nu au legătură cu scopul declarat al programului”.   
Tinerii au propus “introducerea unui sistem de deduceri – o parte din împrumut să nu mai fie rambursat, de exemplu, de către persoanele sau familiile care nasc sau adoptă copii sau de către cei care se angajează în domenii prioritare precum învățământul”, se arată în comunicatul emis de cele trei asociații
Ioana Băltărețu, președintele Consiliului Elevilor, a declarat că, “ținând cont de superficialitatea sau chiar lipsa educației financiare din școli, milităm pentru elaborarea unui ghid care să explice mecanismul de bază al creditării pe înțelesul tuturor”.
Pe de altă parte, Marius Deaconu, președintele Asociației organizațiilor studențești, a avertizat că rămâne de văzut “dacă Guvernul României își dorește să stimuleze consumul, prin acordarea unui ajutor de stat instituțiilor bancare în vederea stimulării creditării în rândul unor categorii mai puțin eligibile, sau dorește cu adevărat să sprijine tinerii în vederea dezvoltării personale a acestora”.
„Nu ne putem permite să ne jucăm cu viețile oamenilor. Acordarea de facilități pentru împrumuturile făcute pentru anumite cheltuieli poate ajuta, însă un astfel de program trebuie dezbătut serios înainte să fie adoptat și trebuie ca atât organizațiile interesate, cât și experții să poată să arate ce riscuri există și cum poate fi îmbunătățit”, spune Mihai Dragoș, președintele Consiliului Tineretului.
