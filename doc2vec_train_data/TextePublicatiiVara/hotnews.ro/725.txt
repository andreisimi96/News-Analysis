Vineri, 8 iunie 2018, 6:31 Actualitate | Internaţional
Luigi Di Maio, cel mai popular politician din Italia
Foto: Wikimedia Commons
"Așa cum am spus mereu, noi rămânem aliații Statelor Unite“. După poziţia NATO privind ridicarea sancțiunilor Rusiei, Luigi Di Maio încearcă să-i liniștească pe aliați: „Acesta este un guvern care vrea să menţină Italia în acorduri și alianțe, asigurând continuitatea celor stipulate deja", potrivit Il Giornale, citat de Rador.
Dar în ceea ce priveşte relațiile cu Kremlinul, așa cum a anunțat şi primul-ministrul Giuseppe Conte, Roma va încerca calea dialogului făcând presiuni pentru a elimina, o dată pentru totdeauna, sancțiunile impuse de Uniunea Europeană și de Statele Unite ale Americii. „Acest guvern nu va fi supusul voinţei altor guverne, sunt gata să cooperez, dar în interesul italienilor“, a clarificat Conte.
''Sancțiunile economice împotriva Rusiei sunt importante, deoarece transmit mesajul că ceea ce a făcut Rusia în Ucraina are consecințe. Rusia trebuie să își schimbe comportamentul înainte ca sancțiunile să fie eliminate'', a declarat ferm Secretarul General al NATO, Jens Stoltenberg, care nu intenționează să cedeze deloc. 
Și, în timpul unei conferințe de presă de la Bruxelles, la scurt timp după ce Conte a anunțat că Italia va promova revizuirea sistemului de sancțiuni impuse Moscovei, Stoltenberg a declarat: „Italia este un aliat fidel și foarte apreciat, s-a angajat în mai multe moduri diferite pentru securitatea colectivă, şi are un rol cheie atunci când vine vorba de abordarea provocărilor din sudul alianței“, a spus secretarul general al NATO, amintind (deoloc întâmplător) că Italia găzduieşte mai multe structuri importante ale NATO, inclusiv comandamentului militar de la Napoli. Dar când vine vorba de relațiile cu Moscova, tonurile se schimbă. „Este important să subliniem că NATO are o abordare duală cu Rusia, combină descurajarea şi apărarea cu dialogul politic“.
Guvernul a încercat imediat să stingă focul confruntării. „Noi rămânem în NATO“, a declarat Di Maio la Pomigliano d'Arco. „Rămânem aliații SUA și vom continua, aşa cum am făcut întotdeauna să dialogăm şi cu țări precum Rusia“ „Din punct de vedere istoric Italia, - a reamintit liderul politic al Mișcării 5 Stele - a deţinut o funcție ca parte a alianței occidentale, ca parte a NATO, a dialogat cu țările din Europa de Est, cu țări precum Rusia, dar și cu țările din Marea Mediterană și din Africa de Nord, care astăzi, ne permit să rezolvăm problema migrației ".
