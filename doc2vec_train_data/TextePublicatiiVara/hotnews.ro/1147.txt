George Ivașcu: A fost solicitată către CSAT convocarea în regim de urgenţă pe ordinea de zi a subiectului Roşia Montană, dar încă nu s-a primit un răspuns în acest sens
Miercuri, 13 iunie 2018, 17:32 Actualitate | Esenţial
Ministrul Culturii și Identităţii Naţionale, George Ivașcu, a spus, miercuri, la Antena 3, că a solicitat președinției și CSAT ”convocarea în regim de urgenţă pe ordinea de zi” a subiectului Roşia Montană, ”având în vedere necesitatea adoptării unei decizii în ceea ce priveşte situaţia României”, dar încă nu a primit niciun fel de răspuns. 
El a precizat că, deşi subiectul nu a intrat pe ordinea de zi a CSAT, încă aşteaptă un răspuns, deoarece la întâlnirea Comitetului Patrimoniului Mondial de la Manama, Bahrein, va fi necesar să se ofere "un răspuns oficial şi o poziţie oficială a României".
"A fost solicitată către Preşedinţie, către CSAT, o solicitare prin care rugăm să se analizeze şi să se dispună convocarea în regim de urgenţă pe ordinea de zi a acestui subiect - Roşia Montană, având în vedere necesitatea adoptării unei decizii în ceea ce priveşte situaţia României. Încă nu s-a primit un răspuns în acest sens, dar noi îl aşteptăm, deoarece în data de 24 iunie - 2 iulie, există această întâlnire a Comitetului Patrimoniului Mondial de la Manama, Bahrein, şi atunci cred că va fi convocat şi vom putea avea un răspuns oficial şi o poziţie oficială a României", a spus ministrul Culturii, potrivit Agerpres.
Ivaşcu a spus că în prezent ideea care se vehiculează, că Guvernul României pledează pentru exploatare, nu este adevărată, în prezent în zonă neputându-se face exploatări până nu se finalizează procesul dintre statul român şi Gold Corporation.
"Ideea este că, oricum, până la finalizarea procesului între statul român şi Gold Corporation nu se poate exploata. Deci, ceea ce se vehiculează în mod eronat este cum că Guvernul României pledează pentru exploatare. Nu este deloc adevărat, pentru că se ştie foarte bine că în orice proces se solicită o amânare până când judecătorul de la Curte va decide ce se va întâmpla, astfel România riscând să piardă 4,37 miliarde de dolari în cazul în care starea în cadrul patrimoniului UNESCO poate fi un motiv în apărarea Gabriel Resources şi nu în apărarea României", a mai spus George Ivaşcu.
Potrivit unor informaţii apărute în presă, Guvernul ar fi stopat procedura de includere a localităţii Roşia Montană în patrimoniul UNESCO, cererea de stopare a dosarului fiind făcută de Ministerul Culturii şi Identităţii Naţionale şi transmisă ambasadorului României la UNESCO prin intermediul MAE.
Potrivit unui comunicat de presă al organizaţiei "Salvaţi Roşia Montană", iniţativa de blocare a procedurii de includere a Roşiei Montane în lista siturilor UNESCO are loc cu numai trei săptămâni înainte de momentul luării deciziei finale de către Comitetul UNESCO.
Decizia ar urma să fie luată de Comitetul Patrimoniului Mondial la cea de a 42-a sesiune a acestuia, care va avea loc între 29 iunie şi 2 iulie la Manama, în Bahrain.
Acţionarul majoritar Roşia Montană Gold Corporation ar cere despăgubiri de 4,4 miliarde de dolari pentru blocarea proiectului aurifer, conform informaţiilor din mass-media. 
