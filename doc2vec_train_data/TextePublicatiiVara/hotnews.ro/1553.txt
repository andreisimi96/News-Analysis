Peste 60 de ONG-uri acuză Guvernul că, sub pretextul transpunerii unei directive europene, „îneacă vocile critice din societatea civilă”
Miercuri, 20 iunie 2018, 11:01 Actualitate | Esenţial
Un proiect de lege aprobat recent de Guvern și care vizează transpunerea unei directive europene privind combaterea spălării banilor și a finanțării terorismului va „îneca vocile critice din societatea civilă în rapoarte pline cu CNP-uri”, potrivit unui comunicat semnat de peste 60 de ONG-uri și publicat pe site-ul Centrului pentru Jurnalism Independent .
Printre semnatari se numără ActiveWatch, APADOR-CH, Greenpeace România, Institutul pentru Politici Publice sau Salvați Copiii.
Organizațiile civice acuză Guvernul că „adaugă din proprie inițiativă asociațiile, fundațiile și federațiile, într-un aparent exces de zel europenist, ca entități raportoare obligate să comunice datele personale ale beneficiarilor”. „Astfel, vor trebui raportate datele personale ale jurnaliştilor sau ale copiilor care participă la orice fel de activitate organizată de ONGuri”, potrivit sursei citate.
Semnatarii acuză și faptul că, „fără nici un temei, societatea civilă este plasată în aceeași categorie de risc financiar cu furnizorii de servicii de jocuri de noroc și cu instituțiile bancare. Fără publicarea niciunei analize de risc, așa cum recomandă standardele internaționale în materie, ONG-urilor li se impun așadar niște obligații de raportare la care cu greu vor face față până și profitabilele bănci și păcănele”.
În discuție este Proiectul de lege pentru prevenirea şi combaterea spălării banilor şi finanţării terorismului, precum şi pentru modificarea şi completarea unor acte normative, adoptat de Guvern în 31 mai 2018.
„Încercând să transpună cea de a patra Directivă UE privind spălarea banilor, proiectul guvernului a suscitat deja critici puternice din partea sectorului ONG. Acesta va influența grav activitatea societății civile, prin introducerea obligativității de comunicare către Guvern a datelor de identificare a beneficiarilor organizațiilor neguvernamentale, sub sancțiunea extremă a dizolvării în caz de neconformare”, spun semnatarii.
Ce efecte va avea acest proiect, în opinia celor peste 60 de ONG-uri:
închiderea completă a organizațiilor care lucrează în beneficiul celor mai vulnerabile grupuri: persoane abuzate, persoane cărora nu li se respectă drepturile omului, persoane afectate de sărăcie extremă sau la
reducerea drastică a numărului de cetățeni care apelează la serviciile organizațiilor neguvernamentale;
statutul de entitate raportoare, impus ONGurilor prin interpretarea exagerată a directivei, are și el efecte foarte nocive asupra activității ONGurilor. Astfel, doar unul dintre efecte este că ONGurile nu vor mai putea încheia parteneriate între ele fără a se informa reciproc și oficial despre listele complete ale beneficiarilor lor, inclusiv persoane fizice, cu nume, prenume și toate datele de stare civilă din documentele de identitate
Aceste ONG-uri cred că în actuala formă proiectul de lege „nu va asigura atingerea obiectivului final al directivei, căci în fapt, nici societatea civilă nu va putea raporta, nici autoritățile nu vor putea procesa volumul uriaș de informații”.
Este citat exemplul sectorului serviciilor de asistență socială și conexe (socio-educaționale sau socio-medicale, locuire, mediere pentru piața muncii etc.) furnizate de către organizațiile neguvernamentale, unde există un număr de aproximativ 350.000 de beneficiari anual.
„Situația este cu atât mai gravă cu cât legea contrazice vădit una dintre sursele esențiale prin care Guvernul își fundamentează proiectul de lege: Recomandările FATF (Financial Action Task Force), organizația inter-guvernamentală care lucrează pentru reducerea spălării banilor și finanțării terorismului. Recomandarea 8 a FATF vizează direct organizațiile non-profit și impune exact ceea ce  Guvernul României nu a făcut: la nivelul entităților non-profit, orice abordare a problemei se face prin analiza riscului și prin măsuri proporționale cu riscul identificat. Cum în România nu a fost publicată nicio evaluare a riscului terorist de la nivelul sectorului ONG, este de neînțeles cum măsurile exagerate de mai sus sunt proporționale cu pretinsul risc”, potrivit sursei citate.
„Forma actuală a proiectului de lege este așadar inacceptabilă pentru o societate civilă funcțională dintr-un stat european. Prevederile excesive și dăunătoare referitoare la asociații, fundații și federații trebuie blocate în Parlament„, mai spun aceste ONG-uri.
Cine sunt semnatarii comunicatului:
