Marţi, 12 iunie 2018, 13:51 Actualitate | Educatie
Vaccinurile salveaza vieti
Ministerul Educației anunță că “se impune consolidarea programului naţional de imunizare”. Vaccinarea copiilor întâmpină probleme din cauza nivelului scăzut de educație, din cauza migrației sezoniere a părinților, dar și ca urmare a “propagandei negative făcută de reprezentanții bisericii” și a “implicării insuficiente a unor medici de familie”. Avertismentul este lansat de Ministerul Educației, în contextul în care Ministerul Sănătății periodic nu asigură tot necesarul de vaccin antirujeolic la nivelul țării. "Cadrul legislativ actual induce convingerea că statul este obligat să asigure vaccinurile din programul naţional de imunizare", spune Ministerul Sănătății. Datele sunt publicate în proiectul Strategiei naționale de educație parentală, document pus în dezbatere de Ministerul Educației și care listează și problemele cu care se confruntă în prezent societatea.
Amintim că Patriarhia Română a anunțat vara trecută că Biserica susține programele publice de vaccinare care urmăresc scopuri terapeutice, dar cu o informare precisă și transparentă
Anunțul de atunci al Patriarhiei a venit după ce jurnalistul Vlad Mixich a scris că Arhiepiscopia Alba-Iulia organiza, “în plină epidemie de rujeolă declanșată/întreținută de scăderea acoperii vaccinale, o tabără <științifică medicală> în care nu e invitat nici măcar un medic specialist să explice cum și de ce funcționează vaccinurile, în schimb e plin de <experți> anti-vaccinare."
Ministerul Educației a lansat în dezbatere publică Strategia națională de educație parentală 2018-2025 , care are un capitol rezervat problemelor educației parentale în România. Printre problemele listate: insuficienta acoperire a vaccinării.
Autoritatea subliniază faptul că “activitatea de imunizare constituie intervenţia de sănătate publică cea mai eficace, ce asigură protecţia atât a individului, dar şi a comunităţii faţă de o serie de boli severe transmisibile”.
“Totuşi, în Europa ca şi în România, atingerea acoperirii vaccinale adecvate asigurării «imunităţii colective» întampină deficienţe şi chiar recrudescenţa unor patologii anterior ţinute sub control (ex. rujeola). Dată fiind importanţa domeniului şi riscurile transfrontaliere potenţiale, se impune consolidarea programului naţional de imunizare, în special la nivel funcţional, precum şi creşterea complianţei populaţiei la vaccinare”, anunță Ministerul Educației. 
Instituția spune că “acțiunea de identificare și de vaccinare a comunităților cu acoperire vaccinală suboptimală are rezultate nesatisfăcătoare datorită:
nivelului socio-economic și de educație scăzut,
propagandei negative făcută de reprezentanții bisericii,
implicării insuficiente a unor medici de familie şi reprezentanților acestor comunități din structurile locale de decizie,
personal insuficient, deficit numeric sau slaba implicare a mediatorilor sanitari și asistenților comunitari care să sprijine acțiunile de vaccinare în comunitățile greu accesibile;
comunicare dificilă a medicului cu aparținătorii din aceste comunități”.
“Unii părinți/tutori refuză vaccinarea copiilor invocând respectarea drepturilor pacientului precum și informații furnizate de rețeaua de internet”, se arată în documentul publicat de Ministerul Educației pe edu.ro.
“Vaccinarea copiilor este afectată şi de deplasarea populației pe perioade variabile de timp în țările UE și în alte județe, în scop lucrativ (conform raportului INSP pentru anul 2014). Cadrul legislativ actual induce convingerea că statul este obligat să asigure vaccinurile din programul naţional de imunizare, dar populația nu are obligația de a se vaccina”, spune Ministerul Educației.
Strategia Nationala de Educatie Parentala - Proiect publicat de Ministerul Educatiei
Informații de background
Amintim că România înregistrează cea mai gravă epidemie de rujeolă din Europa: 55 de morți și peste 12.000 de cazuri înregistrate de la debutul epidemiei, adică de acum mai bine de un an. În același timp, tot România are și cea mai scăzută rată a vaccinării cu ROR.
Practic, stocurile cu vaccin antirujeolic sunt în criză, pentru că periodic Ministerul Sănătății nu asigură tot necesarul la nivelul țării de ani de zile.  
În paralel, proiectul legii vaccinării care prevede sancțiuni pentru părinții care nu-și vaccinează copiii este blocat în Parlament de la începutul sesiunii parlamentare.
