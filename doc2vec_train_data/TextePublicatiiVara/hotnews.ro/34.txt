Sute de mii de argentinieni au ieşit în stradă pentru a protesta împotriva unui acord cu FMI
Sâmbătă, 26 mai 2018, 8:57 Actualitate | Internaţional
Protest in Argentina fata de acordul FMI
Foto: Captura Twitter
Sute de mii de argentinieni au ieşit în stradă vineri pentru a-şi arăta opoziţia faţă de acordul în negociere între cea de a 3-a economie a Americii latine şi Fondul Monetar Internaţional (FMI), relatează AFP, citată de Agerpres.
Argentinienii se tem de ceea ce va cere FMI de la guvernul lor în contrapartidă la creditul solicitat după recenta criză a peso-ului, care s-a depreciat cu 20% faţă de dolar în puţin mai mult de o lună.
"Noi ştim ce este colonialismul neoliberal care nu oferă decât mizerie. Trebuie să-l înfruntăm în stradă şi la urne" la alegerile prezidenţiale din 2019, potrivit unei declaraţii comune citite la o tribună de unul dintre manifestanţi.
Daniel Filmus, fost ministru în guvernul preşedintei de stânga Cristina Kirchner, a pledat pentru ca termenii acordului pe care Argentina se pregăteşte să-l încheie cu FMI să fie dezbătuţi şi aprobaţi de parlament.
Din punctul de vedere al sindicalistului Hugo Yasky, lider al CTA (Centrala muncitorilor din Argentina), faptul că s-a apelat la FMI reprezintă "reafirmarea supremaţiei speculaţiei financiare".
"Nu am votat pentru (actualul preşedinte) Mauricio Macri, dar cred că a înşelat numeroase persoane. Nu şi-a respectat promisiunile din campanie şi ne-a îndatorat", a spus la rândul ei Carmen Gutierrez, o funcţionară.
Pentru a reduce deficitul bugetar de 3,9% din PIB, guvernul a anunţat că ar urma să treacă la o politică de austeritate, singurul mijloc, potrivit acestuia, de a ţine sub control o inflaţie endemică şi a susţine creşterea.
O parte a populaţiei susţine că a fost deja de acord cu numeroase sacrificii, în special din cauza înlăturării parţiale a subvenţiei statului pentru facturile de apă, electricitate şi gaz, într-o ţară în care inflaţia depăşeşte 20% de 10 ani.
