Mihai Chirica spune că va urma un val de demisii din PSD: „Decât să ne pierdem vremea cu Dragnea, mai bine îi luăm bilet spre Costa Rica”
Sâmbătă, 26 mai 2018, 17:14 Actualitate | Esenţial
Mihai Chirica, in studioul HotNews.ro
Mihai Chirica, primarul Iaşiului, consideră că PSD se va confrunta cu un val de plecări ale nemulţumiţilor, fapt care va distruge supremația lui Liviu Dragnea. 
"Era prognozabilă o astfel de mişcare pentru că de câteva luni încoace, mai ales după eşecul şi al guvernării Tudose, tot mai mulţi colegi, foşti colegi din PSD, îşi pronunţau indignarea, cu teamă, în spaţii rezervate, faţă de posibilitatea părăsirii formaţiunii politice imediat ce domnul Ponta îşi rezolvă problemele de justiţie. Acest lucru s-a întâmplat. Dumnealui are achitare pe acea speţă, iar colegii de partid s-au aliat împreună cu dumnealui în conturarea unei alte formaţiuni politice, care va deveni un centru de putere. În câtva timp va reuşi să balanseze formaţiuni precum ALDE, respectiv PMP şi, sigur că da, va distruge supremaţia lui Dragnea, pentru că Dragnea fără Parlament e ca roata fără spiţă, nu contează", a declarat Chirica pentru Agerpres.
Fostul lider social-democrat a afirmat că nu a fost surprins de demisia lui Nicolae Bănicioiu și a criticat şi reacţia celor de la PSD Iaşi, care au spus, printr-un comunicat de presă, că plecarea acestuia din filială şi din partid nu reprezintă o mare pierdere.  
"Nu e mare pierdere că de la 48% au ajuns în jur de 20 şi ceva. Nu e mare pierdere că pleacă oamenii valoroşi din partid, nu e mare pierdere că îşi dau afară primari reşedinţă de judeţ, primari din oraşe din Moldova care au zeci de ani şi stagii vechi în acest Partid Social Democrat. Nimic nu e mare pierdere. (...) Asistăm în fiecare zi la cea mai gravă criză morală în care a fost această naţiune dintotdeauna de când s-a creat statul român. Nu e nimic grav în toate astea. E foarte grav că Belina persistă. Nu pot să fac decât o singură urare, la care ţin foarte mult: decât să ne pierdem vremea cu Dragnea, mai bine îi luăm bilet spre Costa Rica şi ne vedem de treabă în România", a conchis primarul Mihai Chirica.
