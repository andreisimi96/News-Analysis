Sorina Pintea anunță că 225.000 de doze de vaccin hexavalent, care lipsește de două luni, vor fi distribuite începând de luni
Luni, 18 iunie 2018, 12:28 Actualitate | Sanatate
225.000 de doze de vaccin hexavalent, care lipseşte de circa două luni, au ajuns vineri in țară și vor fi distribuite începând de luni, a anunțat ministrul Sănătății, Sorina Pintea, potrivit Agerpres. Vaccinul hexavalent asigură imunitate împotriva hepatitei B, a tetanosului, difteriei, tusei convulsive, poliomielitei şi a pneumoniei cu haemophilus influenzae. El trebuie administrat sugarilor în trei tranşe: la două, patru şi 11 luni.
Vaccinul se regăseşte în programul naţional de imunizare al Ministerului Sănătăţii, este achiziţionat de acesta şi distribuit medicilor de familie prin direcţiile de sănătate publică.
"Au intrat 225.000 de doze şi de luni va fi distribuit. Noi avem un acord-cadru cu reluarea competiţiei anuale. Reluarea competiţiei a fost contestată de foarte multe ori, modificându-se procedurile Legii achiziţiilor; cred că lucrul acesta se va rezolva, dar în acest moment, a fost ultimul vaccin care trebuia să intre, hexavalent, 225.000 de doze", a precizat Sorina Pintea.
Ministerul Sănătăţii anunţase pe 6 iunie că până la sfârşitul lunii direcţiile de sănătate publică vor primi 225.000 de doze de vaccin hexavalent pentru a fi distribuite medicilor de familie.
