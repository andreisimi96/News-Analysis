Marţi, 19 iunie 2018, 17:20 Sport | Fotbal
Compania Națională de Investiții (CNI) a anunțat marți semnarea contractului pentru demolarea stadionului Steaua. Valoarea acordului este de 6,5 milioane de lei, iar SC Erbașu SA și BS Recycling SRL se vor ocupa de aceste lucrări.
Ce spune site-ul oficial al mdrap.ro
"În urma preluării Stadionului Steaua de la Ministerul Apărării Naționale, prin protocol de predare-primire semnat în data de 13 iunie 2018, Compania Națională de Investiții (instituţie aflată sub autoritatea Ministerului Dezvoltării Regionale și Administraţiei Publice) a semnat, pe 18 iunie 2018, contractul privind proiectarea, asistența tehnică din partea proiectantului și execuția lucrărilor de desființare a obiectivului de investiții ”Stadion Steaua” din bd-ul Ghencea, nr. 45, sector 6, București.
În urma demarării procedurii de achiziție publică privind atribuirea contractului, a fost depusă o singură ofertă din partea asocierii CONSTRUCȚII ERBASU S.A. și BS RECYCLING SRL.
Potrivit ofertei depuse, durata lucrărilor va fi de 3 luni (1 lună pentru serviciile de proiectare și 2 luni pentru lucrările de execuție), iar valoarea contractului este de 6.504.233,28 lei cu TVA. În cursul săptămânii viitoare, va fi emis ordinul de începere a proiectării, după care se va emite şi ordinul de începere a lucrărilor de desființare, care vor include demolarea tribunei oficiale, a hotelului de cantonament și a tribunelor pe maluri de pământ. Anterior demarării lucrărilor de desființare, beneficiarul lucrărilor, în speță Ministerul Apărării Naționale, va recupera stâlpii și proiectoarele instalației de nocturnă, tabela de scor, fotoliile echipelor, copertinele, turnicheții full height, sistemul de sonorizare și cel de supraveghere video, precum și ascensoarele de la tribuna oficială.
Lucrările de demolare vor fi finanțate de beneficiar (Ministerul Apărării Naționale), în baza unei convenții de cofinanțare încheiate cu Compania Națională de Investiții.
Prin Programul Național de Construcții de Interes Public sau Social, coordonat de CNI, se vor realiza obiectivele de investiții necesare desfăşurării, la Bucureşti, a unor meciuri din cadrul Turneului final al Campionatului European de Fotbal 2020. În prezent, se află în derulare procedurile de achiziție publică pentru lucrări de execuție la 3 dintre stadioane, respectiv Steaua, Arcul de Triumf și Rapid. Pentru stadionul Dinamo, se află în derulare procedura de achiziție privind serviciile de proiectare – studiu de prefezabilitate și studiu de fezabilitate.
Stadionul Steaua va avea o capacitate totală de 30.500 de locuri pentru spectatori, o suprafaţă desfăşurată de 70.000 mp, 4 vestiare, spații de cazare pentru sportivi (24 de camere), 1.070 mp de spațiu de expunere (muzeu), 980 mp de spaţii comerciale, restaurant pitch-view / bar sky view. Durata de realizare a obiectivului este de 25 de luni, iar valoarea totală a investiţiei este de 301,77 de milioane de lei, finanţarea fiind asigurată de la bugetul de stat, prin bugetele Ministerului Dezvoltării Regionale și Administraţiei Publice și Ministerului Apărării Naționale".
S-ar putea să te intereseze și:
