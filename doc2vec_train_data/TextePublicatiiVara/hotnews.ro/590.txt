Miercuri, 6 iunie 2018, 16:47 Economie | EuROfonduri
​România este pe primul loc în UE la numărul cazurilor în care Oficiul European de Luptă Antifraudă (OLAF) a încheiat investigații în anul 2017, țara fiind dată ca exemplu în bilanțul OLAF, la capitolul ”Corupție, conflict de interese și manipularea procedurilor de achiziții publice”. Deși nu-l menționează exact, aici OLAF face referire la cazul Tel-Drum, în care Direcția Națională Anticorupție a declanșat urmărirea penală față de liderul PSD, Liviu Dragnea, fost președinte al Consiliului Județean Teleorman.
„Frauda care implică fonduri structurale a rămas în centrul activității OLAF de investigare în 2017. Deși scopul fraudei în sine nu sa schimbat, anchetatorii au observat noi modalități prin care fraudatorii încearcă să trișeze sistemul, eludând regulile Uniunii Europene. Una dintre principalele caracteristici comune ale cazurilor OLAF încheiate în 2017 a fost coluziunea dintre câștigătorul unei oferte și un consultant sau un beneficiar al finanțării” - scrie OLAF în bilanțul său pe anul 2018, la capitolul ”Corupție, conflict de interese și manipularea procedurilor de achiziții publice”.
„Conflictul de interese a fost prezent în mod pregnant în multe dintre cazurile OLAF, uneori implicând figuri politice și proiecte de achiziții publice mari”, mai spune OLAF.
Aici anchetatori europeni dau ca exemplu investigațiile OLAF în dosarul Tel Drum, fără să menționeze însă firma teleormăneană sau pe Liviu Dragnea, însă din descrierea cazurilor este evident că despre acest dosar este vorba:
„Două investigații efectuate de OLAF în proiecte finanțate din Fondul european de dezvoltare regională (FEDER) pentru lucrările rutiere din România ilustrează această tendință (conflictul de interese în care sunt implicați politicinei - n.r.).
Investigațiile OLAF au arătat că reprezentanții unei autorități județene, beneficiarul, au colaborat cu reprezentanți ai societății care a elaborat specificațiile tehnice pentru drum, pentru a stabili criterii restrictive în documentația de licitație care ar fi în beneficiul unui anumit operator economic.
Această companie a câștigat contractul, în timp ce ceilalți ofertanți au fost descalificați în faza de evaluare inițială. Cele două organizații aflate în coluziune (conflict de interese - n.r.)  au falsificat un număr mare de documente, inclusiv proiectul tehnic și memorandumul pentru construcția drumurilor, precum și verificările structurii. Aceste documente falsificate nu au fost utilizate numai de autoritate în procedura de licitație referitoare la lucrări, dar au fost, de asemenea, prezentate mai târziu pentru a susține o cerere de rambursare din partea autorității de management (AM POR, din subordinea Ministerului dezvoltării - n.r.), ducând la acordarea necuvenită a fondurilor UE.
OLAF a calculat că prejudiciul financiar cauzat bugetului Uniunii Europene de aceste cazuri  este de aproximativ 21 milioane de euro, reprezentând valoarea totală a finanțării UE plătită de Autoritatea de Management. În consecință, OLAF a recomandat recuperarea integrală de către Direcția Generală Politică Regională a Comisiei Europene și a emis recomandări juridice către Direcția Națională Anticorupție (DNA) pentru inițierea acțiunilor judiciare.
DNA a răspuns la recomandările OLAF prin deschiderea unei anchete penale. În noiembrie 2017, DNA a adus acuzații împotriva unor oficiali de rang înalt din România pentru fraudarea fondurilor UE, pentru crearea unui grup infracțional organizat și pentru abuz de poziții oficiale în folos personal. Pentru a asigura recuperarea fondurilor la bugetul UE, procurorii DNA au confiscat activele și au înghețat conturile bancare ale persoanelor în cauză. Comisia Europeană a solicitat României să efectueze corecțiile necesare pentru ca bugetul UE să nu fie afectat. România a acceptat solicitarea Comisiei de a aplica aceste corecții”.
Reamintim că în 13 noiembrie 2017, Directia Nationala Anticoruptie a început urmărirea penală față de fostul președinte al Consiliulu Județean Teleorman, Liviu Dragnea, pe care l-a acuzat  că ar fi constiuit un grup infractional organizat prin care ar fi obtinut ilegal sume de bani si alte avantaje prin intermediul companiei Tel Drum si al contractelor acesteia pentru lucrari cu fonduri publice. Dragnea a negat acuzațiile și orice legătură cu firma Tel-Drum.
România în investigațiile OLAF
Potrivit bilanțului pe anul 2017, statistica investigațiilor OLAF în legătură cu România este următoarea:
Locul I în UE la investigații OLAF privind managementul și cheltuirea banilor europeni la nivel regional și național: 11 cazuri încheiate în 2017, din care 8 încheiate cu recomandări.
Locul II în UE la iregularități fraudulente și non-fraudulente detectate de OLAF la cheltuirea fondurilor UE pentru agicultură: 5759 de iregularități. Pe primul loc a fost Spania, cu 11.161.
Locul I în UE la decizii ale instituțiilor judiciare naționale (procurori) în urma sesizărilor OLAF, în perioada 2010-2017. În România, instituțiile judiciare naționale au luat 87 de decizii, din care 58 au fost cu neînceperea urmăririi penale, iar 29 cu punere sub acuzare. În alte 26 de situații autoritățile judiciare românești nu au luat nicio decizie în urma sesizărilor OLAF. La toți acești parametri, România a fost pe primul loc.
