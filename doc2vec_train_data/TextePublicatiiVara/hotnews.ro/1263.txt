Tinerii din PSD se întâlnesc în acest weekend la Neptun. La reuniune sunt așteptați și Dragnea și Dăncilă
Vineri, 15 iunie 2018, 8:50 Actualitate | Politic
Afisul TSD pentru reuniunea de la Neptun
Tinerii social-democraţi se reunesc, începând de vineri, la Neptun, la o şcoală politică la care sunt aşteptaţi preşedintele PSD, Liviu Dragnea, precum şi premierul Viorica Dăncilă, transmite Agerpres.
Timp de două zile se vor afla alături de tinerii PSD mai mulţi lideri ai partidului, miniştri şi parlamentari, între care Eugen Teodorovici, Mihai Fifor, Ecaterina Andronescu. Sunt invitaţi şi europarlamentari, reprezentaţi ai diasporei, seniori ai partidului.
Dezbaterile vor avea ca teme Educaţia, Munca, Mediul, Comunicarea, domeniul juridic. Tinerii PSD vor discuta totodată despre viitorul Europei într-un panel intitulat "Europa încotro?". "Cum trebuie să ne pregătim generaţia 2040", "Meseriile viitorului" sau "Drepturile omului, încotro?" sunt alte teme de dezbatere în cadrul Şcolii de vară a TSD. 
