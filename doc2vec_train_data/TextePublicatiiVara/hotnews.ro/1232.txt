Judecătoarea Andreea Chiş (CSM): Mesajul de stat paralel a fost folosit în Turcia, unde judecători şi procurori au fost arestaţi
Joi, 14 iunie 2018, 13:24 Actualitate | Esenţial
Judecătoarea Andreea Chiş, membru al CSM, a declarat joi că termenul de 'stat paralel' a fost folosit şi în Turcia, unde ulterior au fost arestaţi judecători şi procurori, ea opunându-se amânării discutării solicitărilor unor asociaţii profesionale de apărare a independenţei sistemului judiciar, potrivit Agerpres.
"Eu votez deschis împotriva solicitării de amânare, mi se pare extrem de important, s-a rostogolit în spaţiul public această sintagmă, că suntem un stat paralel - justiţia -, mesajul acesta de stat paralel a fost folosit în Turcia, unde judecători şi procurori au fost arestaţi, după ce acest limbaj a fost folosit. Nu mi se pare că putem să tolerăm un astfel de limbaj la adresa corpului magistraţilor în general, sau cel puţin a unei părţi nedefinite din corpul magistraţilor", a spus Andreea Chiş în şedinţa plenului CSM.
La rândul său, procurorul general al României, Augustin Lazăr, a precizat că la acest moment procurorii care instrumentează cauze "vor să simtă că lucrează independenţi şi sub ocrotirea Consiliului Superior al Magistraturii".
Asociaţia Forumul Judecătorilor din România (FJR) a trimis luni, la CSM, o cerere de apărare a independenţei sistemului judiciar "faţă de atacurile recente ale reprezentanţilor de seamă ai puterii legislative şi ai puterii executive, materializate în discursurile unor lideri politici din data de 9 iunie, respectiv data de 10 iunie".
Potrivit unui comunicat al FJR transmis AGERPRES, este necesară intervenţia "neîntârziată" a CSM, în calitate de garant al independenţei justiţiei, pentru "a stopa atacurile fără precedent la adresa judecătorilor şi procurorilor".
