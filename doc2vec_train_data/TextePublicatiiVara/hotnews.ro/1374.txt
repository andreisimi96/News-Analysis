Sâmbătă, 16 iunie 2018, 16:22 Actualitate | Esenţial
M. Rodnei, spre lacul Lala - mai 2008
Foto: USER UPLOADED
Cinci persoane, între care un adolescent de 16 ani, au amenințat cu armele pădurarii și jandarmii montani, care i-au prins în timp ce tăiau arbori din Parcul Național Munții Rodnei. Hoții de lemne au reușit să scape și sunt căutați de polițiștii din Bistrița-Năsăud, relatează Mediafax.
Cei cinci bărbați, între care și un adolescent de 16 ani, au fost prinși în flagrant de pădurari, în noaptea de vineri spre sâmbătă, în timp ce tăiau și furau arbori din Parcul Național Munții Rodnei, în zona Pasului Rotunda. Oamenii au cerut ajutorul jandarmilor montani pentru prinderea lor, însă după ce aceștia au ajuns în pădure, hoții i-au amenințat cu armele pe care le aveau și au fugit, singurul care a rămas fiind copilul.
În zonă s-au auzit zgomote care semănau a focuri de armă, însă nimeni nu a fost rănit.
"Jandarmii montani din Rodna au fost solicitați prin 112 să intervină în Parcul Național Munții Rodnei, în zona Pasului Rotunda, unde au fost găsite mai multe persoane care tăiau cu scopul de a sustrage arbori. Jandarmii au fost amenințați și agresați verbal. Din fericire niciunul nu a fost lovit. Grupul de bărbați a fugit în pădure, în cauză fiind declanșate cercetări sub coordonarea Parchetului de pe lângă Judecătoria Năsăud", a declarat, sâmbătă, pentru Mediafax, purtătorul de cuvânt al Jandarmeriei Bistrița, Georgeta Câșvan.
Cei cinci bărbați, între care și băiatul de 16 ani, sunt cercetați pentru ultraj, uz de armă și nerespectarea regimului armelor și munițiilor, tăiere fără drept de arbori și furt de arbori.
