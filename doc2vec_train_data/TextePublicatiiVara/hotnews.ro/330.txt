Toader, despre scandalul judecătorului CCR cu mandatul depășit: Mulți se bagă în seamă, ca să-i dați la televizor
Marţi, 5 iunie 2018, 14:31 Actualitate | Esenţial
Foto: Facebook - Tudorel Toader
Ministrul Justiției, Tudorel Toader, susține că o discuție despre eventuala încetare a mandatului judecătorului CCR, Petre Lăzăroiu, poate avea loc abia după ce Parlamentul modifică legea de funcționare a Curții Constituționale.  
”În opinia mea, categoric decizia de acum nu se referă la mandatele de acum, din momentul în care legea va fi modificată, promulgată, atunci se va pune problema dacă un judecător mai poate avea un mandat plin. Mulți se bagă în seamă, ca să-i dați la televizor, alții să își capitalizeze poziția”, a spus Toader.
Săptămâna trecuta, judecătorul Bogdan Mateescu a semnalat pe pagina sa de Facebook că un judecător constitutional „stă în functie de 10 ani, deși CCR a zis negru pe alb general obligatoriu acum vreo două luni că e neconstituțional mecanismul prin care se tinde la depășirea termenului constituțional de 9 ani”. 
„Așadar dânsul este în funcție și azi. Situația juridică e neatinsă în pofida deciziei CCR general obligatorii”, a arătat Bogdan Mateescu. Acesta s-a referit la judecătorul Petre Lăzăroiu, care a fost numit în funcție în 2008 pe un rest de mandat și reinvestit în 2010, potrivit site-ului g4media.ro.
