Sâmbătă, 9 iunie 2018, 2:18 Actualitate | Internaţional
O companie din Norvegia acordă angajaţilor săi concediu plătit pentru a petrece timp cu animalele de companie proaspăt achiziţionate, informează  Agerpres , citând UPI.
Musti Group, una dintre cele mai importante companii nordice specializate în distribuţia de produse destinate animalelor de companie, cu peste 1.500 de lucrători, a început să ofere ''concediu de paternitate'', respectiv trei zile libere plătite, angajaţilor săi care au devenit proprietarii unui pui de căţel sau de pisică.  
Directorul executiv al Musti Group, David Rönnberg, a declarat că primele zile petrecute cu un pui de animal sunt vitale pentru acomodarea sa cu noul proprietar şi cu noul mediu. ''În funcţie de nevoile fiecărui animal de companie, primele zile petrecute împreună pot fi destul de încordate, iar nopţile nedormite sunt mai mult decât familiare proaspeţilor părinţi de animale de companie'', a declarat Rönnberg într-un comunicat.  
''Un pui de animal are nevoie de atenţie constantă şi de iubire necondiţionată. A acorda atenţie nevoilor animalului de companie şi petrecerea timpului cu acesta îl ajută să înveţe, clădeşte încrederea şi ajută la prevenirea tulburărilor comportamentale care ar putea apărea în viitor'', a adăugat Rönnberg.
