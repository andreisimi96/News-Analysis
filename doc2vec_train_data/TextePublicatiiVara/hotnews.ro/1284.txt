Vineri, 15 iunie 2018, 12:39 Actualitate | Esenţial
Președintele Klaus Iohannis a retrimis Parlamentului Legea de modificare a legislației privind organizare judiciară, act normativ care a fost declarat constituțional după mai multe sesizări, făcute de șeful statului și de opoziție.
Aceasta este ultima posibilitate a șefului statului de a opri intrarea în vigoare a acestei legi. Dacă ea i se întoarce nemodificată de la Parlament, Iohannis va fi nevoit să o promulge.
Principala prevedere a acestei legi este înființarea Secției speciale de investigare a faptelor săvârșite de magistrați, în cadrul Parchetului General, pe care Curtea Constituțională a găsit-o constituțională. 
”Legea pentru modificarea și completarea Legii nr. 304/2004 privind organizarea judiciară vizează intervenții legislative de substanță ale unuia dintre cele mai importante acte normative ce reglementează activitatea autorității judecătorești. 
Prin conținutul lor normativ, unele dintre aceste dispoziții sunt neclare, lipsite de coerență și previzibilitate, putând afecta exigențele constituționale și standardele europene și internaționale în materie de independență și bună funcționare a sistemului judiciar, motiv pentru care se impune reexaminarea acestora de către Parlament”, scrie Iohannis în  solicitarea de reexaminare  transmisă vineri președintelui Camerei Deputaților, Liviu Dragnea.
Curtea Constituţională a respins, la sfârșitul lunii mai , ca inadmisibilă sesizarea preşedintelui referitoare la modificarea Legii 304/2004 privind organizarea judiciară.
Pe 19 aprilie, CCR  a admis contestațiile PNL și USR privind statutul magistraților, dar a respins sesizarea pe legea de organizare judiciară și legea CSM.
