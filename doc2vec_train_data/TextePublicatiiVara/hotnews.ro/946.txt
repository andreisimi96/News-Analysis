Luni, 11 iunie 2018, 12:32 Actualitate | Esenţial
Tudorel Toader, ministrul Justitiei
Foto: Guvernul Romaniei
Ministrul Justiţiei, Tudorel Toader, anunţă că a transmis luni preşedintelui Klaus Iohannis propunerea de numire a lui Felix Bănilă în funcţia de procuror-şef al DIICOT, transmite Agerpres.
"Astăzi am transmis Preşedintelui României propunerea de numire a domnului Oliver - Felix Bănilă în funcţia de procuror şef al DIICOT!", a scris Tudorel Toader pe pagina sa de Facebook.
Săptămâna trecută, Secţia pentru procurori a Consiliului Superior al Magistraturii a avizat favorabil propunerea Ministerului Justiţiei de numire a lui Felix Bănilă în funcţia de procuror-şef al DIICOT.
În motivarea avizului favorabil dat de Secţia pentru procurori a CSM se menţionează că Felix Bănilă a identificat soluţii pentru îmbunătăţirea activităţii DIICOT şi a prezentat o viziune de ansamblu asupra activităţii Direcţiei la interviul susţinut în faţa Consiliului Superior al Magistraturii.
"Din cuprinsul prestaţiei domnului procuror, la susţinerea interviului în faţa secţiei, rezultă că acesta a dat dovadă de profesionalism, de o bună cunoaştere a sistemului judiciar şi a problemelor reale cu care se confruntă acesta, prezentând o viziune de ansamblu asupra activităţii DIICOT şi identificând soluţii pentru îmbunătăţirea activităţii structurii. Nu în ultimul rând, lucrările prezentate îndeplinesc cerinţele de calitate redate prin coerenţa de exprimare în argumentarea clară şi logica în expunerea datelor", potrivit motivării publicate luni pe site-ul CSM.
Secţia pentru procurori a mai reţinut că Felix Bănilă "a formulat obiective clare şi precise" şi a indicat măsuri adecvate pentru realizarea acestora, în scopul creşterii performanţelor DIICOT, în vederea realizării unui sistem judiciar modern, care să se adapteze cerinţelor UE.
