Joi, 7 iunie 2018, 15:22 Actualitate | Esenţial
Foto: Facebook / MagiCamp
Asociația MagiCamp, fondată de Melania Medeleanu și Vlad Voiculescu, și filosoful Mihai Șora au fost desemnați câștigătorii Premiului Cetățeanului European 2018 de către Parlamentul European. Premiul Cetățeanului European 2018 va fi înmânat oficial laureaților în cadrul unei ceremonii pe care Biroul de Informare al Parlamentului European din București o va organiza în lunile care urmează.
Asociația MagiCamp este un ONG fondat în anul 2014, care a organizat, de atunci, tabere pentru sute de copii cu afecțiuni oncologice. "În 2014, când a început să funcționeze, MagiCamp a avut în minte un singur lucru: să îi bucure pe copiii cărora cancerul le-a furat copilăria. Multe am trăit și descoperit de atunci în cele 26 de săptămâni de tabără trăite până acum!", se arată în prezentarea de pe site-ul MagiCamp.
Eurodeputatul Siegfried Mureșan, care a propus Asociația MagiCamp pentru această distincție, consideră că Asociația Magicamp s-a remarcat prin proiecte și activități gratuite de susținere și reintegrare în viața socială a copiilor cu afecțiuni oncologice, cu arsuri grave și a celor care au pierdut pe cineva drag, dar și a familiilor acestora: "Peste 500 de copii din România și din Republica Moldova au beneficiat de terapie prin joacă, îngrijire, inclusiv medicală, și de consiliere de specialitate în taberele de vară 'MagiCamp'. Sprijinul a continuat cu diferite proiecte sociale, precum facilități de cazare pentru familiile copiilor cu afecțiuni grave, dar și prin proiecte de asistență pe parcursul tratamentului și după finalizarea acestuia. Peste 500 de copii și membri ai familiilor acestora care au avut nevoie să fie aproape de spital pentru tratament au fost găzduiți în apropierea spitalelor din București, Cluj și Viena unde urmau tratamentul", a scris deputatul european Siegfried Mureșan în argumentarea care a însoțit nominalizarea sa.
"Totodată, prin proiectul 'MagicBox', lunar, peste 100 de persoane în situații dificile primesc sprijin material de la Asociația MagiCamp pentru a-și asigura nevoile de bază. Mare parte dintre aceste activități se desfășoară cu sprijinul celor circa 600 de voluntari ai asociației, oameni care își dedică din timpul și din sufletul lor pentru a alina din suferințele copiilor bolnavi și a familiilor lor. Acțiunile MagiCamp contribuie la asigurarea drepturilor la protecție și îngrijiri necesare pentru bunăstarea copiilor, consacrate în Carta drepturilor fundamentale a UE", a mai scris Siegfried Mureșan în argumentarea nominalizării.
Parlamentul European acordă, anual, începând cu anul 2008, Premiul Cetățeanului European pentru activități și inițiative realizate de cetățeni, grupuri, asociații sau organizații care, prin acțiunile lor de zi cu zi, promovează valorile consacrate de Carta drepturilor fundamentale a Uniunii Europene, care au demonstrat un angajament remarcabil pentru promovarea unei mai bune înțelegeri reciproce și a unei integrări mai puternice în rândul cetățenilor statelor membre sau care au facilitat cooperarea transfrontalieră sau transnațională pe termen lung în vederea consolidării spiritului european. Fiecare membru al Parlamentului European are dreptul să nominalizeze anual pentru această distincție o singură persoană, grup, asociație sau organizație, propunerile urmând a fi analizate de către un juriu național format din deputați din ţara respectivă, iar, apoi, înaintate către Cancelaria Premiului European, forul care ia decizia finală privind lista laureaților din anul respectiv.
De-a lungul vremii, din România au câștigat Premiul Cetățeanului European, printre alții, scriitorul Andrei Pleșu (2014), Societatea "Timișoara" (2014), Ioana Avădani (2013) și jurnalistul Cristian Pantazi (2017).
