VIDEO Viorica Dăncilă, Carmen Dan și Lucian Șova, huiduiți la Brașov / Mai mulți oameni au strigat „Demisia”
Luni, 2 iulie 2018, 21:19 Actualitate | Esenţial
Dancila, Dan si Sova, huiduiti la Brasov
Foto: Captura video
Premierul Viorica Dăncilă și miniștrii Carmen Dan și Lucian Șova, au fost huiduiți, luni, la Brașov, după o conferință susținută la Prefectură, despre situația calamităților produse în județ. La ieșirea din instituție, mai mulți oameni au strigat „Demisia”, relatează Mediafax.
Premierul Viorica Dăncilă și miniștrii Carmen Dan și Lucian Șova au fost așteptați, la ieșirea din Prefectura Brașov, de aproximativ 20 de oameni, care au strigat ”Demisia, demisia”, ”Hoții”, „Rușine să vă fie”.
Miniștrii și premierul au susținut o conferință de presă la Brașov, în care au spus care sunt problemele identificate în urma inundațiilor și ce soluții au pentru oameni, cerând, totodată, autorităților locale, o evaluare a pagubelor, pentru a putea fi alocate fonduri în următoare ședință de Guvern.
Premierul Viorica Dăncilă, alături de membri ai Executivului, se deplasează în mai multe zone afectate de inundații din județele Buzău, Bacău, Covasna, Brașov, pentru a evalua pagubele și a identifica cele mai rapide soluții de sprijinire a oamenilor.
Premierul este însoțit de ministrul Afacerilor Interne, Carmen Dan, ministrul Transporturilor, Lucian Șova și ministrul Agriculturii, Petre Daea.
