Deputații nu mai amână implementarea sistemului de contorizare inteligentă a energiei cu 12 ani, ci "doar" cu 8 ani
Miercuri, 13 iunie 2018, 12:15 Economie | Energie
Deputații din comisia pentru industrii au decis să nu mai amâne implementarea pe scară largă a sistemelor de contorizare inteligentă a consumului de energie până în 2032, ci "doar" până în 2028. În acest sens, au avizat marți câteva amendamente la o inițiativă legislativă, aflată pe ultima sută de metri, de modificare a Legii energiei 123/2012. Inițiativa legislativă avea în vedere, inițial, o amânare de 12 ani, în condițiile în care Legea actuală prevede că 80% dintre consumatori ar trebui să beneficieze de contorizare inteligentă până în 2020.
Amendamentele aprobate marți de deputații din comisia pentru industrii mai prevăd că vor putea fi instalate contoare inteligente până în 2024 pentru consumatori care au un consum anual peste un prag care ar urma să fie stabilit de Autoritatea Națională de Reglementare în Domeniul Energiei (ANRE). Pentru restul este stabilit termenul de 2028.
Modificările la Legea 123/2012 urmează să ajungă în plenul Camerei Deputaților.
În prezent, doar 4,8% dintre consumatori au contoare inteligente. De altfel, implementarea la scară largă a sistemului este și un obiectiv al Comisiei Europene. Ideea amânării măsurării inteligente a fost enunțată primă oară în noiembrie 2017 de Dumitru Chiriță, actualul șef al Autorităţii Naţionale de Reglementare în domeniul Energiei (ANRE), fost deputat PSD și președinte al unor sindicate, care derulau afaceri în domeniul citirii clasice a contoarelor electrice, dar și acționar al unei firme din domeniu.
În România, principalii producători de contoare electrice clasice sunt AEM Timişoara, deținut de Luxten, și Electromagnetica București.
Pentru mai multe amănunte citește:
