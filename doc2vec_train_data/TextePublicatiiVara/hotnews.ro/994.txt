Alte reacţii din presa internaţională după revenirea Simonei Halep: Întâmpinată ca un star rock; A revenit ca o vedetă şi a fost aclamată de 20.000 de fani pe Arena Naţională
Marţi, 12 iunie 2018, 0:13 Revista Presei | Subiectele Zilei
Simona Halep si trofeul de la Roland Garros (8)
Foto: Adrian Ilincescu/ HotNews.ro
Presa internaţională a scris, luni, despre revenirea Simonei Halep în România, după ce a câştigat tilul la Roland Garros, potrivit news.ro.
Sub titlul "Revenirea triumfală a Simonei Halep în România după titlul obţinut la Roland Garros", Le Fiagro a scris că "peste 15.000 de persoane au sărbătorit primul titlu de grand slam al numărului 1 mondial pe stadionul naţional din Bucureşti".
"România aştepta aşa ceva din 1978, de la încoronarea Virginiei Ruzici la Paris. Deci, în mod inevitabil, românii au sărbătorit cum se cuvine revenirea în ţară a copilului minune, Simona Halep, luni. La două zile de la victoria pe zgura turneului de la Roland Garros, primul titlu de grand slam după trei eşecuri, numărul 1 mondial a primit o întâmpinare triumfală. Demnă de un start rock, cu peste 15.000 de persoane adunate pe stadionul naţional cu această ocazie", a notat Le Figaro.
"Simona Halep a revenit în România după week-end-ul triumfal de la Roland Garros. Întâmpinarea a fost ca pentru o vedetă, cu o conferinţă de presă în faţa unui număr mare de jurnalişti. Apoi a urcat în maşină cu destinaţia Arena Naţională din Bucureşti, stadionul de fotbal unde joacă Steaua şi Dinamo Bucureşti şi unde a fost o ceremonie deschisă tuturor românilor care doreau să participe. Au fost aproape 20.000, potrivit estimărilor iniţiale, umplând o tribună şi cele două peluze", a notat site-ul oktennis.it.
"Un pic împotriva curentului întregii atmosfere, fluierături au fost adresate primarului Bucureştiului, Gabriela Firea, personaj controversat şi niciodată acceptat de locuitorii capitalei României, pentru că face parte din factiunea politică pe care ei o consideră coruptă", a mai notat sursa citată, care a amintit şi de controversa legată de locul în care urma Simona Halep urma să-şi prezinte trofeul, în afara stadionului.
"Simona Halep s-a întors acasă: a fost întâmpinată într-o atmosferă nebună" a tritrat sportface.it.
"Simoan Halep a fost întâmpinată ca o regină în România. După succesul din finala de la Roland Garros, numărul 1 mondial a fost salutată de peste 15.000 de persoane pe Arena Naţională din Bucureşti, care i-au scandat numele, <Si-mo-na>", a notat sursa citată.
"Halep a mişcat mulţimile în România pentru a sărbători titul ei la Roland Garros", a titrat L'Equipe, care a adăugat că lasă imaginile să vorbească de la sine despre atmosfera de sărbătoare cu care a fost întâmpinată jucătoarea pe Arena Naţională.
"Românii au aplaudat-o pe Halep şi au huiduit primarul Bucureştiului", a titrat agenţia AP.
Primarul Capitalei Gabriela Firea a fost hiduit copios la evenimentul de la Arena Naţională. Firea i-a oferit campioanei de la Roland Garros o plachetă şi cheia oraşului, ţinând un scurt discurs. În momentul în care a început să vorbească, Firea a fost huiduită puternic de cei aproximati 20.000 de fani prezenţi pe Arena naţională, apoi fluierăturile s-au transformat în aclamaţii la adresa campionei. "Si-mo-na, Si-mo-na", au scandat cei prezenţi.
