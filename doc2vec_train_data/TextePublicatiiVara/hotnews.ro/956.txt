Tăriceanu, despre Forumul Judecătorilor: Este un blog, nu are un statut legal / Dănileț: ”A fost azi la întâlnirea cu experții Comisiei de la Veneția și aș jura că aceștia nu s-au întâlnit cu un blog”
Luni, 11 iunie 2018, 16:09 Actualitate | Esenţial
Președintele Senatului, Călin Popescu-Tăriceanu a declarat, referitor la cererea depusă de "Forumul Judecătorilor din România" (FJR)  în care aceștia cer CSM apărarea independenței justiției, că asociația nu are statut legal, fiind doar o platformă, un simplu blog, transmite Mediafax. 
"Forumul Judecătorilor este compus din procurori, nu este o asociaţie. Este un blog, o platformă, nu este o structură care are un statut legal. Punem această chestiune la categoria „şi altele”, cum sunt şi alte păreri exprimate în societate. E bine că societatea românească permite diversitatea părerilor. Eu nu ştiu la ce se referă plângerile, dar cred că independenţa justiţiei nu este ameninţată potenţial în România, independenţa României a fost afectată de protocoalele SRI", a susţinut președintele Senatului, Călin Popescu Tăriceanu după şedinţa Biroului permanent.
Judecătorul Cristi Dănileț scrie însă pe Facebook că Tăriceanu face trei greșeli mari, adăugând că ”FJR a fost azi la întâlnirea cu experții Comisiei de la Veneția și aș jura că aceștia nu s-au întâlnit cu un blog.”
Postarea lui Dănileț:
”Preşedintele Senatului, Călin Popescu Tăriceanu, a declarat, luni, că Forumul Judecătorilor din România - care a sesizat CSM în privinţa discursurilor de la mitingul PSD - este compus din procurori, este de fapt un blog, nu o asociaţie legal constituită şi, prin urmare, trece opinia acestuia la ”şi altele”.
Domnul Tăriceanu face trei greșeli:
- o eroare crasă de informare: asociația „Forumul Judecătorilor din România” e un ONG ca toate organizațiile de magistrați, și dovada o furnizez mai jos - ea e luată de pe site-ul Ministerului Justiției, unde la Indexul persoanelor juridice fără scop patrimonial, rubrica de asociații, la poziția 21027 apare această organizație www.just.ro/registrul-national-ong;
- atacă, ca reprezentant al statului, un privat: asociația e condusă și alcătuită din judecători, iar dacă ar avea membri și procurori nu ar fi nicio problemă cât timp statutul organizației ar permite acest lucru și adunarea generală acceptă. Nicio structură a statului nu are dreptul să atace o astfel de structură nonguvernamentală, cât timp ea este autorizată legal;
- o eroare de logică la care intelectualii nu se mai coboară de mult: până la urmă nici nu contează cine sau ce este FJR, care a sesizat CSM azi pentru apărarea independenței justiției față de cele spuse de oamenii de pe scenă de la protestul de acum două zile. Căci CSM poate fi sesizat de oricine, inclusiv din oficiu are obligația de a se sesiza când independența justiției este pusă în pericol. Așa că atacul lui e un argument „ad personam” și constituie o eroare logică.
PS: FJR a fost azi la întâlnirea cu experții Comisiei de la Veneția și aș jura că aceștia nu s-au întâlnit cu un blog.
PPS: Eu nu sunt membru al acestei organizații sau al vreunei alte asociații profesionale din țară.”
