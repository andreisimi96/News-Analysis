Miercuri, 6 iunie 2018, 12:37 Actualitate | Esenţial
Dan Bursuc la ambasada Suediei
Manelistul Dan Bursuc a vizitat luni Ambasada Suediei și s-a întâlnit cu adjunctul ambasadorului suedez, potrivit paginii de Facebook a reprezentanței diplomatice de la București.
”Ieri, cunoscutul muzician și producător muzical Dan Bursuc a vizitat Ambasada pentru o interesantă discuție despre muzica clasică și cea lăutărească modernă cu adjunctul misiunii diplomatice, Alexander Peyre Dutrey”, se spune într-un mesaj însoțit de o fotografie cu cei doi.
Daniel Paraschiv, cunoscut sub pseudonimul Dan Bursuc, este compozitor, producător muzical, șef de orchestră și clarinetist. Este unul dintre cei mai cunoscuți promotori ai genului manele din România și deține casa de discuri Grand Production Bursuc, potrivit Mediafax. 
Un utilizator Facebook comentează la această postare, părând dezamăgit, și spunând că până acum credea că reprezentanța diplomatică suedeză este cea mai tare ambasadă din România.
El a primit și răspuns: ”Am avut și continuăm să avem cea mai tare ambasadă! O zi frumoasă”
Un alt utilizator facebook face si un comentariu ironic: ”Data viitoare învitați altă persoană din elita culturală, Adrian Minune”.
Și el a primit răspuns de la Ambasada Suediei: ”Bună idee. O să o luăm în considerare”.
Într-un alt comentariu, reprezentanța diplomatică este întrebată de ce l-a invitat pe acest interlop, ambasada răspunzând cu un gif cu cu Frank Sinatra zâmbind.
