Apelul FRR după decizia de excludere a naţionalei de la CM a fost respins; Petrache: "Rugbyul românesc nu trebuie să se lase doborât"
Miercuri, 6 iunie 2018, 19:11 Sport | Alte sporturi
Nationala de rugby a Romaniei
Foto: frr.ro/ Mircea Rosca
Federaţia Română de Rugby a anunţat, miercuri, că apelul său la World Rugby după decizia de depunctare a echipei naţionale de rugby a României, emisă de Comisia de Soluţionare a Disputelor, a fost respins. Forul s-a declarat dezamăgit şi surprins de hotărârea Comisiei de Apel, transmite News.ro.
FRR precizează că apărarea sa în apel s-a bazat, ca şi în cazul primei evaluări, pe buna credinţă a federaţiei române şi pe demersurile procedurale urmărite cu stricteţe în vederea eligibilizarii – consulatarea federaţiei din ţara de origine în privinţa eligibilităţii jucătorului, obţinerea unei declaraţii pe proprie răspundere de la acesta cum că nu a evoluat pentru reprezentative naţionale, totul cu respectarea criteriului de rezidenţă. În plus faţă de corespondenţa cu federaţia din Tonga, în care se precizează clar că jucătorul este eligibil, Federaţia Română de Rugby a prezentat în această etapă şi scrisoarea primită recent din partea Comitetului Olimpic din Tonga, care precizează că răspunsul federaţiei lor, care a generat utilizarea unui jucător neeligibil, s-a datorat unei erori umane regretabile.
“Federaţia Română de Rugby a luat act cu surprindere de Decizia pronunţată în 5 iunie 2018 de Comisia de Apel desemnată de World Rugby, prin care, în majoritate de voturi, României i-a fost menţinută sancţiunea depunctării cu 5 puncte pentru toate meciurile din preliminarii în care l-a folosit pe jucătorul Sione Faka’osilea. Conform deciziei, în opinie separată, un judecător ar fi optat pentru suspendarea pe jumătate a sancţiunii depunctării, ceea ce ar fi dus la calificarea selectionatei României la barajul de participare pentru Cupa Mondială”, se arată pe site-ul FRR.
În faţa Comisiei de Apel, Federaţia Română a fost reprezentată de societatea de avocatură “Tuca Zbârcea & Asociatii”, avocat pledant Dan Cristea, şi de societatea Freshfields Bruckhaus Deringer, avocat pledant Rhodri Thomas. Aceştia au arătat că, spre deosebire de situaţiile naţionalelor Spaniei şi Belgiei, care au folosit multipli jucători pentru care nu deţineau nici măcar declaraţii de eligibilitate asumate de aceştia, România a îndeplinit toţi paşii posibili pentru a verifică situaţia jucătorului Sione Faka’osilea: a primit o declaraţie pe proprie răspundere din partea jucătorului prin care acesta confirmă că nu a jucat vreun meci pentru naţionala Tonga, a primit o declaraţie în acelaşi sens din partea Federaţiei de Rugby din Tonga, prin care se confirmă că jucătorul “e eligibil pentru România aşa cum s-a solicitat” şi, deşi o astfel de cerinţă nu este prevăzută în vreun regulament sportiv, a consultat toate bazele de date publice pe care le-a putut identifica ca având liste de meciuri internaţionale. Aceste baze de date nu indicau existenţa vreunui meci a lui Sione Faka’osilea în competiţia Gold Cup pentru naţionala statului Tonga. În acest sens, România a mai depus un extras de pe site-ul World Rugby privind această competiţie, precum şi primele pagini ale unei investigări Google care dovedeau, contrar celor susţinute de World Rugby, inexistenţa oricărei informaţii relevante „la o simplă cautare” pe acest motor, menţionează FRR.
Forul subliniază că abia la momentul finalizării turneului de calificare, la data primirii unei reclamaţii din partea Federaţiei Ruse de Rugby, World Rugby a prezentat existenţa unei baze de date interne, în care jucătorul Sione Faka’osilea apărea ca participând la un turneu de rugby în 7 pentru Tonga în octombrie 2013. “World Rugby nu a dorit să facă această bază de date publică, ea neputând fi consultată de către federaţia noastră la momentul recrutării jucătorului din Tonga. Având în vedere împrejurările arătate mai sus, Federaţia Română de Rugby consideră că a întreprins cu bună-credinţă toate demersurile posibile în procedura de declarare drept eligibil a jucătorului Sione Faka’osilea. Folosirea unui jucător neeligibil într-un meci oficial atrage automat sancţiunea amenzii, conform Regulii 8.5.1 din Manualul World Rugby. Pentru a atrage sancţiunea depunctării, circumstanţe agravante trebuie să fie identificate în comportamentul federaţiei”, se arată pe site-ul frr.ro.
Federaţia Română de Rugby a arătat în faţa Comisiei de Apel că întreaga sa conduită dovedeşte existenţa unor circumstanţe atenuante evidente. Mai mult, în faţa Comisiei de Apel, FRR a depus o adresă semnată la 28 mai 2018 de către Preşedintele Comitetului Olimpic din Tonga, Lord Tupou, prin care acesta îşi asumă existenţa unei “erori umane” din partea Federaţiei din Tonga.
“Nu reuşesc să găsesc cuvintele potrivite pentru a exprima toate emoţiile care însoţesc această decizie, emoţii ale tuturor celor care au pus suflet în acest sport în general, dar mai ales în această perioadă. Rugbyul românesc nu trebuie să se lase doborât. Pierdem acum o bună parte din ceea ce am reuşit să construim cu muncă multă, pe teren şi în afara lui. Pierdem pentru ca sunt ignorate toate demersurile pe care le-am întreprins oficial, în conformitate cu regulamentele în vigoare. Nu suntem privaţi doar de participarea la Cupa Mondială, participare pe care Stejarii o meritau, ne pierdem încrederea că se face o diferenţă între cei care respectă regulile şi cei cărora nu le pasă de ele, între cei corecţi, de bună credinţă şi cei care încearcă să găsească scuze şi portiţe, ne pierdem încrederea că împărtăşim aceleaşi valori fundamentale, noi, toţi cei implicaţi în acest sport. Ştiu că vom găsi resorturile necesare pentru a ne ridica după această lovitură, aceste resorturi sunt fix oamenii care nu ne-au părăsit niciodată, foşti şi actuali jucători şi antrenori, parteneri, suporteri, jurnalişti, cei care ştiu că rugbyul înseamnă mai mult decât decizii arbitrare. Avem nevoie de voi toţi pentru a demonstra că nu ne poate învinge nimeni şi nimic, atâta timp cât suntem o echipă”, a declarat preşedintele FRR, Alin Petrache.
La 15 mai, reprezentativa de rugby a României a fost exclusă de la Cupa Mondială din 2019 şi amendată cu 100.000 de lire sterline, de comisia World Rugby în cazul privind eligibilitatea jucătorului din Tonga Sione Faka’osilea în echipa naţională.
Faka'osilea a jucat pentru reprezentativa de rugby în şapte din Tonga în competiţia Gold Coast 2012-2013 şi nu mai avea dreptul de a evolua pentru o altă echipă naţională. Jucătorul din Tonga, în vârstă de 31 de ani, a debutat în naţionala României în martie 2017, într-o partidă cu Rusia, şi a evoluat de atunci în şase din opt meciuri din cadrul Rugby World Championship, în 2017 şi 2018.
Comisia Independentă a World Rugby, formată din Sir James Dingemans, Sir Peter Fraser şi Lex Mpati, a decis atunci ca meciul Belgia - Spania să nu se rejoace, iar cele două echipe, alături de România, să fie excluse de la Cupa Mondială. Locul României în grupa A la CM din Japonia va fi luat de Rusia, iar în locul Spaniei va juca Germania la barajul pentru CM.
Echipa naţională de rugby a României a obţinut calificarea la Cupa Mondială din Japonia, din 2019, în urma succesului surprinzător obţinut de Belgia în faţa Spaniei, cu 18-10 (12-0), în Rugby Europe Championship.
Ibericii au considerat însă că victoria Belgiei în faţa Spaniei a fost facilitată de arbitrul Vlad Iordăchescu. Jucătorii spanioli l-au alergat pe arbitrul român după meci, pentru a-i cere socoteală pentru prestaţia sa, care, în opinia lor, a avantajat decisiv echipa gazdă. Iordăchescu a părăsit cu greu terenul stadionului din Bruxelles, unde a avut loc meciul.
