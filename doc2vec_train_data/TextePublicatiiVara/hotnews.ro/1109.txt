Miercuri, 13 iunie 2018, 10:47 Sport | Fotbal
CM din Rusia
​Cea de-a 21-a ediţia a Cupei Mondiale de fotbal începe, joi, la competiţie urmând să participe 736 de jucători din 32 de ţări. Brazilia luptă pentru a câştiga pentru a şasea oară trofeul, iar Germania, care a triumfat în 2014, pentru a-şi apăra titlul, transmite News.ro.
Brazilia deţine recordul de trofee obţinute, după ce s-a impus în 1958, 1962, 1970, 1994 şi 2002. În topul naţiunilor care au câştigat CM, Brazilia este urmată de Germania, cu patru trofee (1954, 1974, 1990, 2014) şi de Italia – tot patru (1934, 1938, 1982, 2006. Italienii nu s-au calificat la ediţia din acest an a competiţiei. Argentina a câştigat CM de două ori (1978, 1986), la fel ca Uruguay (1930, 1950). Au câte un trofeu în palmares Anglia (1966), Franţa (1998) şi Spania (2010).
Essam El Hadary, cel mai în vârstă jucător; Daniel Arzani, cel mai tânăr
La turneul din Rusia, egipteanul Essam El Hadary va deveni, la 45 de ani şi 150 de zile, în 14 iunie, cel mai în vârstă fotbalist care participă la o ediţie a Cupei Mondiale, el detronându-l pe columbianul Faryd Mondragon (43 de ani şi trei zile la Brazilia 2014). El Hadary este chiar mai în vârstă decât trei antrenori participanţi la CM din Rusia, senegalezul Aliou Cisse, sârbul Mladen Krstajic şi spaniolul Roberto Martinez.
Australianul Daniel Arzani (19 ani şi 161 de zile la data startului CM) este cel mai tânăr participant la competiţia din Rusia. El este urmat în topul celor mai tineri jucători de la CM-2018 de francezul Kylian Mbappe (19 ani, 176 de zile) şi de marocanul Achraf Hakimi (19 ani, 222 de zile).
Oscar Tabarez, cel mai în vârstă antrenor; Aliou Cisse, cel mai tânăr
Uruguayanul Oscar Tabarez, 71 de ani şi 103 zile la 14 iunie, devine al doilea cel mai în vârstă antrenor din istoria Cupei Mondiale, după germanul Otto Rehhagel, care avea 71 de ani şi 317 zile la CM din 2010. Pe locul doi în topul celor mai în vârstă antrenor de la CM-Rusia este argentinianul Jose Pekerman (68 de ani, 284 de zile la 14 iunie), iar pe trei este olandezul Bert Van Marwijk (66 de ani, 26 de zile).
La polul opus se află senegalezul Aliou Cisse, care la startul competiţiei are 42 de ani şi 82 de zile. La competiţia din Rusia participă încă doi antrenori care au mai puţin de 45 de ani: Mladen Krstajic (Serbia, 44 de ani, 102 zile) şi spaniolul Roberto Martinez (Belgia, 44 de ani, 336 de zile).
Selecţionata cu media cea mai mare de vârstă, Costa Rica; echipa cu media cea mai mică de vârstă, Nigeria
Costa Rica este selecţionata cu media cea mai mare de vârstă (29 de ani, şapte luni), fiind urmată de Mexic (29 de ani, cinci luni), Panama (29 de ani, patru luni), Argentina (29 de ani, trei luni) şi de Egipt (29 de ani).
Nigeria este selecţionata cu media cea mai mică de vârstă – 26 de ani. Cu o medie de vârstă de 26 de ani şi o lună, poziţiile următoare sunt ocupate de Franţa şi Anglia.
Anglia, singurul lot format doar din jucători din campionatul său intern; cel mai bine reprezentat club la CM, Manchester City
Lotul Angliei este singurul de la CM din Rusia format din jucători care evoluează doar la echipe de club din Anglia. Rusia este reprezentată de 21 de jucători care joacă în campionatul său intern, iar Arabia Saudită de 20 de jucători din campionatul intern. Spania şi Germania au câte 17, respectiv 15 jucători din campionatele lor interne. În schimb, Senegal şi Suedia nu au niciun jucător din campionatul intern participant la CM din Rusia, iar Belgia, Islanda, Nigeria şi Elveţia au doar câte unul.
Cei 736 de jucători participanţi la CM sunt legitimaţi la echipe din 55 de ţări. Cel mai bine reprezentată este Anglia, cu 124 de jucători. 81 de fotbalişti sunt legitimaţi la echipe de club din Spania, 67 la echipe din Germania, 58 în Italia şi 49 în Franţa. Din România participă un singur jucător, dinamovistul Jaime Penedo (Panama).
Cel mai bine reprezentat club este Manchester City (16 jucători), urmat de Real Madrid (15) şi FC Barcelona (14). De la Chelsea, Paris Saint-Germain şi Tottenham participă în Rusia câte 12 jucători, iar de la Bayern Munchen, Juventus şi Manchester United câte 11.
Participări anterioare la Cupa Mondială
200 de jucători au făcut parte din loturile naţionale ale ţărilor lor la cel puţin o ediţie a Cupei Mondiale, înaintea competiţiei din Rusia, iar 176 chiar au jucat. 186 de jucători au participat la Cupa Mondială din Brazilia, din 2014, 61 la CM din Africa de Sud (2010), 21 la turneul din Germania, din 2006, şi unul, mexicanul Rafael Marquez, a jucat şi la ediţia din 2002 a Cupei Mondiale, din Coreea de Sud şi Japonia.
Marquez devine în Rusia al treilea jucător care evoluează la cinci ediţii ale CM, după compatriotul său Antonio Carbajal şi germanul Lothar Matthaus.
Opt jucători se află la a patra participare la Cupa Mondială: argentinienii Javier Mascherano şi Lionel Messi, australianul Tim Cahill, mexicanul Andres Guardado, portughezul Cristiano Ronaldo, spaniolii Andres Iniesta şi Sergio Ramos şi elveţianul Valon Behrami.
Doi jucători revin la un turneu final al Cupei Mondiale după 12 ani: Randall Azofeifa (un meci pentru Costa Rica în 2006) şi Lukasz Fabianski (a făcut parte din lotul Poloniei în Germania, dar nu a jucat).
Dintre fotbaliştii participanţi la CM din Rusia, Javier Mascherano şi Rafael Marquez au cele mai multe meciuri jucate la Cupa Mondială: 16, cu unul mai mult decât Lionel Messi şi cu două mai mult decât Mesut Ozil (14). Cristiano Ronaldo, Thomas Muller, Manuel Neuer şi Sergio Ramos au jucat câte 13 partide la turnee finale ale CM.
53 de jucători au marcat cel puţin un gol la CM. Primul în clasament este germanul Thomas Muller, cu zece goluri, urmat de columbianul James Rodriguez (6) şi de Tim Cahill, Gonzalo Higuain, Lionel Messi şi Luis Suarez – câte cinci.
La Cupa Mondială din Rusia participă 15 fotbalişti care au câştigat anterior CM: şase spanioli şi nouă germani. În 2010, au câştigat trofeul Sergio Busquets, Andres Iniesta, Gerard Pique, Sergio Ramos, Pepe Reina şi David Silva. În 2014, au fost triumfători Jerome Boateng, Julian Draxler, Matthias Ginter, Mats Hummels, Sami Khedira, Toni Kroos, Thomas Muller, Manuel Neuer şi Mesut Ozil.
Mai mulţi jucători, antrenori şi arbitri îşi vor sărbători zilele de naştere la competiţia din Rusia. Dintre sărbătoriţi, Lionel Messi va împlini 31 de ani la 24 iunie, egipteanul Mohamed Salah 26 de ani la 15 iunie şi Kevin De Bruyne 27 de ani la 28 iunie.
Mingea oficială a Cupei Mondiale
Mingea oficială a competiţiei este Telstar 18, produsă de adidas. O reinventare a modelului clasic, cu un design nou şi cea mai recentă tehnologie, un omagiu adus primei mingi adidas folosită la Cupa Mondială. (Mexic 1970).
Mascota Cupei Mondiale
Mascota CM este un lup numit Zabivaka, aceasta fiind aleasă după voturile a peste un milion de fani. Zabivaka înseamnă “cel care înscrie” şi este o mascotă concepută de Ekaterina Boşarova, o studentă din Tomsk.
