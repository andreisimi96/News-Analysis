Premieră în Belgia: Un utilizator anonim de Twitter, condamnat de justiție pentru amenințări, după ce rețeaua socială a identificat persoana
Joi, 14 iunie 2018, 19:58 Actualitate | Internaţional
Un utilizator belgian de Twitter care a insultat și amenințat o tânără femeie de origine marocană a fost condamnat la sfârșitul lui aprilie de un tribunal din Belgia, ceea ce constituie o premieră în această țară, a anunțat joi Agenția publică de luptă împotriva discriminării (Unia), citată de AFP.
"Este pentru prima oară când justiția (belgiană) se sesizează în cazul unui profil anonim și cere operatorului rețelei sociale să identifice persoana", a explicat Michaël François, purtător de cuvânt al instituției publice, care vorbește despre un „semnal important” cu valoare de jurisprudență.
Timp de mai mulți ani, potrivit Unia, un bărbat care își ascundea identitatea reală a luat-o drept țintă pe Twitter pe Yasmien Naciri, 26 de ani, o figură cunoscută în Flandra pentru militantismul său antirasist.
Bărbatul a mers până la difuzarea pe Twitter a adresei victimei sale și a unor fotografii cu casa sa.
Yasmien Naciri a semnalat aceste amenințări organismului public antidiscriminare care s-a orientat spre justiție.
Bărbatul, a cărui identitate nu a fost precizată, a fost condamnat la sfârșitul lui aprilie de un tribunal din Anvers (nord) la o pedeapsă de 48 de ore de muncă în folosul comunității.
În 4 iulie 2017, administratorul paginii Facebook a Ligii pentru apărarea flamandă (extrema dreaptă) a fost condamnat la 10 luni de închisoare cu suspendare pentru incitare la ură de rasă "în special față de arabo-musulmani".
