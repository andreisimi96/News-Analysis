​VIDEO WTA: Mihaela Buzărnescu, aleasă "revelaţia lunii mai" / Simona Halep a fost aleasă jucătoarea lunii și a primit și voturile pentru cea mai bună lovitură
Vineri, 15 iunie 2018, 23:51 Sport | Tenis
Buzarnescu si Halep, favoritele fanilor
Foto: Colaj foto/ wtatennis.com
Jucătoarea română de tenis Mihaela Buzărnescu a fost aleasă "revelaţia lunii mai", ea fiind preferata fanilor care au votat pe site-ul WTA, scrie News.ro.
Pentru acest titlu au mai fost nominalizate rusoaica Daria Kasatkina şi estona Anett Kontaveitt.
Mihaela Buzărnescu, în vârstă de 30 de ani, a jucat în mai finala la turneul de la Praga şi a evoluat în semifinale la Strasbourg, ea reuşind un parcurs foarte bun şi la Roland Garros.
În luna aprilie, acest premiu i-a revenit româncei Ana Bogdan.
Simona Halep a fost aleasă jucătoarea lunii mai
Simona Halep, locul 1 WTA, a fost desemnată jucătoarea lunii mai, conform sondajului WTA în rândul fanilor.
Halep a mai câştigat acest titlu şi în luna ianuarie.
În luna mai, Halep le-a depăşit pe Petra Kvitova, Sloane Stephens şi Elina Svitolina.
Halep a obţinut şi titlul pentru lovitura lunii mai
Un punct câştigat de Simona Halep în meciul cu rusoaica Maria Sharapova din semifinalele turneului de la Madrid a fost ales de fani, pe site-ul WTA, lovitura lunii mai, mai notează News.ro.
Halep a câştigat meciul cu Sharapova, scor 4-6, 6-1, 6-4.
Jucătoarea română s-a mai impus în acest sondaj şi în luna martie.
