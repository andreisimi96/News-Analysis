Dragnea, ironic, despre adresa lui Iohannis referitoare la şefia SIE: O să o citesc până o să înţeleg / Poate e nevoie să facem o dezbatere
Vineri, 15 iunie 2018, 20:38 Actualitate | Esenţial
Preşedintele PSD, Liviu Dragnea, a ironizat vineri adresa primită de la şeful statului privind nominalizarea lui Gabriel Vlase la şefia Serviciului de Informaţii Externe, afirmând că o va citi până o va înțelege, scrie Agerpres.
"Într-adevăr, am primit o adresă de la preşedinte, eu şi Călin Tăriceanu, o propunere pentru SIE. Şi acum, ca să citez un clasic în viaţă: această adresă aduce mai multe întrebări decât clarificări. O să o citesc până o să înţeleg, poate e nevoie să facem o dezbatere pe această temă şi o să vă comunic. Ăsta e răspunsul la întrebarea încă nerostită în legătură cu nominalizarea la SIE", a spus liderul PSD, la Şcoala politică de vară a Tineretului Social Democrat.
Preşedintele Klaus Iohannis a transmis joi o scrisoare preşedinţilor Parlamentului în care propune numirea lui Gabriel Vlase în funcţia de director al Serviciului de Informaţii Externe.
Declarația lui Dragnea este o ironie la adresa declarațiilor făcute recent de președintele Klaus Iohannis în urma deciziei CCR care îi cere șefului statului să semneze decizia de revocare a Laurei Codruța Kovesi și Fruntea DNA.
„Am citit motivarea deciziei CCR. Ca să nu apară o confuzie. Eu am spus de prima dată că o voi citi până o înțeleg foarte bine. Mai avem un pic de citit. Citind această motivare au apărut câteva chestiuni care m-au făcut să evaluez anumite demersuri într-o nouă lumină. După o primă citire foarte atentă: vreau  să spun că în această etapă recunosc că motivarea aduce la suprafață mai multe întrebări decât clarificări”, a spus marți Klaus Iohannis.
Gabriel Vlase este vicepreşedinte al Camerei Deputaţilor, membru al Comisiei pentru apărare, ordine publică şi siguranţă naţională şi membru al Comisiei speciale comune a Camerei Deputaţilor şi Senatului privind analizarea şi actualizarea cadrului normativ cu incidenţă în domeniul securităţii naţionale.
În septembrie 2016, Mihai Răzvan Ungureanu a demisionat din funcţia de director al SIE.
