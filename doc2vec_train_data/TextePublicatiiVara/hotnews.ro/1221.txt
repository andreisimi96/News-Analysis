Cod galben de ploi și grindină în 25 de județe până la ora 21.00. Vremea rea până sâmbătă seară în toată țara
Joi, 14 iunie 2018, 15:15 Actualitate | Mediu
Informare meteo de ploi
Meteorologii eu emis joi o atenționare de Cod galben de instabilitate atmosferică în 25 de județe din Oltenia, sudul Banatului, Transilvania, local în Moldova, valabilă până joi seara, la ora 21.00. Începând de la 21.00, intră în vigoare o informare de averse cu caracter torențial, descărcări electrice, intensificări de scurtă durată ale vântului și căderi de grindină, valabilă pentru toată țara, până sâmbătă seara. 
Județele Botoșani, Iași, Bacău, Covasna, Brașov, Olt, Dolj, Gorj, Vîlcea, Sibiu, Harghita, Neamț, Suceava, Maramureș, Bistrița-Năsăud, Cluj, Sălaj, Alba, Sibiu, Caraș-Severin, Hunedoara și parțial în județele Satu-Mare, Bihor, Arad, Timișoara, Argeș se află joi sub atenționare de Cod galben în intervalul ora 14.00 - 21.00. 
Cantitățile de apă vor depăși 25 l/mp și pe arii restrânse 40 - 50 l/mp. 
Îndeosebi în centrul și în nord-estul țării aversele vor avea și caracter torențial, vor fi însoțite de descărcări electrice, intensificări de vânt cu aspect de vijelie și căderi de grindină.
În noaptea de joi spre vineri (14/15 iunie) va continua să plouă în sudul Banatului și în Oltenia, unde se vor acumula cantități de apă de peste 20 l/mp. Vineri (15 iunie) și sâmbătă (16 iunie) vor fi perioade cu instabilitate atmosferică accentuată, la început în regiunile vestice și sud-vestice, apoi și în restul teritoriului. Vor fi averse cu caracter torențial, descărcări electrice, intensificări de scurtă durată ale vântului și căderi de grindină. Cantitățile de apă vor depăși local 20 l/mp și izolat 40 l/mp.
