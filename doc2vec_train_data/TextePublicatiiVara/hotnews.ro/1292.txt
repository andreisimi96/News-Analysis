Ministrul Deneș: Litoralul românesc, la ora actuală, poate să concureze cu oricare dintre litoralurile pe care le are Europa
Vineri, 15 iunie 2018, 13:45 Actualitate | Esenţial
Foto: Alin C.
Ministrul Apelor şi Pădurilor, Ioan Deneş, a declarat vineri, la Constanţa, că îi încurajează pe toţi cei care vor să meargă în concediu la mare să aleagă litoralul românesc, acesta putând concura cu oricare dintre zonele litorale din Europa, transmite Agerpres.
"Încurajez pe toţi cei care vor să facă un concediu la mare ca prima opţiune să fie litoralul românesc. Pentru că litoralul românesc, la ora actuală, este un litoral care poate să concureze cu oricare dintre litoralurile pe care le are Europa. (...) Preţurile sunt variabile, aici nu mai putem noi interveni", a afirmat Deneş, într-o conferinţă de presă.
Referitor la situaţia în care se află staţiunile litoralului românesc, ministrul Apelor şi Pădurilor a spus că pentru el este foarte important feedback-ul pe care îl primeşte de la turişti.
"Pentru mine foarte important este feedback-ul pe care îl am de la turişti. Am stat de vorbă cu câţiva dintre turiştii pe care i-am găsit pe aceste plaje şi feedback-ul pe care l-am primit de la turişti a fost unul pozitiv, în sensul că plajele le-au găsit curate, că aceste plaje sunt plaje care, folosind tot o expresie plastică, aşteaptă cu braţele deschise turiştii", a spus Deneş.
Ministrul Apelor şi Pădurilor, Ioan Deneş, a verificat, joi, modul în care agenţii economici ce au închiriat sectoare de plajă respectă prevederile în ceea ce priveşte curăţenia şi întreţinerea acestora în staţiunile Costineşti, Vama Veche, 2 Mai, Constanţa, Mamaia şi Năvodari, iar vineri va merge în staţiunile Eforie Sud şi Eforie Nord.
