Tudorel Toader anunță că se va întâlni luni cu delegația Comisiei de la Veneția, pentru a discuta despre legile justiției
Vineri, 8 iunie 2018, 15:42 Actualitate | Esenţial
Tudorel Toader, ministrul Justitiei
Foto: Guvernul Romaniei
Ministrul Justiţiei, Tudorel Toader, a anunţat, vineri, că se va întâlni, luni la prima oră, cu delegaţia Comisiei de la Veneţia, care va fi prezentă în ţară două zile, urmând să discute despre legile Justiţiei, codurile penale modificate şi alte subiecte ce vor fi abordate de către delegaţi, scrie news.ro.
Tudorel Toader a precizat că se va întâlni cu delegaţia în calitate de ministru, nu de membru al Comisiei. ”Fac parte din Comisia de la Veneţia din mai 2004, tocmai am intrat în al doilea mandat din mai 2018, dar voi discuta nu în calitate de membru al Comisiei, ci în calitate de ministru al Justiţiei. Luni la ora 8,00 vom avea prima întrevedere la Ministerul Justiţiei. Dânşii vor avea întrevederi cu multe autorităţi din sistemul judiciar. Vom discuta despre subiectele actuale, legile Justiţiei, coduri penale modificate, eventuale alte întrebări ale dânşilor, dar repet, eu voi fi acolo, eu voi coordona din partea Ministerului Justiţiei dezbaterile, dar în calitate de ministru, nu de membru al Comisiei”, a spus Toader, care a precizat că vizita e coordonată de către Ministerul Afacerilor Externe.
Delegaţia Comisiei de la Veneţia ajunge luni în Bucureşti, într-o vizită de două zile având ca temă modificările la legile Justiţiei. Programul include întâlniri cu preşedintele Klaus Iohannis, cu reprezentanţi ai Ministerului Justiţiei, DNA, Parchetului General, CSM, ICCJ, dar şi cu parlamentari din Comisia Iordache şi cu organizaţiile magistraţilor.
Preşedintele României, cât şi Comitetul de Monitorizare al Adunării Parlamentare a Consiliului Europei au solicitat punctul de vedere al Comisiei de la Veneţia cu privire la cele trei proiecte de lege.
