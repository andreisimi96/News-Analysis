Un bărbat din Craiova a stat peste 6 ore pe masa de operație din cauză că un medic urolog a refuzat să îl opereze. Conducerea spitalului a chemat alt doctor de acasă
Luni, 11 iunie 2018, 16:28 Actualitate | Sanatate
​Un bărbat în vârstă de 41 de ani din Craiova a stat peste 6 ore pe masa de operaţie din cauză că medicul urolog a refuzat să îl opereze, relatează Mediafax. Conducerea spitalului a chemat un alt doctor de acasă şi a demarat o anchetă internă în acest caz.
Aurel Drugă, în vârstă de 41 de ani, din Craiova, a stat mai bine de şase ore, duminică seara, pe masa de operaţie după ce medicul urolog Mugur Rizea a refuzat să îl opereze, motivând că nu există suficient personal medical.
Pacientul a povestit că a ajuns la Spitalul Judeţean din Craiova cu dureri în zona genitală, iar după ce a fost investigat şi diagnosticat a fost trimis în Secţia de Urologie pentru a fi operat de urgenţă și a fost dus în sala de operaţie, numai că aici a stat cu dureri insuportabile timp de aproape şapte ore.
"Am înţeles că acel bloc operator era închis până a doua zi şi l-am rugat pe domnul doctor să mă coboare până la etajul şase să mă opereze, iar dânsul refuzat. Aveam dureri foarte mari. Domnul doctor mi-a spus că nu are cu cine să opereze", spune Aurel Drugă.
Conducerea Spitalului Judeţean din Craiova a decis, după şase ore, să cheme de acasă un alt medic să opereze bolnavul care aşteptase în tot acest timp pe masa de operaţie
Managerul unităţii medicale, Alin Demetrian, a anunţat că a demarat o anchetă în acest caz: "A refuzat să coboare un etaj mai jos, acolo unde era firesc să opereze, însă domnul doctor dorea, firesc, deschiderea unui bloc operator care la ora respectivă trebuia să fie închis. Nu era o intervenţie grea, dar pacientul din păcate a stat şase ore în sala de operaţie şi eu îmi cere iertare familiei. Intervenţia respectivă ar fi putut să fie făcută fără probleme cu un etaj mai jos şi vorbim aici de 16 trepte coborâte de doctorul Rizea dacă nu îşi dorea să coboare cu liftul", a declarat Alin Demetrian.
Bărbatul în vârstă de 41 de ani spune că va depune plângere la Colegiul Medicilor Dolj împotriva medicului urolog Mugur Rizea.
