Orban: Moțiunea de cenzură, depusă când estimările vor arăta că are cele mai mari șanse să reușească
Vineri, 25 mai 2018, 23:47 Actualitate | Politic
Foto: Facebook / Ludovic orban
Liderul Partidului Naţional Liberal, Ludovic Orban, a reiterat, vineri seara, în judeţul Alba, că moţiunea de cenzură împotriva guvernului va fi depusă atunci când estimările vor arăta că "va avea cele mai mari şanse" să treacă, până atunci urmând să se poarte negocieri inclusiv cu anumiţi social-democraţi, conform Agerpres.
ntrebat de jurnalişti dacă PNL a purtat discuţii cu Victor Ponta despre depunerea unei moţiuni de cenzură comune, liderul liberal a spus că "încă nu", dar că a fost stabilită o echipă de negociere care va purta discuţii cu toate grupurile parlamentare, inclusiv cu membri ai PSD care ar putea fi dispuşi să se alăture unui asemenea demers.  
"Încă nu, dar am stabilit în Biroul Executiv echipa de negociere care va purta negocieri cu toate grupurile parlamentare, mai puţin PSD, şi cu orice parlamentar din zona minorităţilor, din zona grupului UDMR, din zona ALDE şi chiar şi din zona PSD care sunt dispuşi să ni se alăture moţiunii de cenzură", a declarat Ludovic Orban.  
El a menţionat, la solicitarea presei, că nu s-a stabilit încă momentul în care moţiunea va fi depusă. "Când vom avea estimările că vom avea cele mai mari şanse să reuşească", a răspuns Orban.
Preşedintele PNL participă vineri seara la o gală organizată de către organizaţia judeţeană Alba în Vinţu de Jos, în apropiere de Alba Iulia.  
Prim-vicepreşedintele Raluca Turcan a anunţat marţi că liberalii au decis, în Biroul Executiv, să depună o moţiune de cenzură împotriva Guvernului până la sfârşitul acestei sesiuni parlamentare. "Am luat decizia în Biroul Executiv ca până la sfârşitul acestei sesiuni parlamentare să depunem o moţiune de cenzură împotriva Guvernului Dăncilă-Dragnea", a declarat Turcan.
