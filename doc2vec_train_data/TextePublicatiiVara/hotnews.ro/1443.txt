Luni, 18 iunie 2018, 8:53 Actualitate | Esenţial
Foto: Wikimedia Commons
​Cazul copiilor migranți separați de familiile lor a generat un val de reacții în SUA, în ulimele zile. În timp ce președintele Donald Trump dă vina pe legislația lăsată moștenire de democrați, fără a preciza la ce lege se referă, soția liderului de la Casa Albă, Melania Trump, a avut luni o primă ieșire publică privind controversata politică de separarea a familiilor care intră ilegal în țară și a cerut o reformare a acesteia.
Melania Trump a transmis că detestă să vadă cum copiii sunt separați de păriniții lor și cere o reformă a politicii privind migrația, scrie BBC. Mesajul său a fost transmis prin intermediul purtătorului de cuvânt.
Comentariile sale vin în contextul în care mai multe voci au criticat politica de toleranță zero impusă de președintele Donald Trump în privința imigrației ilegală.
Fosta Primă Doamnă Laura Bush a luat și ea atitudine, calificând drept imorală politica dusă de SUA și comparând situația cu unul dintre cele mai rușinoase episoade ale istoriei americane-centrele de detenție pentru imigranții japonezi, din timpul celui de-al doilea război mondial. 
În numai o lună și jumătate aproape 2.000 de familii au fost separate. Adulții care încearcă să treacă ilegal granița, în dorința de a cere azil, sunt reținuți și deferiți justiției pentru trecerea frauduloasă a frontierei. Ca urmare, sute de minori sunt ținuți în centre de detenție, departe de părinții lor, politică ce a fost calificată de mulți ca fiind ”fără precedent„. În mesajul său, Melania Trump a spus că speră ca ambele părți, republicanii și democrații, vor ajunge la un acord și vor promova cu succes o reformă în domeniul migrației.
”Trebuie să fim o țară care respectă toate legile, dar care guvernează cu inima„, a mai spus ea. Donald Trump a susținut că legea adoptată de democrați a fost cea care a generat această situație, fără însă a preciza la ce lege se referă.
Familiile migranţilor, care fug în majoritate din America Centrală cu violenţa sa endemică, sunt separate din octombrie 2017, dar ritmul s-a accelerat brusc de la începutul lunii mai, când ministrul american al Justiţiei, Jeff Sessions, a afirmat deschis că toţi migranţii care trec ilegal frontiera vor fi arestaţi, fie că sunt însoţiţi de minori sau nu. Însă copiii nu pot fi trimişi în închisoarea unde se află rudele lor, a reiterat el joi, ceea ce conduce la aceste separări.
