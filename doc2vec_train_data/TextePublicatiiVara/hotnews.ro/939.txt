O delegație restrânsă de bancheri au discutat luni cu viceguvernatorul Liviu Voinea noile limite ale gradului de îndatorare la credite. De la 1 iulie acesta ar putea fi de 50% la creditele imobiliare în lei și 25% la cele de consum
Luni, 11 iunie 2018, 11:28 Economie | Finanţe & Bănci
Banca Nationala a Romaniei BNR
O delegație de bancheri au discutat luni la sediul Băncii Naționale un proiect de lege care va limita gradul de îndatorare al românilor care vor solicita împrumuturi de la bănci. În actuala sa formă, proiectul ar urma să intre în vigoare de la 1 iulie. ”Prezentul regulament stabilește, pentru scopul menţinerii stabilităţii financiare, unele condiţii de acordare şi derulare a creditelor pe teritoriul României destinate persoanelor fizice şi entităţilor nefinanciar”, se arată în preambulul documentului.
Potrivit documentului consultat de HotNews.ro, bancherii vor trebuie să informeze solicitanții de credite care sunt neacoperiți în mod natural la riscul valutar despre impactul unei eventuale deprecieri severe a monedei naţionale asupra nivelului ratei, astfel încât să fie posibilă compararea nivelului ratei lunare luând în calcul un șoc pe cursul de schimb de 35,5% pentru EUR, 52,6%  pentru CHF și de 40,9% pentru USD. ”În cazul celorlalte valute se utilizează valoarea aferentă CHF. În cazul în care venitul solicitantului şi creditul solicitat sunt exprimate în două monede străine diferite, pentru şocul pe curs de schimb se utilizează maximul dintre şocurile celor două valute faţă de moneda naţională”, se arată în proiect.
De asemenea, bancherii vor fi obligați să le prezinte viitorilor clienți ce se va întâmpla cu ratele lor în cazul creșterii cu  două puncte procentuale a ratei dobânzii (pentru toate monedele). În varianta care este acum în vigoare, șocul pe rata dobînzii era de 0,6 puncte procentuale.
De asemenea, Banca Națională a României va revizui periodic, în funcție de condițiile pieței, nivelurile maxime ale gradului de îndatorare, potrivit proiectului discutat luni între bancheri și viceguvernatorul Voinea.
Ce mai spune documentul
Pentru primul credit pentru investiții imobiliare contractat în scopul achiziționării unei locuințe ce este/urmează a fi ocupată de debitor, gradul total de îndatorare și fiecare dintre nivelurile aferente creditelor pentru investiții imobiliare sunt cu 5 puncte procentuale mai ridicate față de valorile prezentate în tabel. 
La determinarea nivelului gradului de îndatorare pentru situația unui debitor cu credite acordate/indexate într-o singură monedă, se va aplica:
a) nivelul maxim al gradului total de îndatorare și nivelurile maxime pe tipuri de credit, aferente creditelor în lei, în cazul persoanelor acoperite integral la riscul valutar;
b) nivelul maxim al gradului total de îndatorare și nivelurile maxime pe tipuri de credit, aferente creditelor în valută, în cazul persoanelor neacoperite integral la riscul valutar.
 Nivelul maxim al gradului total de îndatorare în cazul persoanelor care beneficiază atât de credite în lei cât și de credite acordate/indexate în valută nu poate depăși 40%, cu  respectarea nivelurilor maxime pe tipuri de credit.
În cazul în care un debitor are credite contractate anterior, la acordarea unui nou credit nivelul maxim al gradului total de îndatorare și nivelurile maxime pe tipuri de credite nu pot depăși valorile din tabel.
Oficiali din BNR vorbeau încă din septembrie 2017 despre posibilitatea limitării gradului de îndatorare, după ce au constat că împrumuturile acordate persoanelor fizice a depasit pragul de semnal, apropiindu-se de pragul de alertă.
Cand se atinge acel prag de alerta, Comitetul European de Risc Sistemic  oblig Banca Centrală  să ia măsuri prin intermediul Comitetului Macroprudential de Risc Sistemic, cem mai adesea bancherii centrali optând pentru plafonarea gradului de îndatorare.
