Un român a fost reţinut în Marea Britanie, după ce Poliţia a găsit în portbagajul maşinii, într-o valiză, un adolescent de 16 ani
Vineri, 1 iunie 2018, 19:32 Actualitate | Diasporă
Tanar vietnamez, descoperit in portbagajul masinii unui roman
Foto: Wikimedia Commons - Rudolf Stricker
Un român în vârstă de 20 de ani, Andrei Iancu, a fost reţinut în portul Dover din Marea Britanie şi acuzat de trafic de persoane, după ce poliţia a descoperit în portbagajul maşinii sale, într-o valiză, un adolescent de 16 ani, scrie News.ro citând The Guardian.
Ofiţerii vamali din portul Dover au găsit în portbagajul maşinii românului, într-o valiză, un băiat vietnamez, a cărui vârstă a fost aproximată la 16 ani.
Starea victimei era "critică" şi a fost transportată la spital, unde, potrivit autorităţilor, s-a îmbunătăţit.
Valiza a fost găsită în portbagajul unei Skoda Octavia în timpul percheziţiilor la trecerea din Franţa în Marea Britanie.
Autorităţile l-au pus sub acuzare pe Andrei Iancu, care este din Buzău, pentru încercarea de a introduce ilegal o persoană în Marea Britanie.
Suspectul rămâne în custodia poliţiei şi va apărea, vineri, în faţa magistraţilor din Medway.
