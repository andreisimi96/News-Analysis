O familie de români din Spania a organizat o nuntă cu 200 de invitați și a plecat fără să platească o factură de peste 8.000 de euro
Sâmbătă, 26 mai 2018, 9:49 Actualitate | Internaţional
O familie de români este de negăsit după ce a organizat o nuntă cu 200 de persoane într-un restaurant din oraşul spaniol Viveiro (provincia Lugo) și nu a achitat o factură de peste 8.000 de euro. Poliția a cerut ajutor internațional pentru a-i localiza pe membrii familiei, relatează La Vanguardia, citată de  Digi24.
Familia ginerului a negociat să plătească înainte de eveniment 1.500 de euro, urmând că la final să plătească restul de 8.266 de euro, dar când a venit ora când au trebuit să elibereze localul fratele ginerelui a promis că va achita factura a doua zi, motivând că nu poate plăti pe moment întrucât tatăl său are probleme de sănătate. Ziua următoare membri ai familiei au venit acolo cu aceeaşi scuză pentru a nu plăti, apoi au dispărut şi nu se mai ştie nimic de ei.
Potrivit sursei citate, nunta, la care au participat aproximativ 200 de persoane și care s-a desfăşurat pe 9 mai, nu a dus lipsă de lux, rochia miresei fiind împodobită cu pietre Swarovski, iar nuntașii au apelat la un avion privat pentru a aduce un artist român pentru a însufleţi petrecerea.
După zece zile de aşteptare, timp în care localul a încercat în zadar să-i contacteze la numerele de telefon lăsate, a fost sesizată poliţia spaniolă, care la rândul ei a cerut ajutor internaţional pentru localizarea în Spania, România sau într-o altă ţară a membrilor acelei familii acuzaţi de escrocherie.
