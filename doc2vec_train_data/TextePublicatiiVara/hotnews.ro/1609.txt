Fosila unui peşte cu bot lung asemănător ornitorincului și care înota pe fundul apei, reconstituită de cercetătorii australieni
Miercuri, 20 iunie 2018, 15:44 Science - Stiintele vietii
Brindabellaspis, un peste straniu care a trait acum 400 milioane de ani
Foto: Flinders University
O echipă de cercetători australieni a reconstituit fosila unui peşte straniu, cu un bot lung, asemănător ornitorincului, care înota pe fundul apei asemenea unei pisici de mare, informează miercuri DPA, citată de  Agerpres .
Fosila cu o vechime de 400 de milioane de ani, denumită Brindabellaspis după lanţul muntos Brindabella din apropierea capitalei australiene Canberra, face parte dintr-un grup de peşti preistorici acoperiţi cu plăci osoase, denumiţi placodermi.
A fost identificată în anul 1980, în zona lacului Burrinjuck din New South Wales, la nord de munţii Brindabella, o zonă unde au mai fost descoperite şi alte exemplare ale faunei de recif.
Paleontologi de la Universitatea Flinders şi Universitatea Naţională Australiană au reconstituit două dintre fosile scoţând la iveală un peşte de o formă ciudată, cu ochi în partea superioară a capului, nări în colţurile orbitelor şi un bot ascuţit cu fălci prelungite spre vârf.
''Este un peşte cu un aspect ciudat'', spune Benedict King, autorul studiului, cercetător la Universitatea Flinders.
Fosilele au fost datate ca aparţinând devonianului timpuriu, cu 175 de milioane de ani înaintea apariţia primilor dinozauri, potrivit descoperirilor publicate miercuri în Royal Society Open Science.
''Credem că acest animal trăia şi se hrănea pe fundul apelor'', spune John Long, coautor al studiului, de la Universitatea Flinders. ''Credem că îşi folosea botul pentru a căuta prada, asemănător unui ornitorinc, în timp ce ochii poziţionaţi deasupra capului îl ajutau să se ferească de pericol'', mai spune cercetătorul.
Descoperirea fosilelor a fost făcută într-o zonă care rivalizează, din punctul de vedere al biodiversităţii, cu Marea Barieră de Corali de astăzi.
Fosila mai are o caracteristică surprinzătoare: un sistem senzorial unic plasat pe bot, care s-a dovedit a fi o variantă modificată a sistemului de senzori pentru determinarea presiunii identificat la o altă specie de peşti.
''Are un craniu într-o formă ciudată şi surprinzătoare, cu un bot lung şi dotat probabil cu capacitatea de a folosi electrorecepţia pentru a localiza animalele în noroiul moale de pe fundul apei'', mai spune cercetătorul.
''Când am văzut astfel de canale senzoriale la nivelul botului, ne-am gândit imediat la ornitorinc''.
