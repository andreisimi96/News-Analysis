Primarul general al Capitalei, Gabriela Firea, anunță că va participa la mitingul PSD pe care l-a autorizat: ”Orice fel de abuz trebuie sancționat”
Sâmbătă, 9 iunie 2018, 13:29 Actualitate | Esenţial
Primarul general al Capitalei, Gabriela Firea, a anunţat, sâmbătă, pe Facebook, că va participa "la mitingul împotriva abuzurilor, organizat legal de PSD - ALDE", precizând că "nimic nu poate fi mai antidemocratic" decât nerespectarea votului românilor. Firea subliniază că ”trăim într-o dictatură a minorității care nu s-a bucurat de votul românilor dar care vrea să confiște instituțiile prin fraudă politică și morală” și că ”orice fel de abuz trebuie sancționat”.
Postarea integrală a Gabrielei Firea de pe  Facebook .
”În această seară la ora 20,00 voi fi prezența la mitingul împotriva abuzurilor, organizat legal de PSD-ALDE. Orice fel de abuz trebuie sancționat! Dar în special cel de putere. Nimic nu poate fi mai anti-democratic, decât să nu respecți votul românilor! Am câștigat alegerile dar, din prima zi, atât Guvernul cât și autoritățile locale au fost supuse unei campanii de denigrare, defăimare, transmiterea de informații false, manipulare și boicotare a activității. Voință românilor a fost călcată în picioare! Trăim într-o dictatură a minorității care nu s-a bucurat de votul românilor dar care vrea să confiște instituțiile prin fraudă politică și morală. Prin minciună și presiuni instituționale! Unii mai slabi au căzut victime sau chiar au pactizat cu grupările ilegitime din instituții. Cine îndrăznește să spună ceva este amenințat! Cine are curajul să se revolte e pus la zid de oameni certați cu legea și plătiți să creeze haos! Spun NU anarhiei! Spun DA democrației și statului de drept, nu de drepți! România este a tuturor românilor! Nu a celor care sunt plătiți să provoace evenimente negative și să nesocotească votul românilor. România este o țară frumoasă pe care mulți au denigrat-o în exterior intenționat, că să ne fie rușine să scoatem capul în lume! Dacă și tu vrei democrație și nu haos și abuz, vino la ora 20, 00, în Piață Victoriei!”
