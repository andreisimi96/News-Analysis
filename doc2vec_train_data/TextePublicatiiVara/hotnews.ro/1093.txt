Conflictul Macedonia-Grecia: După 27 de ani de dispute, țările au ajuns la un acord în privința numelui Macedoniei
Miercuri, 13 iunie 2018, 7:52 Actualitate | Internaţional
Disputa din regiunea Macedonia
Foto: Wikimedia Commons
După 27 de ani de discuții și multe proteste, Grecia și vecina sa din Nord, Macedonia, au ajuns la o înțelegere în privința numelui, informează  BBC . Țara se va numi Macedonia de Nord. 
Discuțiile purtate la Bruxelles asupra unei soluții în disputa referitoare la viitorul nume al Macedoniei au culminat cu alegerea unui nou nume: Macedoni de Nord. Numele discutate între Atena şi Skopje au fost Macedonia de Sus, Macedonia de Nord sau Noua Macedonie, potrivit unei surse greceşti apropiate dosarului.  
Cele două ţări vecine au avut, de la crearea statului macedonean, în 1991, o dispută asupra numelui oficial al acesteia din urmă. Atena refuză să o recunoască sub numele de "Macedonia", estimând că acest apelativ ţine de patrimoniul său istoric şi cultural, o provincie din nordul Greciei, la frontiera cu ţara vecină, având acelaşi nume. 
Disputa a dus la blocarea aderării Macedoniei la NATO şi UE, din cauza veto-ului grec, care va fi ridicat doar după soluţionarea problemei, potrivit Atenei, care este membră în cele două organizaţii internaţionale.
