Luni, 2 iulie 2018, 16:28 Sport | Tenis
Roger Federer, in noul echipament Uniqlo
Știrea zilei în legătură cu Federer nu mai are cum să fie calificarea lui pe repede înainte în turul doi de la Wimbledon, nu de data asta. Pe centralul londonez, elvețianul a apărut pentru prima dată în incredibila-i carieră îmbrăcat altfel. Celebrul logo a dispărut, iar Roger a afișat noul echipament, cel oferit de japonezii de la Uniqlo. Dusan Lajovic a fost doar un sparring partner pentru cel care a pornit ca din tun în drumul spre al 9-lea trofeu de la All England Club.
Roger, logo-ul și finalul poveștii cu Nike
De-o viață, Federer și Nike au avut o fructuoasă poveste de iubire. Elvețianul a câștigat Grand Slam dupa Grand Slam, iar producătorul american i-a "turnat" un logo pe măsura valorii lui "Mister Perfect" și mulți bani în conturi.
<Mariajul> a luat sfârșit cu doar câteva săptămâni înainte ca Roger să împlinească 37 de ani. "Mințile" i-au fost furate de japonezii de la Uniqlo, cei care l-au ademenit cu un contract în valoare de 300 de milioane de dolari (!) pentru următorii zece ani.
Meciul în sine, doar o încălzire pentru Fedex
Debutul lui Roger a fost unul impresionant: s-a deplasat ca în tinerețe, a arătat o încredere debordantă și a servit de nereturnat în multe rânduri. Nu au lipsit nici momentele de magie, spre deliciul publicului care a umplut arena centrală într-o zi de luni. 6-1, 6-3, 6-4 după doar o oră și 19 de minute! Fedex nu a fost nevoit să apere nici măcar o minge de break.
Datele care spun totul despre victoria lui Federer:
Puncte câștigate cu primul serviciu: 91%
Puncte câștigate cu al doilea serviciu: 61%
Puncte câștigate la fileu: 22/27 (81%)
Puncte de break salvate: 0/0
Lovituri câștigătoare: 35 (14 ale lui Dusan)
Erori nefortațe: 16 (24 ale adversarului)
Total puncte câștigate: 90 (față de 56 ale adversarului)
Distanță alergată: 1523,2 metri.
În turul al doilea, Fedex se va duela cu învingătorul partidei dintre Lukas Lacko (Slovacia, 73 ATP) și Benjamin Bonzi (Franța, 284 ATP).
