Duminică, 17 iunie 2018, 19:16 Sport | Motor
Pilotul spaniol al echipei Ducati Jorge Lorenzo a câştigat, duminică, Marele Premiu al Cataloniei, a şaptea etapă a Campionatului Mondial de MotoGP, informează News.ro.
După ce a câştigat şi la Mugello, în urmă cu două săptămâni, Lorenzo, plecat din pole-position, s-a impus în a doua cursă consecutivă, la Montmelo, devansându-i pe compatriotul său Marc Marquez de la Honda, clasat al doilea, şi pe italianul Valentino Rossi de la Yamaha, al treilea.
În urma acestor rezultate, Marc Marquez, campionul mondial en titre, conduce în clasamentul general, cu 115 puncte, urmat de Rossi, cu 88 de puncte. Lorenzo e abia al nouălea, cu 66 de puncte.
De anul viitor, Jorge Lorenzo va fi coechipier cu compatriotul său Marc Marquez, la Honda, ei urmând a forma o echipă de campioni mondiali care au câştigat toate titlurile începând din 2012. Lorenzo are în palmarest trei titluri la MotoGP, în 2010, 2012 şi 2015, iar Marquez în 2013, 2014, 2016 şi 2017.
Următoarea etapă va avea loc la 1 iulie, la Assen, în Olanda.
