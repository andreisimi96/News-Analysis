Miercuri, 30 mai 2018, 11:15 Sport | Roland Garros 2018
În acest moment, pe Philippe Chatrier se antrenează Kei Nishikori și Benoit Paire.
Vreme superbă la Paris, soare, cer senin, iar asta după ce aseară a plouat torențial în capitala Franței.
Simona Halep (1 WTA) debutează la ediția din acest an a Roland Garros-ului an abia în a patra zi de concurs. Ploaia și întunericul au făcut imposibilă desfășurarea partidei cu Alison Riske (83 WTA), programată inițial marți. Confruntarea Halep vs Riske va avea loc astăzi, de la ora 12:00, fiind prima a zilei pe arena Philippe-Chatrier. Meciul va fi transmis în direct pe Eurosport și LiveText pe HotNews.ro.
Halep și Riske s-au mai întâlnit de două ori în circuitul WTA, victoria revenindu-i de fiecare dată româncei. Prima confruntare a avut loc în 2015, în runda a doua a turneului de la Roma (zgură), Simona impunându-se cu 6-3, 6-0. Ultima dată, cele două jucătoare s-au duelat în 2017, în runda inaugurală de la Beijing (hard) : a fost 6-3, 3-6, 6-2 pentru Halep.
În vârstă de 27 de ani, Riske s-a născut la Pittsburgh și are reședința la Nashville. Are 1.75 metri și este jucătoare de mână dreaptă. Conform site-ului WTA, Riske are în 2018 următorul bilanț: 11 victorii și 12 înfrângeri. De cealaltă parte, Simona are 28/6. 
Alison Riske are în palmares un singur trofeu WTA, la Tianjin, în 2014. Cea mai bună clasare din carieră este locul 36 WTA, în mai 2017. Săptămâna trecută, Riske a ajuns până în finală la turneul de la Nurnberg, unde a fost învinsă de suedeza Johanna Larsson, scor 7-6(4), 6-4.
Învingătoarea dintre Halep și Riske a o va întâlni în turul doi pe americanca Taylor Townsend (SUA, 72 WTA), beneficiara unui wild-card, care a învins-o pe Myrtille Georges (Franța, 222 WTA), scor 6-4, 6-2. Simona Halep a intalnit-o o singura dată pe Taylor Townsend, în 2017, în primul tur de la Cincinnati , unde s-a impus cu 6-4, 6-1.
Halep a ajuns de două ori în finala de la Roland Garros, însă a pierdut de fiecare dată. În 2014 a fost învinsă de Maria Sharapova (scor 4-6, 7-6 (7/5), 4-6), iar în 2017 de Jelena Ostapenko (scor 6-4, 4-6, 3-6).
Rezultatele obținute de Halep la Roland Garros:
2017: Finală - învinsă de Jelena Ostapenko (Letonia), scor 4-6, 6-4, 6-3
2016: Optimi - învinsă de Samantha Stosur (Australia), scor 7-6(0), 6-3
2015: Turul II - învinsă de Mirjana Lucic-Baroni (Croația), scor 7-5, 6-1
2014: Finală - învinsă de Maria Sharapova (Rusia), scor 6-4, 6-7(5), 6-4
2013: Turul I - învinsă de Carla Suárez Navarro (Spania), scor 3-6, 6-2, 6-2
2012: Turul I - învinsă de Petra Cetkovska (Cehia), scor 6-1, 6-3
2011: Turul II - învinsă de Samantha Stosur (Australia), scor 6-0, 6-2
2010: Turul I - învinsă de Samantha Stosur (Australia), scor 7-5, 6-1.
