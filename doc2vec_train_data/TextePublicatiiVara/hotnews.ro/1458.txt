Luni, 18 iunie 2018, 12:35 Monitorizari | Proiecte Infrastructura >> Articole
A3 Popasului - Petricani (iunie 2018)
Foto: Captura YouTube
​Lucrările la ultimii 3,3 km din Autostrada A3 București - Ploiești, tronsonul din strada Popasului până în Șoseaua Petricani, trenează, iar unul din blocaje se refera la relocarea unor rețele electrice, după cum avertiza Asociașția Pro Infrastructura în urmă cu câteva zile. Enel România transmite că relocarea rețelelor electrice va putea fi făcută după ce Compania de Drumuri (CNAIR) finalizează exproprierea terenurilor aferente. „Rețelele electrice nu pot fi mutate pe alte amplasamente decât după ce va fi asigurat accesul la terenurile respective”, transmite Enel într-un comunicat remis HotNews.ro.
"E-Distribuție Muntenia a oferit și oferă în continuare tot sprijinul necesar proiectului autostrăzii A3. Relocarea rețelelor electrice din apropiere de București, operațiune necesară realizării proiectului, va avea loc după ce beneficiarul lucrării, respectiv CNAIR, va finaliza procedurile de expropriere a terenurilor aferente. Rețelele electrice nu pot fi mutate pe alte amplasamente decât după ce va fi asigurat accesul la terenurile respective”, transmite Enel România într-un comunicat remis HotNews.ro.
Imagini filmate din dronă cu ciotul de 3,3 km al autostrăzii A3 între Str. Petricani și Str. Popasului din București au fost publicate vineri de Asociația Pro Infrastructura (API) , unul dintre cele mai active ONG-uri care urmăresc derularea marilor proiecte de infrastructură din țară.
„Din păcate, ritmul este foarte lent, existând șanse ca acest tronson (început în 2016) să nu se finalizeze nici în acest an! Deși vremea este perfectă pentru execuția accelerată a tuturor tipurilor de lucrări, slaba mobilizare a constructorului este în perfectă concordanță cu alocarea bugetară insuficientă pentru 2018”, scrie API.
„Se lucrează timid la armarea plăcii de suprabetonare la podul peste Valea Șaulei și la pasajul peste calea ferată București-Constanța, la ridicarea ultimelor grinzi și la relocarea unor utilități. Șantierul este însă înghețat pe porțiunea cea mai întârziată, între podul peste calea ferată și Str. Popasului, acolo unde trebuie mutată o linie de curent care traversează autostrada la mică înălțime”, mai scrie Pro Infrastructura.
Reprezentanții asociației cer Companiei de Drumuri și ENEL „să rezolve urgent ultimele probleme birocratice legate de relocarea stâlpilor de electricitate. În plus, cerem oficialilor din Compania Naţională de Administrare a Infrastructurii Rutiere să monitorizeze cu atenție avansul și calitatea lucrărilor și să ia măsurile contractuale care se impun”.
Pentru anul 2018, conform bugetului aprobat în Parlament la finele anului trecut, pentru A3 Popasului - Petricani au fost alocați bani suficienți cât să acopere doar primele trei luni din an, deși finalizarea lucrărilor este programată în 2018.
Citește aici detalii:
Secretar de stat de la Transporturilor recunoaste ca banii bugetati pentru autostrada A3 care intra in Bucuresti ajung doar pentru trei luni
Realizarea ultimilor 3 km din A3 spre Capitală a fost contractată în decembrie 2015.
Contractul de proiectare și execuție a fost atribuit Asocierii Asocierii Aktor - EuroContruct Trading 98  pentru 129.180.727,51 lei fără TVA.
Contractul vizează sectorul de autostrada București - Ploiești, km 0+000 (Intersecție Petricani) - km 3+325, Nod Centură București și Nod Moară Vlăsiei.
În iulie 2012 au fost deschiși traficului cei circa 60 de kilometri de autostrada de la Șoseaua de Centură și până la Ploiești, rămânând însă nefinalizati ultimii 6 km spre Capitală și nodurile rutiere.
