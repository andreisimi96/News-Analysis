Luni, 18 iunie 2018, 12:49 Actualitate | Educatie
Elevi care se pregatesc de examene
Ministerul Educației vrea să introducă teze unice la clasele a VII-a și a VIII-a, care să înlocuiască media de gimnaziu și să conteze 20% în media de admitere la liceu, a declarat pentru HotNews.ro președintele Federației Naționale a Asociațiilor de Părinți. Iulian Cristache a precizat că răspunsul Federației la propunerea înaintată de Minister a fost ca aceste teze sau examenele ulterioare din Evaluarea Națională să fie susținute numai la materiile din profilul pe care elevii vor să îl urmeze la liceu: de exemplu, un absolvent de a VIII-a care vrea la liceu la Uman, să dea Teze sau Evaluarea doar la Română, Istorie și Geografie. Concret, părinții propun ca Matematica să nu mai fie materie obligatorie de examen la finalul clasei a VIII-a.
Conducerea Ministerului Educației s-a întâlnit pe 12 iunie cu membrii Federației Naționale a Asociațiilor de Părinți - Învățământ Preuniversitar (FNAP-IP), a anunțat Ministerul, într-un comunicat de presă . La discuții a participat secretarul de stat pentru învățământ preuniversitar, Ionel-Florian Lixandru, iar printre subiecte s-a aflat și “admiterea absolvenților ciclului gimnazial în învățământul liceal”, nota atunci Ministerul Educației.
Contactat de HotNews.ro, Iulian Cristache, președintele Federației Naționale a Asociațiilor de Părinți, a declarat că “Ministerul Educației a propus introducerea de teze cu subiect unic, la clasele a VII-a și a VIII-a, care să reprezinte 20% din media de admitere la liceu și care să înlocuiască media de la clasele V-VIII luată acum în calcul la admitere”.
Subiectele de la tezele unice ar urma să fie concepute de Ministerul Educației, iar tezele elevilor - corectate fie în alte școli, fie în alte județe, mai spune pentru HotNews.ro reprezentantul părinților. 
Iulian Cristache a precizat că este pentru a doua oară când reprezentanții Ministerului Educației le propun părinților introducerea de teze unice, de la învestirea ministrului Valentin Popa și până acum.
“A rămas în discuție, la nivelul Ministerului, să stabilească disciplinele la care elevii vor da tezele unice. Noi am propus ca ori tezele unice, ori Evaluarea Națională să fie dată în funcție de profilul și ruta educațională dorită de elev”, a declarat pentru HotNews.ro președintele Federației Asociațiilor de Părinți.
Un copil care se duce la Uman, să dea fie tezele, fie Evaluarea Națională, fie și tezele, și Evaluarea la Limba Română - care rămâne bătută în cuie, la Istorie și Geografie, a declarat pentru HotNews.ro reprezentantul părinților. Acesta a spus că sunt 3 variante care pot fi puse în discuție, pentru ca cel puțin o testare să se realizeze conform profilului pe care copilul dorește să îl urmeze la liceu. "Nu suntem toți matematicieni”, a adăugat Cristache.
Acesta a vorbit despre o “fișă de parcurs” similară portofoliului educațional pe care Legea educației îl prevede încă din 2011, dar care nu este gata nici până în prezent. “Noi am propus ca fiecare elev să aibă un dosar personal, de când intră în învățământ, o fișă de parcurs în care să se noteze modul în care el evoluează de-a lungul celor 9 ani și părintele să aibă un ghidaj, să poată fi consiliat de școală. (…) Ministerul a fost de acord și ne-a cerut să participăm și noi la realizarea acestei foi”, a adăugat reprezentantul părinților.
Amintim că ministrul Valentin Popa a declarat pentru HotNews.ro, în martie 2018, că “portofoliul educaţional al elevului va deveni operațional, prin luarea în considerare la admiterea în învățământul liceal sau în învățământul profesional, începând cu anul școlar 2021 - 2022, mai exact cu generaţia de elevi care a început clasa a V-a în anul şcolar 2017 - 2018. În acest scop, la nivelul MEN, un grup de lucru elaborează, până la șfârșitul anului școlar 2018-2019, un model de portofoliu educațional de care să beneficieze toți elevii care fac parte din sistemul de învățământ românesc”. Detalii aici
Iulian Cristache, președintele Federației, a declarat pentru HotNews.ro că a cerut ca admiterea la liceu să se facă pe bază de examen organizat la nivelul fiecărui liceu, fără să mai fie luată în calcul media de absolvire a claselor V-VIII. Motivul: nu există o evaluare standardizată la clasă, iar faptul că media gimnazială contează la admitere la liceu a dus la crearea unei presiuni pe profesori să dea note mari, indiferent de ce știe copilul.
Ministerul nu dorește, însă, renunțarea la notele din gimnaziu, cu argumentul că un copil care clachează în examen nu mai are astfel nicio șansă, deși parcursul său școlar a fost foarte bun, a adăugat reprezentantul părinților.
HotNews.ro a transmis oficial Ministerului Educației o serie de întrebări, cu privire la o eventuală dorință de introducere a tezelor unice. Vom reveni cu răspunsul, în momentul în care îl vom avea.
