​FOTO Primăria Sectorului 3 vrea să amenajeze parcări și trotuare pe o parte din parcul Emil Gârleanu, proaspăt salvat de la betonare
Luni, 11 iunie 2018, 10:38 Actualitate | Administratie Locala
Parcari Emil Garleanu 6
Primăria Sectorului 3 vrea să facă locuri de parcare și să betoneze o parte din Parcul Emil Gârleanu, retrocedat în 2009 și proaspăt răscumpărat de Primăria Capitalei, după zeci de proteste ale locuitorilor din zonă. Riveranii spun că au suficiente locuri de parcare și cer primarului Robert Negoiță să renunțe la planul de a amenaja parcări.
”Am vorbit cu domnul primar, vineri, când a trecut pe la șantier, și chiar dânsul mi-a explicat că acest trotuar existent va deveni practic parte din stradă fiindcă nu poate să intre cu plugul iarna, iar de unde s-a delimitat în parc  se va face 2,5 m de trotuar, iar în rest parcare. Am întrebat dacă se vor tăia pomii și a promis solemn că acest lucru nu se va întâmpla, decât poate 1-2 uscați. Noi sperăm să nu se taie pentru că unii pomi încurcă și să nu ni se spună pe urmă că sunt uscați. Nu sunt de acord să se facă aceste parcări. I-am explicat că mai este o parcare mare aici, unde nu sunt toate locurile plătite, deci locuri de parcare sunt. Ideea nu este numai a mea, iar sâmbătă oamenii au sărit pe muncitori, deci foarte mulți nu sunt de acord cu aceste parcări. Oamenii sunt total împotriva parcărilor, vor să rămână parc. Suntem de acord cu faptul că se taie trotuarul pentru lărgirea șoselei, dar nu suntem de acord cu parcările. Aici unde vor să facă parcările era aleea unde stăteau pensionarii și mamele cu bebeluși, fiindcă era mai liniștită, departe de vacarmul de la locul de joacă”, a declarat Adriana Caragiu, unul dintre locatarii din zonă.
Și Dan Trifu, vicepreședintele fundației Ecocivica, cere primarului să renunțe la acest plan.
”Domnule Primar al Sectorului 3, Fundația Eco-Civica vă reamintește că am luptat împreună să salvăm părculețul Emil Gârleanu și chiar acum Primăria Sector 3 efectuează lucrări pentru  ca o parte importantă a părculețului să devină parcare. Oamenii sunt revoltați că după 10 ani de proteste sunt puși în situația aceasta. Reamintesc că Legea mediului interzice acest lucru iar HCGMB care transferă terenul în administrarea PS3 precizează clar că se transferă ca spațiu verde. Vă rugăm să dispuneți sistarea imediată a lucrărilor și să păstrați destinația de spațiu verde. Bănuim că nu există Autorizație de Construire pentru că nu e nici un panou montat conform Legii 50/1991”, a declarat Dan Trifu.
Istoric parcul Emil Gârleanu
Parcul Emil Gârleanu, singura oază de verdeață a bucureștenilor care locuiesc în blocurile din spatele Bulevardului Unirii, din sectorul 3, a fost retrocedat în 2009 de Primăria Capitalei, dispoziția de retrocedare fiind semnată de primarul general Sorin Oprescu, în urma unei hotărâri judecătorești definitive și irevocabile, pronunțată de Tribunalul București. Spațiul verde are circa 3.000 mp. Pe o altă bucată din el a fost deja construită o biserică.
Locatarii din zonă au protestat în nenumărate rânduri împotriva betonării parcului.  În 2010, primarul Sorin Oprescu a promis că va expropria terenul ca acesta să rămână parc. În 2017, Primăria Capitalei a făcut un schimb de terenuri cu proprietarul și astfel parcul a fost salvat. HotNews.ro scrie în mai multe rânduri despre acest subiect.
Lucrări Parcul Emil Gârleanu
