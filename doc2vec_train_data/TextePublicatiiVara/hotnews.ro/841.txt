Sâmbătă, 9 iunie 2018, 14:23 Sport | Roland Garros 2018
Simona Halep, pe Chatrier
Foto: Adrian Ilincescu/ HotNews.ro
Simona Halep se antrenează pe Chatrier ultima dată înainte de cea de-a patra finala de Grand Slam din carieră (a treia de la Paris). Liderul mondial nu are un sparring partner, această poziție fiind luată de Darren Cahill. În tribune au putut fi văzute și primele trei steaguri românești (cu mai mult de o oră și jumătate înainte decât ora de start a duelului cu Sloane Stephens).
Halep pare foarte concentrată, lovește puternic, iar nivelul zgomotelor produse de ea este deja foarte ridicat (pare că încearcă să intre cât mai bine în atmosfera meciului). După o dreaptă inversă reușită, din tribune se aude: "Bine, Simo, hai că se poate!" În mod sigur vor fi auzite multe astfel de încurajări pe durata finalei cu Stephens.
Darren aleargă destul de mult, dorința acestuia fiind aceea de a se apropia cât mai mult de rolul de sparring.
Tabela de marcaj de pe Chatrier deja ne introduce în atmosferă: sunt poze cu cele două jucătoare.
