Tudorel Toader, replică pentru președinte: A nu se confunda independența procurorilor în instrumentarea cauzelor cu desfășurarea activității lor sub autoritatea ministrului
Marţi, 5 iunie 2018, 12:34 Actualitate | Esenţial
Tudorel Toader, ministrul Justitiei
Foto: Guvernul Romaniei
​Ministrul Justiției, Tudorel Toader, spune, în replică la afirmațiile președintelui Klaus Iohannis potrivit cărora procurorii nu pot fi subordonați politic, că nu trebuie confundată independența acestora în instrumentarea dosarelor cu faptul că ei își desfășoară activitatea sub autoritatea ministrului.
”A nu se confunda independența procurorilor în instrumentarea cauzelor (constând în administrarea probatoriului, adoptarea soluțiilor legale) cu faptul ca aceștia își desfășoară activitatea sub autoritatea ministrului justiției, referitoare la administrarea justiției sau promovarea politicii penale!”, a reacționat Toader, pe Facebook.
Președintele Klaus Iohannis a spus, întrebat dacă ia în calcul să nu respecte decizia CCR privind revocarea lui Kovesi, că preocuparea sa este să consolideze statul de drept și să se asigure că procurorii rămân independenți. Iohannis a adăugat că aceștia nu trebuie să fie în subordinea unui politician, fie el și ministru al Justiției.
Șeful statului a mai spus că, în interpretarea sa, articolul din constituție care spune că procurorii își desfășoară activitatea sub autoritatea ministrului justiției înseamnă că acesta ar trebui să aibă o autoritate în domeniu și să o folosească pentru a apăra independența magistraților.
