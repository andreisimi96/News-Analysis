Adrian Năstase, despre Hildegard Puwak: A suferit, nemeritat, calvarul ”anticorupţiei”. Un destin frânt, un om competent mai puţin în angrenajul economiei româneşti
Vineri, 25 mai 2018, 22:39 Actualitate | Esenţial
Adrian Nastase, la TVR
Foto: Captura TVR1
​​Fostul premier Adrian Năstase a declarat, vineri seară, că rolul lui Hildegard Puwak în integrarea României în Uniunea Europeană nu va putea fi niciodată îndeajuns subliniat. Năstase vorbeşte despre faptul că Puwak a trăit ”nemeritat, calvarul «anticorupţiei»”. ”Un destin frânt, un om competent mai puţin în angrenajul economiei româneşti”, a transmis Adrian Năstase.
”A murit Hildegard Puwak. Rolul ei în ceea ce priveşte integrarea României în Uniunea Europeană nu va putea fi niciodată îndeajuns subliniat. Nu cred că am mai întâlnit pe cineva atât de ordonat, de disciplinat, de corect în relaţia cu colegii. Am lucrat împreună şi în opoziţie şi la Guvern. Documentele pregătite, soluţiile avansate erau impecabile”, a scris, vineri seară, Adrian Năstase pe Facebook, potrivit News.ro.
Acesta a vorbit despre faptul că fostul ministru al Cabinetului său ”a suferit, nemeritat, calvarul «anticorupţiei»”. 
”Tocmai valoarea ei a transformat-o în ţintă politică. A fost atacată murdar, familia ei a pătimit. Din păcate. După 2004, a suferit, nemeritat, calvarul „anti-corupţiei”. Un destin frânt, un om competent mai puţin în angrenajul economiei româneşti. Dumnezeu să o odihnească!”, a completat Năstase. 
Hildegard Puwak a fost ministru al Integrării Europene în Guvernul Năstase. Ea a demisionat din funcţie, dar şi din PSD, după ce soţul său şi fiul lor au fost vizaţi de o anchetă a Direcţiei Naţionale Anticorupţie privind deturnarea de fonduri europene. 
