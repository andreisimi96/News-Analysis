Un agent dublu american ar fi vândut informații clasificate Chinei în schimbul sumei de 800.000 de dolari
Marţi, 5 iunie 2018, 10:28 Actualitate | Internaţional
Un oficial american al Agenţiei de Informaţii Militare (DIA) a fost acuzat că a vândut secrete de stat Chinei în schimbul a cel puţin 800.000 de dolari, scrie The Guardian , citat de news.ro.
Departamentul pentru Justiţie susţine că Ron Rockel Hansen avea asupra sa informaţii clasificate atunci când a fost reţinut sâmbătă în timp ce se îndrepta spre un avion cu destinaţia China.
Hansen este ultimul dintr-o serie de arestări ale oficialilor americani acuzaţi că au spionat pentru China. El a fost recrutat în 2006 pentru a lucra la DIA, fiind fluent în mandarină şi rusă. Hansen trebuia să recruteze agenţi străini. Lucrând într-un birou comercial în Beijing, el a intrat în contact cu serviciile secrete chineze şi timp de câţiva ani a minţit FBI şi DIA susţinând că lucrează ca agent dublu pentru SUA.
Investigatorii au declarat că Hansen se întâlnea regulat cu agenţi ai serviciilor secrete chineze şi că a folosit telefoane mobile furnizate de agenţi chinezi, reţinând informaţii clasificate la care nu trebuia să aibă acces. Hansen avea probleme financiare majore între 2013 şi 2016, având datorii de câteva sute de mii de dolari.
