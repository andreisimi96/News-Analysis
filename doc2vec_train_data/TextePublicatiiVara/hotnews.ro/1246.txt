Joi, 14 iunie 2018, 23:51 Actualitate | Esenţial
Laura Codruta Kovesi
Laura Codruța Kovesi le-a trimis jurnaliștilor de la Antena3 o adresă prin care cere să i se plătească, în termen de două săptămâni, suma de 300.000 de lei, reprezentând daunele morale stabilite de către Curtea de Apel Ploiești în dosarul în care șefa DNA i-a dat în judecată, informează Mediafax.
„În numele și din împuternicirea doamnei Kovesi Laura Codruța, în calitate de creditor al obligației de plată ce vă revine, înțelegem să vă transmitem următoarele: Notificare prin care vă solicităm ca în termen de 15 zile calendaristice de la primirea prezentei să achitați suma de 300.000 lei cu titlu de daune morale către doamna Kovesi Laura Codruța, pentru prejudiciul cauzat prin încălcarea drepturilor la onoare, demitate, reputație, imagine și viață privată, astfel cum a fost stabilit în mod legal și executoriu de către Curtea de Apel Ploiești, prin Decizia 752/20.03.2018, pronunțată în dosarul 6043/3/2015, în care ați fost pârâtă”, se arată în documentul prezentat la Antena3. 
În 20 martie 2018, Curtea de Apel Ploieşti a decis ca şefa DNA, Codruţa Kovesi, să primească 300.000 de lei daune morale, în dosarul în care a dat în judecată Antena 3 şi mai mulţi jurnalişti pentru acuzaţiile de muşamalizare a anchetei în dosarul lui Mircea Băsescu care i-au fost aduse pe post. Decizia nu e definitivă. 
"Respinge acţiunea precizată formulată de reclamanta-pârâtă în contradictoriu cu pârâtul Radu Tudor şi cu pârâtul-reclamant Savaliuc Răzvan-Ovidiu ca neîntemeiată. Obligă pe pârâţii Gâdea Mihai-Emanuel, Grigore Bianca, Ciuvică Mugur-Cristian şi SC Antena 3 SA, în solidar, la plata sumei de 300 000 (trei sute mii)lei cu titlu de daune morale către reclamanta-pârâtă pentru prejudiciul cauzat prin încălcarea drepturilor la onoare, demnitate, reputaţie, imagine şi viaţă privată. (...) Obligă pe pârâţii SC Antena 3 SA şi Gâdea Mihai-Emanuel să formuleze scuze publice reclamantei-pârâte, precum şi să redea, în mod public şi în integralitate, dispozitivul prezentei hotărâri în termen de maxim cinci zile de la data rămânerii definitive a acesteia, după cum urmează: - pe pârâta Antena 3 S.A. în cadrul fiecărui buletin informativ al zilei, pe parcursul a trei zile consecutive, precum şi pe platforma online a acesteia.; - pe pârâtul Gâdea Emanuel-Mihai, în cadrul emisiunii realizate de acesta -„Sinteza Zilei"", arată judecătorii în decizia din martie 2018.
