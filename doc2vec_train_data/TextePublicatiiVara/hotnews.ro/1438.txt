Luni, 18 iunie 2018, 8:01 Actualitate | Internaţional
Proteste fata de acordul dintre Grecia si Macedonia
Foto: Captura YouTube
Grecia şi Macedonia au ajuns la un acord pentru schimbarea numelui fostei republici iugoslave, deschizând astfel drumul către aderarea Macedoniei la Uniunea Europeană şi NATO, dar cu toate acestea, acordul semnat duminică a fost întâmpinat cu proteste în ambele ţări, scrie News.ro, citând The Guardian.
În capitala Macedoniei, Skopje, poliţia a folosit gaze lacrimogene duminică noaptea pentru a dispersa un protest al câtorva sute de naţionalişti. Un martor a declarat pentru Reuters că a văzut cum protestatarii aruncau cu pietre în poliţişti, scandând „Macedonia, ne vom da viaţa pentru Macedonia”. Unii dintre demonstraţi au fost arestaţi. 
În Grecia, aproape 70% din populaţie nu este de acord cu documentul în care se stipulează că noua denumire va fi „Republica Macedonia de Nord” conform unui sondaj de opinie efectuat de ziarul Proto Thema. În Psarades, localitatea în care s-a semnat acordul, clopotele bisericii au sunat în semn de doliu, acoperite de steagul Greciei. 
La 30 de kilometri distanţă, în satul grec Pisoderi, aproape 3.000 de persoane au protestat faţă de acord iar cel puţin şase au fost răniţi în confruntări cu poliţia care a folosit gaze lacrimogene pentru a dispersa mulţimea.
În oraşul macedonean Bitola, situat în apropierea graniţei cu Grecia, mii de oameni au protestat scandând „Aceasta este Macedonia”. 
Prim-ministrul Macedoniei, Zoran Zaev, a declarat că cele două ţări vecine au „mutat munţii” prin acest acord şi că este „o soluţie demnă şi acceptabilă pentru ambele părţi”.  
„Foarte puţini au crezut că vom putea lăsa în urmă 26 de ani dispută”, a declarat prim-ministrul grec Alexis Tsipras. 
Grecia cere de mai bine de 20 de ani schimbarea numelui Macedoniei, care a adoptat denumirea actuală când s-a rupt de Iugoslavia în 1991, pentru că există o regiune cu acelaşi nume în nordul ţării.
