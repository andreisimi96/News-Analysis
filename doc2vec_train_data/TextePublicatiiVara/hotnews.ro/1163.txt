Business report: DOCUMENT Lista autostrăzilor din 2018; Străzile din Tokyo vor fi pavate cu panouri solare, iar preţul unui kilometru poate fi de aproape trei ori mai ieftin decât preţul unui kilometru de autostradă din România; BNR pune stop creditelor. Jumătate dintre români nu vor mai putea lua împrumuturi
Miercuri, 13 iunie 2018, 23:56 Revista Presei | Vedete
Foto: Colaj foto
BNR pune stop creditelor. Jumătate dintre români nu vor mai putea lua împrumuturi, arată cifrele oficiale. Mediana gradului de îndatorare pentru împrumuturi de consum era, în România, la 26%, la nivelul lunii septembrie 2017. Aceasta înseamnă că, în medie, românii care au luat împrumuturi plătesc 26% din venituri pentru rate. În aceste condiții, dacă proiectul BNR care limitează gradul de îndatorare la doar 25% devine literă de lege, circa jumătate dintre români nu se vor mai putea califica pentru un împrumut, scrie Capital.
Străzile din Tokyo vor fi pavate cu panouri solare, iar preţul unui kilometru poate fi de aproape trei ori mai ieftin decât preţul unui kilometru de autostradă din România. Autorităţile japoneze doresc să introducă „străzi solare” în Tokyo care vor colecta energia de la soare cu ajutorul panourilor solare instalate sub şosea. Pe termen lung, demersul are miza de a transforma metropola într-un loc mai ecologic. Efortul are ca miză promovarea capitalei japoneze ca oraş ecologic, atât în ţară cât şi afară, cu ocazia Jocurilor Olimpice din 2020, scrie The Independent . În mai, o astfel de şosea a fost instalată într-o parcare a unui magazin Seven-Eleven din Sagamihara, Prefectura Kanagawa, potrivit Descoperă .
Topul scumpirilor. Estimările lui Isărescu, depăşite de realitate. Preţurile din România au continuat să crească accelerat şi în a cincea lună a acestui an, în ciuda aşteptărilor Băncii Naţionale că ele se vor tempera după luna aprilie. O cauză este faptul că deşi BNR a oferit Guvernului bani ieftini pentru investiţii, aceştia au fost folosiţi pentru consum. Cartofii, fructele proaspete şi alte legume şi conserve de legume s-au scumpit cel mai mult dintre toate produsele, cu peste 18% faţă de luna decembrie a anului trecut. Au urmat, în clasament, legumele şi conservele de legume, dar şi fructele şi conservele din fructe, scumpindu-se cu 13%, respectiv 12%, potrivit Adevărul.
DOCUMENT Lista autostrăzilor din 2018. Oficialii Companiei Naționale de Administrare a Infrastructurii Rutiere estimează că vor inaugura, în acest an, aproximativ 100 km de autostradă, conform unui document intrat în posesia revistei Capital. Potrivit unui document întocmit de conducerea CNAIR - Direcţia Dezvoltare Autostrăzi şi Drumuri Expres, nouă loturi de autostradă se vor recepţiona în acest an. În luna iulie, loturile 3 şi 4 din autostrada Sebeş-Turda sunt primele secţiuni de şosea la patru benzi, în lungime totală de circa 28,7 km,inaugurate în acest an. Tot luna viitoare se aşteaptă a se recepţiona şi 3,6 km de autostradă, între Ogra şi Iernut, potrivit Capital.
Guvernul aprobă programul de credite garantate de stat cu dobândă zero, pentru persoane cu vârste de la 16 la 55 de ani. Guvernul va aproba astăzi programul de credite garantate de stat cu dobândă zero, pentru persoane cu vârste de la 16 la 55 de ani, care se află într-o formă de învăţământ sau urmează cursuri de reconversie profesională. Totodată, Executivul va aloca 115 milioane lei pentru perioada 2018-2020 pentru dezvoltarea sistemului de asistenţă a vârstnicilor la domiciliu. Guvernul va aproba şi o schemă de ajutor de stat pentru susţinerea industriei cinematografice, scrie News.ro.
România la Președinția Consiliului UE: Acum se setează un sistem care ne va conduce viața în următorii cel puțin 15 ani. pentru România, răspunderea cu care este investită în prima jumătate a anului 2019 înseamnă: un efort de cunoaștere şi aprofundare a tuturor dosarelor supuse dezbaterii; îndeplinirea rolului de mijlocitor onest (“honest broker”) în relația cu ceilalți 26 de parteneri; armonizarea pozițiilor şi netezirea contradicțiilor prin aplicarea compromisului; pregătirea de planuri B pentru eventualitatea în care propriile priorități nu se vor regăsi în documentul final, potrivit cursdeguvernare.ro .
Afaceri în Imobiliare: cumpărătorii vor apartamente de dat în chirie. Care sunt cele mai căutate zone din Cluj-Napoca? Numărul investitorilor în proprietăţi imobiliare, care achiziţionează apartamente pentru a le închiria ulterior, a crescut în perioada 2016-2018, majoritatea fiind oameni de afaceri români, care cumpără portofolii mici, se arată într-un studiu de piaţă realizat de companie Nordis, citat de portalul CompariImobiliare.ro. În Cluj-Napoca, centru universitar şi cel mai scump oraş pe piaţa imobiliară locală, cele mai căutate zone pentru chirii sunt Gheorgheni, Mărăşti, Zorilor şi centrul, arată datele intermediarilor din piaţă, scrie Actual de Cluj.
Importăm mai mult decât exportăm. Deficitul de cont curent a crescut cu 15% față de primele cinci luni ale anului trecut. Contul curent al balanţei de plăţi a înregistrat un deficit de 2,053 miliarde euro în primele patru luni ale acestui an, cu 15% mai mare faţă de aceeaşi perioadă a anului trecut, mai ales ca urmare a dezechilibrării balanţei comerciale, potrivit datelor Băncii Naţionale a României (BNR). În aceeaşi perioadă a anului trecut, deficitul contului curent a fost de 1,786 miliarde euro, arată datele revizuite ale BNR. Contul curent al balanţei de plăţi include sumele încasate şi cele plătite de România în relaţiile comerciale cu celelalte state, potrivit New Money.
