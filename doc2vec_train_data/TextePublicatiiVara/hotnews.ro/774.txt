Vineri, 8 iunie 2018, 15:38 Actualitate | Sanatate
Grigore Tinică, managerul Institutului de Boli Cardiovasculare din Iași, a fost trimis în judecată de procurorii DNA pentru complicitate la abuz în serviciu. Grigore Tinică este acuzat de anchetatori că ar fi fost implicat în efectuarea de plăți ilegale în valoare de 407.000 din contul spitalului în cel al unei firme, în contextul unei proceduri fictive de achiziție publică (lucrări la spital).
În același dosar au mai fost trimiși în judecată Nicolaie-Gabriel Alexoae, administratorul firmei respective, pentru complicitate la abuz în serviciu, și Victor Fărcășel, la data faptelor director administrativ delegat să exercite atribuțiile managerului Institutului de Boli Cardiovasculare din Iași, pentru obținerea ilegală de fonduri și abuz în serviciu.
Ce spun procurorii în rechizitoriu:
"La sfârșitul anului 2010, inculpatul Fărcășel Victor, în calitatea menționată mai sus, în înțelegere cu inculpatul Alexoae Nicolaie-Gabriel, a întocmit și comunicat la Ministerul Sănătății o notă de fundamentare în care a inserat date false, prin care solicita ajutor financiar în vederea efectuării unor investiții în cadrul Institutului de Boli Cardiovasculare 'Prof. Dr. G.I.M. Georgescu' Iași ce priveau reabilitarea și dotarea unei săli hibride de chirurgie cardiovasculară.
Solicitarea inculpatului Fărcășel Victor a fost transmisă în condițiile în care lucrările de amenajare ale acelei săli fuseseră executate de societatea administrată de inculpatul Alexoae Nicolaie-Gabriel, în calitate de subcontractor, și recepționate la data de 20.05.2009.
În acest context, în perioada noiembrie-decembrie 2010, inculpatul Fărcășel Victor, pentru a crea o aparență de legalitate pentru efectuarea viitoarelor plăți ilegale, a inițiat și participat în mod nemijlocit în procesul de derulare a unei proceduri fictive de achiziție publică pentru atribuirea contractului de lucrări societății administrate de inculpatul Alexoae Nicolaie-Gabriel.
La data de 29 decembrie 2010, la aproximativ trei săptămâni de la încheierea contractului, inculpatul Fărcășel Victor, cu încălcarea prevederilor legale, a semnat o ordonanțare de plată prin care s-a dispus transferul sumei de 407.000 lei din contul Institutului de Boli Cardiovasculare 'Prof. Dr. G.I.M. Georgescu' în cel al firmei administrate de inculpatul Alexoae Nicolaie-Gabriel, reprezentând plata lucrărilor pretins executate.
În realizarea demersurilor infracționale, inculpatul Fărcășel Victor a beneficiat și de ajutorul managerului Tinică Grigore care a semnat mai multe documente necesare pentru organizarea licitației și pentru plata lucrărilor pretins executate.
În cauză s-a dispus poprirea sumelor da bani datorate cu orice titlu de către persoane fizice sau juridice (unități bancare/instituții publice/societăți comerciale, etc) inculpaților Alexoae Nicolaie-Gabriel, Fărcășel Victor și Tinică Grigore respectiv instituirea sechestrului asigurător asupra bunurilor mobile și imobile aflate în proprietatea acestora.
Ministerul Sănătății a solicitat să se constituie parte civilă în procesul penal cu suma de 407.000 lei.
Dosarul a fost trimis spre judecare Tribunalului Iași cu propunere de a se menține măsurile asigurătorii dispuse în cauză. "
