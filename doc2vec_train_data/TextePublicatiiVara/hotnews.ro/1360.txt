Linie turistică cu autobuze etajate ce trece pe lângă 100 de obiective din Constanța și Mamaia, lansată  sâmbătă
Sâmbătă, 16 iunie 2018, 13:13 Actualitate | Esenţial
Autobuze turistice din Constanta
 Linia turistică CiTy Tour, care cuprinde aproximativ 100 de obiective turistice din Constanța și din stațiunea Mamaia a fost deschisă, sâmbătă, turiștii putând folosi autobuzele etajate ale Regiei Autonome de Transport în Comun (RATC) Constanța, transmite Mediafax.
Potrivit RATC, autobuzele etajate vor circula vara aceasta pe noul traseu, inaugurat în minivacanța de 1 Mai, ce are inclus și portul Constanța.
„Autobuzele City Tour includ în ruta lor 100 de obiective turistice importante din orașul Constanța și din stațiunea Mamaia: Silozurile Anghel Saligny, Vechea Bursă Maritimă, Gara maritimă, Cuibul Reginei, Muzeul de Istorie și Arheologie, Edificiul roman cu mozaic, Moscheea Carol I, Cazinoul, Acvariul, Farul Genovez, Portul turistic Tomis, Delfinariu, Satul de Vacanță, Cazinoul din Mamaia si altele pe care va invitam sa le descoperiți alături de noi”, spune conducerea regiei de transport din Constanța.
Astfel, noul traseu va circula pe ruta: Gara CFR - Piața Far - Poarta 5 a Portului Constanța - Silozurile Saligny (incinta Port) - Cuibul Reginei (incinta Port) - Portul Turistic Tomis - bd. Elisabeta - str. Termele Romane - str. Negru Vodă - str. Mircea cel Bătrân - bd. Mamaia până la Tabăra Turist (Hotel Caraiman) din Stațiunea Mamaia.
Pe noua linie vor circula șase autobuze etajate cu plecări din Mamaia, de la Tabăra Turist, cu o frecvență de 25 de minute.
Între 16 și 30 iunie, respectiv între 1 și 15 septembrie, acestea vor circula în program 09.00 - 18.00, iar între 1 iulie și 31 august, în program 09.00 - 22.00.
„Autobuzele CiTy Tour vor circula pe principiul Hop On/ Hop Off. Marele avantaj pentru pasageri este posibilitatea întreruperii traseului turistic pentru vizitarea obiectivelor de interes şi continuarea călătoriei cu un alt autobuz etajat, din oricare stație, în prețul biletului achitat inițial”, mai spun sursele citate.
Prețul pentru o călătorie cu autobuzele etajate este de 3 lei și pentru toată ziua (hop on / hop off), 5 lei. Biletele se găsesc la chioșcuri RATC dar și direct la conducătorii autobuzelor etajate.
Ruta va rămâne în circulație până pe 15 septembrie.
Pe linia estivală “CiTy Tour” gratuitățile și abonamentele nu sunt valabile, deoarece este traseu turistic.
