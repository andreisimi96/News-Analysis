Joi, 7 iunie 2018, 12:33 Sport | Roland Garros 2018
Afisul oficial al meciului Halep vs Muguzura
Foto: Adrian Ilincescu/ HotNews.ro
​E liniște, parcă prea multă liniște. Copiii de mingi aleargă și își fac exercițiile normale, terasele și-au primit primii clienți, iar îngrijitorii aruncă ultimele lopeți de zgură pe Chatrier. Urmează "furtuna", se simte în aer tensiunea meciurilor care vor urma în a 12-a zi de întreceri de la Roland Garros.
Semifinalele feminine sunt diferite ca "afiș": despre Keys vs Stephens se vorbește destul de puțin în complex, iar discuțiile se leagă în jurul duelului lor din finala de la US Open (de anul trecut). Nu sunt două specialiste ale zgurii, prezența lor în semifinale fiind văzută drept o surpriză.
Cealaltă semifinală în schimb este pe buzele tuturor. Este genul de meci dorit de organizatori, partida care "vinde" foarte bine în complex. Părerile sunt împărțite, așa cum îi stă bine unui eveniment atât de important.
Plecăm de la "Garbine este prea puternică în acest turneu, a arătat o forță incredibilă" și ajungem până la "Trebuie să fie anul Simonei, a așteptat destul acest titlu de la Paris". Ce va fi vom afla împreună în doar câteva ore.
"Un duel grandios"
Ziarul oficial al competiției oferă un spațiu amplu disputei dintre Simona și Garbine. "Va fi un duel grandios" este titlul care însoțește materialul de prezentare - "Un rendez-vous exceptionnel". Halep este pe prima pagină, iar eu am o dorință: Garbine să dea prima mâna cu arbitrul la terminarea partidei (cer prea mult?). 
"Ai emoții?", mă întreabă una din jurnalistele de la Sky. "Se citește pe fața mea?", îi răspund. Adevărul este că tocmai liniștea asta nefirescă îmi dă o stare de agitație. Am mai "trăit" semifinale de Grand Slam ale Simonei, dar doar din redacție, de la mii de kilometri distanță. De această data lucrurile s-au schimbat și m-aș bucura enorm dacă aș putea să iau asupra mea măcar o mică parte din emoțiile Simonei. La câți români vor fi în tribune, Simona nu va fi cu siguranță singură...
Halep vs Muguruza va începe în jurul orei 16:00 (ora României), urmând să fie în direct pe Eurosport și LIVE Text pe HotNews.ro.
