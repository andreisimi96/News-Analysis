Acord după 27 de ani de negocieri: Grecia și Macedonia au semnat o înțelegere pentru schimbarea numelui fostei republici iugoslave
Duminică, 17 iunie 2018, 12:16 Actualitate | Esenţial
Miniștrii de externe din Grecia și Macedonia au semnat duminică un acord pentru redenumirea fostei republici iugoslave drept ”Republica Macedoniei de Nord”, transmite Reuters. 
Acordul, semnat în localitatea Prespes din nordul Greciei, lângă granițele cu Macedonia și Albania, este menit să pună capăt a celor aproape trei decenii de negocieri privind denumirea tânărului stat balcanic. 
Înțelegerea semnată duminică va trebui aprobată de parlamentele celor două țări și printr-un referendum în Macedonia. 
Cele două ţări vecine au avut, de la crearea statului macedonean, în 1991, o dispută asupra numelui oficial al acesteia din urmă. Atena refuză să o recunoască sub numele de "Macedonia", estimând că acest apelativ ţine de patrimoniul său istoric şi cultural, o provincie din nordul Greciei, la frontiera cu ţara vecină, având acelaşi nume. 
Disputa a dus la blocarea aderării Macedoniei la NATO şi UE, din cauza veto-ului grec, care va fi ridicat doar după soluţionarea problemei, potrivit Atenei, care este membră în cele două organizaţii internaţionale.
Premierul grec Alexis Tsipras a supravieţuit sâmbătă votului de neîncredere din Parlament iniţiat ca urmare a acordul privind denumirea Macedoniei, potrivit BBC, citat de news.ro. În timpul dezbaterilor, atât în faţa Parlamentului, cât şi în alte oraşe ale Greciei, au avut loc proteste faţă de acordul convenit de Tsipras cu omologul său macedonean. De asemenea, au avut loc ciocniri între manifestanţi şi poliţie. 
Acordul a stârnit o opoziţie vehementă în ambele ţări. Preşedintele macedonean a declarat că va bloca înţelegerea iar în Grecia opoziţia a depus o moţiune de cenzură împotriva lui Tsipras.
