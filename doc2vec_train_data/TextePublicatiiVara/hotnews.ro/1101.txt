Fostul prefect de Galați Emanoil Bocăneanu a fost condamnat definitiv la 8 ani de închisoare pentru corupție
Miercuri, 13 iunie 2018, 9:47 Actualitate | Esenţial
Fostul prefect al județului Galați, Cătălin Emanoil Bocăneanu, a fost condamnat la opt ani de închisoare pentru corupție, decizia Curții de Apel Galați fiind definitivă, informează Mediafax.
De asemenea, fostul prefect a fost sancționat cu interzicerea unor drepturi pe o perioadă de 4 ani pentru fapte de corupție comise în 2013, când ocupa funcția publică.
Emanoil Bocăneanu a fost trimis în judecată de DNA, secția teritorială Galați, în februarie 2014, după ce în noiembrie 2013 fusese arestat preventiv în aceeași cauză. În noiembrie anul trecut, după trei ani de judecată și peste 50 de termene, judecătorul de la Tribunalul Galați a decis să contopească mai multe pedepse rezultând condamnarea fostului prefect la 8 ani de închisoare. Potrivit deciziei, Bocăneanu a primit 3 ani pentru trafic de influență în formă continuată, 3 ani pentru instigare la abuz în serviciu, 1 an pentru instigare la folosirea de informații nedestinate publicului și 2 ani pentru delapidare.
De asemenea, judecătorul l-a achitat pe Bocăneanu în ceea ce privește acuzațiile de șantaj și fals în declarații.
Decizia Tribunalului a fost atacată atât de avocații lui Bocăneanu, cât și de DNA, dar Curtea de Apel a respins apelurile. „Respinge, ca nefondate, apelurile declarate de Parchetul de pe lângă Î.C.C.J. - Direcţia Naţională Anticorupţie - Serviciul Teritorial Galaţi, de inculpaţii Bocăneanu Emanoil Cătălin, Topală Bogdan Valentin, Podia (fostă Cotan) Carmen, Balaban Vasile şi de partea civilă Direcţia Judeţeană de Evidenţă a Persoanelor Galaţi împotriva sentinţei penale nr. 669 din 10.11.2017 a Tribunalului Galaţi", a anunțat Curtea de Apel Galaţi.
Fostul prefect al județului Galați în perioada 2012-2013 a fost denunțat la DNA de o angajată a Serviciului Județean de Evidență a Persoanei. Anul trecut, Emanoil Bocăneanu a fost condamnat la trei ani de închisoare deoarece a încercat să tocmească un asasin pentru a o ucide pe femeia care l-a denunțat. Bocăneanu a mai făcut închisoare și în urma unei condamnări privind finanțarea ilegală a clubului de fotbal FCM Dunărea.
Potrivit rechizitoriului procurorilor, la 1 august 2013, Emanoil Cătălin Bocăneanu l-a ameninţat şi a făcut presiuni asupra directorului executiv de la acea vreme al Direcţiei Judeţene pentru Evidenţa Persoanei Galaţi (martor denunţător), pentru a-l determina să accepte angajarea în instituţie a lui Carmen Cotan, o prietenă a soţiei lui Bocăneanu. Bocăneanu mai era acuzat că, în perioada decembrie 2012-2013, cu ocazia derulării concursului pentru ocuparea funcţiei de inspector şef al Inspectoratului Judeţean pentru Situaţii de Urgenţă Galaţi, fiind membru al comisiei, "s-a implicat activ în sprijinirea inculpatului Balaban Vasile, pentru ca acesta să fie declarat câştigător la concursul desfăşurat în luna august 2013".
Totodată, Bocăneanu ar fi determinat un alt candidat din cadrul Inspectoratului Judeţean pentru Situaţii de Urgenţă Ialomiţa "să nu-şi valorifice corect cunoştinţele în vederea ocupării funcţiei pentru care candida". O altă faptă de care era acuzat Bocăneanu, care ar fi fost comisă în perioada 2012 - 2013, a fost aceea că, în calitate de prefect, ar fi determinat angajaţi din Direcţia Judeţeană pentru Evidenţa Persoanei Galaţi să-i prelungească suspendarea din activitate unei angajate a unităţii, primind în schimb sume de bani, în mod repetat, prin intermediul fiicei acesteia.
