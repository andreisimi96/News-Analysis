Sâmbătă, 9 iunie 2018, 11:57 Actualitate | Esenţial
Pui de urs
Doi pui de urs, rămaşi orfani după ce mama lor a fost accidentată mortal de o garnitură de tren în localitatea Malnaş, au fost salvaţi de poliţiştii covăsneni şi transferaţi la un centru specializat din judeţul Harghita, relatează Agerpres.
"Poliţiştii Serviciului Arme, Explozivi şi Substanţe Periculoase Covasna şi ai postului de Poliţie Micfalău au ajutat la capturarea şi salvarea în siguranţă a celor doi pui. Acţiunea a avut loc joi şi a fost destul de dificilă, pentru că puii sunt mici, au între patru - cinci luni, şi erau foarte speriaţi. (...) Ursoaica rănită a căzut în râul Olt şi a fost luată de ape. (...) Ursuleţii au fost trimişi în judeţul Harghita, la Centrul de reabilitare a urşilor orfani, unde vor fi îngrijiţi în continuare", a precizat sâmbătă purtătorul de cuvânt al IJP Covasna, Nicoleta Tolvaj Marin.
În urmă cu aproape un an, un alt urs a fost lovit mortal de un tren în Gara CFR din localitatea Bodoc, la câţiva paşi de peronul staţiei.
Specialiştii susţin că în judeţul Covasna trăiesc aproape 1.300 de urşi, un număr dublu faţă de efectivul optim, iar unii şi-au părăsit habitatul şi s-au apropiat de aşezările omeneşti, producând pagube materiale.
Directorul Agenţiei de Protecţie a Mediului Covasna, Gheorghe Neagu, a declarat pentru AGERPRES că anul trecut, după ce Ministerul Mediului a dat derogare pentru recoltarea urşilor consideraţi periculoşi, judeţul Covasna a primit o cotă de 15 urşi, iar o parte dintre aceştia au fost deja capturaţi. 
