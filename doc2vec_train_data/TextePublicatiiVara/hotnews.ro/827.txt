Sâmbătă, 9 iunie 2018, 10:49 Actualitate | Esenţial
alerta Ambasadei SUA
Foto: Ambasada SUA
Ambasada Statelor Unite a emis o alertă pentru cetățenii americani cu privire la demonstraţiile care au loc sâmbătă în Bucureşti, astfel încât să evite zonele în care au loc evenimentele.
 "Patru demonstraţii şi proteste separate sunt aşteptate să aibă loc sâmbătă, 9 iunie 2018. Locațiile și intervalul orar în care vor avea loc acestea se suprapun într-o oarecare măsură şi se aşteaptă ca numărul de participanţi să fie mare. Se estimează ca traficul pietonal şi cel al autovehiculelor în aceste zone să fie afectat în mod negativ", arată alerta care oferă informații despre evenimentele care vor avea loc, cât și orele și zonele în care vor avea loc. 
Alerta vizează marşul LGBT (17.30 - 20.30), "Marşul pentru normalitate" şi Marşul Noii Drepte (13.00 - 16.30), mitingul Partidului Social Democrat (20.00 - 22.00), dar şi un miting de protest împotriva PSD, ”despre care nu se cunoaşte intervalul orar, însă el va corespunde probabil cu cel al mitingului PSD".
"Personalul Ambasadei SUA este sfătuit să evite mulţimile agresive sau agitate şi să rămână constant în stare de alertă, atent la evenimentele din jur”, arată alerta care oferă și măsuri precum identificarea de rute alternative, planificarea programului astfel încât să nu se suprapună cu evenimentele şi reținerea unei căi de "ieşire" în cazul deplasării prin zone aglomerate pentru a evita rănirea în caz de incidente. 
