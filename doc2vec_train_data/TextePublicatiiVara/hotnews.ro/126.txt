Brăila, fără transport public de aproape o săptămână / Șoferii și vatmanii sunt în grevă: Condițiile de muncă sunt ca în Uganda
Miercuri, 30 mai 2018, 11:23 Actualitate | Esenţial
Tramvai in Braila
Foto: Wikimedia / Stefan Puscasu
Orașul Brăila nu are transport public de persoane de o săptămână din cauza unei greve a șoferilor de autobuz și a vatmanilor. Angajații transportatorului public cer salarii mărite, în timp ce conducerea societății a început să facă angajări, transmite Mediafax.
Greva din transportul public de persoane din municipiul Brăila a început joia trecută și de atunci au fost onorate doar cursele convenție pentru muncitorii companiilor cu care societatea Braicar este sub contract.
Brăilenii care se deplasează în oraș sunt nevoiți să se descurce pe cont propriu, deoarece protestatarii anunță că vor reveni pe trasee doar dacă primesc garanții ferme privind majorarea salarială. Angajații societății brăilene le-au explicat oamenilor cauzele protestului prin intermediul unui comunicat de presă: ”Suntem conștienți de faptul că v-am provocat neplăceri în ultimele zile, traficul de călători a fost perturbat în Brăila din cauza protestului nostru spontan! Ne cerem scuze, nu cerem nimic extraordinar, cerem o mărire de salariu, cerem condiții de muncă civilizate, cerem să lucrăm doar opt ore sau ceea ce lucrăm suplimentar, să ne fie plătit în luna în curs! Suntem și noi cetățeni ai acestui oraș, avem familii, avem copii! Autoritățile nu vor să vorbească cu noi, ne cer doar votul la fiecare patru ani! Condițiile de muncă sunt ca în Uganda, avem o singură linie de reparații la o flotă de 80 de autobuze! Avem o firmă externă de curățenie, două femei fac curățenie în 80 de autobuze! Scriem aceste rânduri doar pentru ca voi, concetățenii noștri, să ne înțelegeți, să​ ne scuzați pentru faptul că trebuie să mergeți pe jos și sunteți privați de transportul în comun în Brăila”.
În ultimele zile conducerea Braicar a încercat să dezamorseze conflictul, însă greviștii vor garanții ferme că le vor fi majorate salariile cu peste 20%. Șefii regiei de transport susțin că o majorare a lefurilor mai mare de 7,5% ar destabiliza societatea, împingând-o spre faliment.
„Noi putem discuta doar în condițiile legii, ei nu vor să renunțe la protest dacă nu primesc creșterea salarială. Nu putem să le dăm cât vor, să ne uităm pe cifrele societății”, a declarat directorul general al SC Braicar SA Brăila, Cornel Săndulescu.
O poziție asemănătoare a adoptat și primarul Brăilei, Marian Dragomir, care a anunțat că pierderile înregistrate în ultimele zile, inclusiv despăgubirile promise brăilenilor care au abonamente de călătorie, vor fi acoperite de societatea de transport.
„Nu putem deconta contravaloarea abonamentelor. Cetățenii trebuie despăgubiți, din punctul meu de vedere. Societatea le va da reducere luna viitoare. Iar salariaților li s-a făcut o propunere clară în cadrul unei întâlniri la care am participat și eu, ca mediator: creștere sustenabilă de 7,5% și acces nelimitat la documentele societății ca să vadă că nu se poate da mai mult. Au refuzat, dar oferta rămâne valabilă”, a declarat primarul Municipiului Brăila, Marian Dragomir.
Situația este cu atât mai tensionată cu cât salariații amenință cu o demisie colectivă, în timp ce societatea Braicar a început să facă angajări.
„Nu se vorbește despre concedierea protestatarilor. Ei au primit înștiințări conform cărora vor fi cercetați disciplinar pentru că au cel puțin trei zile în care nu au lucrat. Greva lor a fost declarată ilegală, ei spun că este un protest spontan. Între șoferi sunt două curente. Unii vor să meargă mai departe cu protestul și cer majorare salarială în două etape, iar ceilalți ar renunța pentru că și-au dat seama că au exagerat, au familii și pierd bani. Oricum, în cadrul societății s-au făcut deja 14 angajări. Miercuri sau joi noii șoferi trebuie să prezinte fișa medicală și să facă instructajul, probabil începând de luni vor începe serviciul. Și miercuri au mai fost depuse încă două cereri de angajare”, a precizat primarul Marian Dragomir.
