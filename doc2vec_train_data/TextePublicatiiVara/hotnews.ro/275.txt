Marţi, 5 iunie 2018, 13:58 Actualitate | Esenţial
IAR 99 Soim
Foto: Cer Senin
Cele 10 avioane IAR-99 Standard și 11 IAR-99 Șoim vor fi modernizate la standardul „Super Șoim”, în vederea pregătirii piloților pentru trecerea către noile avioane de luptă multirol. Modernizarea ar urma să coste circa 124 milioane de euro fără TVA, potrivit unei scrisori de aprobare transmise de MApN.
„Dotarea Forțelor Aeriene cu avioane multirol F-16 impune asigurarea unei platforme de antrenament avansat prin reconfigurarea sistemelor de avionică și de control al zborului aeronavelor IAR-99”, se arată în scrisoarea transmisă Parlamentului spre aprobare de către ministrul Mihai Fifor și obținută de HotNews.ro.
„O componentă foarte importantă în procesul de pregătire a piloţilor o reprezintă modul în care aeronava, utilizată pentru instruire, reuşeşte să acopere nevoile de pregătire ale acestora pentru facilitarea procesului de tranziţie către aeronavele de luptă multirol, cu costuri cât mai mici”, se arată în documentul MApN.
Potrivit acestuia, în dotarea actuală a Ministerului Apărării Naţionale se află 10 aeronave şcoală IAR-99 Standard (în configuraţia de bază, clasică de la nivelul anului 1989) şi 11 aeronave IAR-99 Şoim (modernizate cu sistem de avionică la nivelul anului 1996, folosite pentru a facilita instruirea pe aeronavele MiG-21 LanceR).
Scrisoarea MApN specifică faptul că programul de modernizare a 21 de avioane IAR-99 la configurația Super Șoim a fost aprobat în 4 aprilie 2018 de către CSAT, iar fondurile estimate necesare derulării şi realizării programului sunt de 124 milioane de euro fără TVA.
Atribuirea contractului pentru modernizarea aeronavelor IAR-99 din dotarea Ministerului Apărării Naţionale în configuraţia IAR-99 Super Şoim se va realiza în urma derulării de Către Ministerul Apărării Naţionale, prin Departamentul pentru armamente, a unei proceduri de achiziţie publică, potrivit documentului.
IAR 99 este un avion subsonic militar românesc, produs de Avioane Craiova SA. Întrebuințarea principală este aceea de avion de antrenament capabil să asigure misiuni de atac la sol (CAS - close air support) precum și misiuni de recunoaștere.
