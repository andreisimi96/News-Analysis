Luni, 11 iunie 2018, 15:53 Economie | Auto
​Șeful Audi, Rupert Stadler, este suspect într-una dintre anchetele legate de scandalul trucării testelor de emisii, iar casa din Munchen i-a fost percheziționată, la fel cum s-a întîmplat și în cazul altui director de la marca premium din Volkswagen Group. Stadler este șef al Audi din 2007 și este unul dintre puținii șefi importanți din VW Group care și-au păstrat postul după izbucnirea scandalului Dieselgate.
Locuința lui Stadler și a altui director Audi au fost percheziționate și ambii oficiali sunt bănuiți de fraudă și de falsificarea unor documente publice legate de vânzarea de mașini diesel în Europa. Bernd Martens, șef al diviziei de achiziții la VW este al doilea om anchetat.
Audi este subiect în cele trei anchete declanșate în Germania pentru scandalul Dieselgate, iar Stadler a figurat în declarațiile a doi ingineri și în trecut diverse surse au susținut că șeful Audi știa de strategia de păcălire a emisiilor.
Anunțul de acum vine la o lună după ce autoritățile germane au percheziționat a treia oară diverse sedii ale Audi.
