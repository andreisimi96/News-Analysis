Cine este judecătoarea care a anulat alegerile din Chișinău: Doi ani de experiență, dintre care unul în concediu de maternitate
Miercuri, 20 iunie 2018, 12:21 Actualitate | Esenţial
Foto: HotNews.ro / Victor Cozmei
Rodica Berdilo, magistrata Judecătoriei Centru care a declarat, marți noaptea, invalide alegerile locale din Chișinău, are o experiență de puțin peste 2 ani, o bună parte din acest timp fiind petrecut în concediul de maternitate, scrie cotidianul.md .
Conform site-ului magistrat.md, Berdilo a fost numită în funcție la 23 mai 2016, pe un termen de 5 ani, printr-un decret al fostului președinte Nicolae Timofti.
La nici trei săptămâni de la numirea în funcție, 7 iunie 2016, Berdilo a fost suspendată din funcţia deţinută, pe perioada aflării în concediu parţial plătit pentru îngrijirea copilului până la atingerea vârstei de 3 ani. Deci concediul acesteia urma să fie până la 25 octombrie 2017, în data de 21 aprilie 2017 magistrata a revenit la muncă.
Judecătoria Chişinău a invalidat alegerile locale care au avut loc în capitala Republicii Moldova în 3 iunie. Andrei Năstase, candidatul Partidului "Platforma Demnitate şi Adevăr" (PPDA), care a câştigat scrutinul, spune că va contesta decizia la Curtea de Apel,
Potrivit Radio Chișinău, săptămâna trecută, Andrei Năstase a fost găsit vinovat de justiție că ar fi încălcat Codul electoral deoarece a îndemnat cetățenii să iasă la vot în ziua alegerilor. Curtea de Apel Chișinău a decis, în urma unei contestații depuse de Partidul Socialiștilor, că îndemnul de participare la vot lansat de Năstase reprezintă agitație electorală. 
În turul al doilea al alegerilor locale organizate la Chişinău, Andrei Năstase, candidatul Partidului "Platforma Demnitate şi Adevăr", a obţinut 52,08% din voturi, faţă de 47,43% din voturi cumulate de candidatul socialiştilor, Ion Ceban.
Potrivit datelor Comisiei Electorale Centrală a Republicii Moldova, la vot s-au prezentat 248.674 de alegători, ceea ce înseamnă o rată de participare de 39,12%.
La Chişinău au fost organizate alegeri locale anticipate în condiţiile în care postul de primar a rămas vacant după ce Dorin Chirtoacă a demisionat în luna februarie, fiind suspendat din cauza dosarelor sale penale. În noiembrie 2017, a fost organizat şi un referendum pentur revocarea lui, care a fost însă invalidat din cauza prezenţei scăzute la urne. Dorin Chirtoacă este acuzat de acte de corupere pasivă în formă agravată, precum şi trafic de influenţă în dosarul parcărilor plătite de la Chişinău.
