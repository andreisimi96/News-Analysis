Vineri, 15 iunie 2018, 6:15 Actualitate | Esenţial
Tren CFR Marfa
După ce i-a blocat conturile companiei–soră CFR Marfă, CFR SA (Infrastructură) a declanşat asaltul final asupra acesteia: îi execută silit sediul. Birourile din centrul Capitalei ale celui mai mare operator de transport feroviar de marfă din România sunt evaluate la peste 30 de milioane de lei, relatează  Economica .
Marţi dimineaţa au fost lipite la intrările în sediul CFR Marfă afişe privind executarea silită a acestuia, au spus surse din cadrul companiei pentru Economica.net.
Executarea a fost declanşată de către CFR SA prin intermediul Biroului Executorului Judecătoresc Păun Cătălin Ştefan. Potrivit informărilor din Registrul Uniunii Executorilor, executarea vizează două proprietăţi ale CFR Marfă din Strada Turda nr. 98.  
Proprietăţile care includ terenuri şi clădiri de nouă etaje urmează să fie scoase la vânzare prin licitaţie publică cu strigare pe 4 iulie, respectiv pe 5 iulie. Preţurile de pornire vor fi de 15,5 milioane de lei, respectiv de 15,2 milioane de lei.  
Potrivit surselor Economica, CFR SA execută silit şi Depoul CFR Marfă de la intrarea în Capitală. Procedura declanşată în urmă cu o lună şi jumătate mai vizează o clădire de birouri, un castel de apă şi o fostă cantină.
