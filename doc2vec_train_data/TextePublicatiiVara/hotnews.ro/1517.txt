Curtea de Apel judecă din nou marți cererea fostei șefe a NN Pensii de anulare a sancțiunii drastice primite de la ASF în scandalul posibilei naționalizări a pilonului II de pensii
Marţi, 19 iunie 2018, 8:03 Economie | Asigurari
Raluca Tintoiu, la procesul impotriva ASF
​​Curtea de Apel București va judeca din nou astăzi cazul în care Raluca Țintoiu, fosta șefă a NN Pensii, cere anularea sancțiunii drastice primite de la Autoritatea de Supraveghere Financiară (ASF) pentru că și-a informat clienții privind discuțiile din spațiul public pe tema unei posibile naționalizări a pilonului II de pensii. Instanța a cerut luna trecută ASF să demonstreze, până astăzi, că decizia sancționării Ralucăi Țintoiu a fost luată prin cvorum de Consiliul ASF și că a existat un control anterior acestei sancțiuni, aspecte care nu rezultă în prezent din documentele depuse la dosar.
Ce a dispus Curtea de Apel în data de 8 mai 2018, la primul termen din acest dosar
Cosmin Vasile, avocatul Ralucai Tintoiu
"Din actele depuse acum la dosar nu rezultă că sancțiunea ar fi fost hotărâtă de Consiliul ASF, decizia fiind semnată de un prim vicepreședinte, un vicepreședinte și o altă persoană care a întocmit actul, ceea ce nu înseamnă Consiliul ASF, care are 9 membri și are nevoie de cvorum pentru a emite decizii. Din probele aflate la dosar nu rezultă că ar fi existat un control anterior sanctiunii, ci doar unul ulterior sancțiunii. De asemenea, pe baza probelor, la acest moment, nu există dovezi privind existența unui control anterior sancțiunii. Noi am cerut să se lămurească dacă a existat un control și dacă da, de care, de când, până cțnd, cu ce scop, cu ce obiect și cand a fost finalizat", a declarat în data de 8 mai 2018 Cosmin Vasile, managing partner la Zamfirescu Racoți & Partners, cel care o apără pe fosta șefă NN Pensii în procesul cu ASF.
Instanța a decis ca noul termen în acest proces să fie 19 iunie 2018.
În aprilie 2017, ASF a sancționat NN Pensii cu o amendă istorică de 750.000 lei, iar Ralucăi Țintoiu i-a retras autorizația de director general și i-a aplicat o amendă de 100.000 lei, după ce liderul PSD, Liviu Dragnea, a spus că ASF ar trebui sa acționeze foarte dur.
Dacă NN Pensii nu a atacat decizia ASF, Raluca Țintoiu a decis să apeleze la justiție pentru a anula decizia Autorității de Supraveghere Financiară (ASF), care îi face practic imposibilă angajarea pe o pozitie de vârf în sectorul financiar pe o perioadă de 10 ani nu doar în România, ci în toate țările membre UE.
HotNews.ro a semnalat în luna ianuarie 2018 că fosta șefă a NN Pensii a demarat acest proces, moment la care surse din industrie au explicat pentru HotNews.ro cât de gravă este sancțiunea pe care aceasta a primit-o de la ASF:
"Retragerea autorizației de director general este o sancțiune care îi face practic imposibilă angajarea pe o poziție de vârf în sectorul financiar, unde toate aceste poziții sunt autorizate fie de ASF, fie de BNR, fie de alte autorități în alte țări. O sancțiune de acest tip, care are o durată de 10 ani reprezintă o bilă neagră, este ca și cum ar fi un paria pentru industria financiară și nu doar în România, ci în toate celelalte țări UE. Cariera ei este complet încheiata din cauza acestei sancțiuni'.
În luna septembrie a anului trecut, NN Pensii a anunțat că Raluca Țintoiu își va continua cariera pe plan internațional în cadrul NN Group, în locul acesteia fiind numită în funcția de director general Andreea Pipernea.
Profit.ro a scris în luna februarie din acest an , că ASF va fi apărată în procesul cu Raluca Țintoiu de avocatul Raluca-Andreea Niculescu-Gorpin. Estimat la cel mult 5.000 de euro, contractual a fost atribuit pentru suma de 8.875 lei, fără TVA, potrivit datelor ASF remise la solicitarea Profit.ro.
Publicația mai scria că "Raluca Țintoiu cere instanței anularea deciziei de sancționare, cu obligarea ASF de a-i restitui contravaloarea amenzii deja achitate, de 100.000 lei. De asemenea, fosta șefă NN Pensii solicită înlocuirea sancțiunii aplicate cu o sancțiune mai ușoară, respectiv cu un avertisment scris sau amendă mai mică, dar fără retragerea autorizației de director general al administratorului de pensii. În plus, Țintoiu vrea ca instanța să oblige ASF să-i plătească 1.000 euro ca daune morale".
Istoricul sancțiunilor istorice aplicate de ASF către NN Pensii și conducerea acestei companii în scandalul posibilei naționalizări a pilonului II de pensii
Raluca Tintoiu, fost director general NN Pensii
Foto: NN Asigurari de Viata
Amintim faptul că ASF a decis în data de 13 aprilie 2017 sancționarea NN Pensii cu 750.000 de lei, respectiv 1% din capitalul social al societății, pe motiv că societatea ar fi transmis către clienți 'informații inșelătoare neprobate de nici un fel de document public cu privire la o posibilă naționalizare a activelor fondurilor de pensii și acest lucru este de natură să prejudicieze stabilitatea și sustenabilitatea sistemului de pensii în România'.
Conducerea ASF a decis de asemenea si amendarea cu 100.000 de lei si retragerea autorizatiei de director general pentru Raluca Tintoiu, sefa NN Pensii.
Intrebati daca vor contesta aceasta sanctiune, oficialii NN Pensii au transmis marti, 16 mai, urmatoarele precizari catre HotNews.ro:
"Dupa ce am analizat si am pus in balanta obiectivele pe termen lung ale tuturor partilor implicate, consideram ca este cel mai potrivit sa ne concentram asupra serviciilor oferite clientilor nostri si sa nu contestam decizia ASF. NN regreta intreaga situatie cauzata de comunicarea cu clientii nostri.
Angajamentul nostru fata de economia romaneasca si sistemul de pensii din Romania este la fel de puternic. In linie cu valorile de baza ale companiei, vom continua sa respectam legislatia Romaniei si regulile pietei.
NN este prezenta pe piata romaneasca de 20 de ani. In aceasta perioada, ne-am propus intotdeauna sa imbunatatim si sa diversificam serviciile noastre, raspunzand astfel nevoilor in dezvoltare ale clientilor si ale pietei. Prioritatile noastre sunt cei 1,9 milioane de clienti si echipa de peste 2000 de profesionisti dedicati", a declarat Silviu Novac, director general adjunct la NN Pensii.
Intrebati daca decizia de a nu contesta sanctiunile ASF este valabila si in cazul Ralucai Tintoiu, fosta sefa a NN Pensii, conducerea societatii a precizat:
"Demersul Ralucai Tintoiu de a contesta decizia ASF este individual si presupune exercitarea optiunilor legale disponibile in asemenea situatii", a declarat Silviu Novac director general adjunct la NN Pensii.
Cum a luat ASF decizia sanctiunilor istorice aplicate NN Pensii
Ion Giurescu, vicepresedinte ASF
Ion Giurescu, vicepresedintele ASF, a declarat in conferinta de presa din 13 aprilie, in care a anuntat amenda istorica de 750.000 de lei aplicata NN, ca 'nu comenteaza declaratiile politice ale nimanui', intrebat fiind cum comenteaza faptul ca amenda vine dupa ce Liviu Dragnea, seful PSD, a solicitat ASF, miercuri seara la Antena 3, sa sanctioneze foarte dur NN Pensii.
"Nu am treaba cu declaratiile politice ale nimanui. Rolul meu nu este sa comentez asemenea lucruri. Vreau sa va spun ca, de ieri (n.a miercuri, 12 aprilie), inainte sa apara aceste declaratii, eu convocasem Consiliul de Administratie pentru a avea discutii pe acest subiect. L-am convocat in jurul pranzului", a declarat joi, 13 aprilie, Ion Giurescu.
In replica, dupa anuntul sanctiunilor aplicate de ASF, oficialii NN Pensii au precizat:
"Consiliul de administratie al NN Pensii a avut astazi (n.a joi, 13 aprilie) o intalnire cu reprezentantii Autoritatii de Supraveghere Financiara (ASF), ulterior careia a luat la cunostinta din media despre masurile stabilite de autoritate in legatura cu mesajul de informare transmis de companie in data de 11 aprilie 2017 catre clientii care au declarat adresa de e-mail. Asteptam decizia oficiala a ASF si ne aratam toata deschiderea si colaborarea in demersurile ulterioare acesteia, urmand sa stabilim si sa le comunicam in cel mai scurt timp directiile de actiune ale NN Pensii".
Istoricul scandalului posibilei nationalizari a fondurilor de pensii private
Radu Craciun, Viorel Stefan si Catalin Predoiu
Foto: Colaj foto
Dupa ce prim-vicepresedintele PNL, Catalin Predoiu, a atentionat la inceputul lunii aprilie ca, 'in culisele Guvernului Grindeanu-Dragnea se discuta din ce in ce mai apasat de nationalizarea pensiilor private pentru a acoperi derapajele deficitului bugetar', ministrul Finantelor, Viorel Stefan, a reactionat: 'Aberatie!'. Sub presiunea mesajelor venite de la clienti, NN Pensii, cel mai mare fond de pensii private obligatorii din Romania, a transmis pe e-mail catre 300.000 de clienti o scrisoare in care-i indeamna sa urmareasca permanent ce se intampla cu pensia lor. Intrebat de HotNews.ro cum s-a ajuns aici, Catalin Predoiu a spus ca plecand de la ce a scris pe blogul sau Radu Craciun, director general al BCR Pensii, a inceput sa intrebe si o sursa din PSD i-a confirmat ca se discuta nationalizarea pilonului II.
Ion Giurescu, vicepresedinte ASF responsabil de sectorul pensiilor private: "Discutiile mele informale si cu Ministerul Finantelor si cu BNR si in ASF, discutii care au avut loc dupa declaratiile facute de Catalin Predoiu, nu duc la concluzia ca este posibil sa se nationalizeze pensiile. Am avut discutii astazi si cu cei din pensiile private, inclusiv cu sefa NN, Raluca Tintoiu, i-am lamurit si nu cred ca vor mai urma alte nemultumiri sau discutii legate de acest subiect. Mesajul pentru oameni este sa stea linistiti ca nu se va intampla nimic din ce se spune acum de pilonul II de pensii".
Mesajul NN Pensii catre 300.000 de clienti pe fondul discutiilor privind o eventuala decizie de nationalizare a fondurilor de pensii private
NN Pensii, cel mai mare fond de pensii private obligatorii din Romania, care la sfarsitul anului trecut administra economiile a peste 1,92 de milioane de clienti, respectiv active in valoare de 11,5 miliarde de lei, a transmis in aceasta saptamana, pe fondul discutiilor publice privind posibila nationalizare a fondurilor de pensii private, o scrisoare de informare avand, printre altele, urmatoarele mesaje:
"In ultimele saptamani, au existat discutii in spatiul public, cu privire la o eventuala decizie de nationalizare a fondurilor de pensii private.
Drepturile tale de participant la Pilonul II pot fi influentate de decizii politice precum inghetarea valorii procentului din venitul brut aferent contributiei la fondul de pensii, blocarea partiala sau integrala a virarii acestei contributii sau nationalizarea sumelor acumulate pana acum in conturile viitorilor pensionari. De aceea, este important sa urmaresti permanent ce se intampla cu pensia ta si sa te implici activ in demersurile de economisire suplimentara pentru un trai decent la batranete.
Speram ca aceste detalii sa contribuie la o mai buna informare despre pensia ta viitoare.
In eventualitatea unor masuri care ar afecta pensia administrata privat, vom face toate demersurile posibile pentru a apara dreptul tau la proprietate asupra acestor bani.
De asemenea, prin canalele pe care le avem la dispozitie (site, mass-media, e-mail), te vom tine la curent cu informatiile ce pot avea impact asupra viitoarei tale pensii" se arata in scrisoarea NN Pensii.
Pentru detalii citeste: UPDATE Compania NN, amendata de arbitrul pietei financiare cu 750.000 de lei, cea mai mare amenda din istoria ASF. Un control ASF va fi demarat si la BCR Pensii/NN Pensii spune ca a aflat din media despre sanctiuni
