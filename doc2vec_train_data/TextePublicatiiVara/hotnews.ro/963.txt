Luni, 11 iunie 2018, 15:02 Revista Presei | Subiectele Zilei
Comisia Europeană anunță că amendamentele operate în Parlament la Codul Administrativ anulează eforturile realizate până în prezent pentru îndeplinirea condiționalităților ex-ante în administrația publică iar neîndeplinirea acestor condiționalități constituie un motiv pentru suspendarea unor plăți din programe europene, potrivit unui răspuns al executivului european publicat de G4media.ro . Este vorba de un program în valoare totală de 553,19 milioane de euro.
Comisia se declară "preocupată” de cele mai recente evoluții și avertizează că "ultimele amendamente propuse constituie un revers pentru toate progresele anterioare făcute de guvernul român și pentru pașii relevanți făcuți în contextul condiționalității ex-ante pentru administrația publică”. Aceste amendamente pun "considerabil în pericol eforturile de profesionalizare ale funcției publice".
Executivul mai arată că, în conformitate cu articolele 19(5) și 142(1)(e) ale Regulamentului nr 1303/2013, neîndeplinirea condiționalităților ex ante constituie „un motiv de suspendare a plăților". "Sfera de extindere a acestei suspendări trebuie să fie proporțională, ținând cont de acțiunile ce vor fi întreprinse și de fondurile supuse riscurilor”.
Comisia Europeană își exprimă speranța că textul final a Codului Administrativ va reflecta angajamentele Guvernului român.
