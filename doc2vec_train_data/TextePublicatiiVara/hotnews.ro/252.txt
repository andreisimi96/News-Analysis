Sâmbătă, 2 iunie 2018, 14:03 Actualitate | Esenţial
Foto: Captura YouTube
Naționaliștii au recâștigat controlul guvernului regional catalan sâmbătă în condițiile în care un nou cabinet a depus jurământul și, în mod automat, a încheiat perioada de șapte luni de conducere directă a executivului central de la Madrid, transmite Reuters. 
Cabinetul condus de Quimm Torra, un consilier apropiat al fostului lider catalan Carles Puigdemont, a preluat frâiele în aceeași zi în care și noul premier al Spaniei, Pedro Sanchez, a depus jurământul. 
Sanchez vrea negocieri cu Catalonia, dar se opune oricărui referendum pentru independența regiunii. 
Torra a format marți un nou guvern care nu include nici deținuți, nici exilați, îndeplinind cerințele fostului premier spaniol Mariano Rajoy.
Într-un comunicat emis marți, Torra a spus că şi "consilierii aflați în închisoare și cei din exil își exprimă încrederea deplină în președinte și sunt de acord pentru ca instituțiile catalane să fie repuse în serviciul poporului din Catalonia" și aceasta "cât mai devreme posibil".
Pe data de 19 mai, Torra a numit un prim guvern care a inclus patru miniștri închiși sau exilați, provocând mânia Madridului care a refuzat să-l valideze. Drept urmare, articolul 155 din Constituția spaniolă, care a intrat în vigoare din 27 octombrie 2017, pentru a plasa regiunea rebelă sub tutelă a rămas în vigoare.
Această echipă guvernamentală îi includea pe Jordi Turull și Josep Rull, aflați în arest preventiv în apropiere de Madrid, precum și pe Toni Comin și Lluis Puig, care trăiesc în exil în Belgia. Aceştia au fugit cu președintele Carles Puigdemont după demiterea guvernului regional.
