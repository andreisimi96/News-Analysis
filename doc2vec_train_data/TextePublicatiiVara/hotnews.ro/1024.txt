Marţi, 12 iunie 2018, 14:07 Sport | Fotbal
Emblema FC Rapid Bucuresti
Foto: Wikimedia Commons
Mihai Florea, lichidatorul judiciar al sociteăţii FC Rapid SA, deţinută de Valerii Moraru, a declarat, pentru News.ro, că Academia Rapid a cumpărat marca Rapid, la licitaţia care a avut loc marţi.
"Astăzi a fost ultima licitaţie pentru vânzarea mărcii Rapid şi a fost cumpărată de SC Fotbal Club R SA pentru suma de 406.800 de euro plus TVA, după ce preţul iniţial de pornire a fost de 3,4 milioane de euro plus TVA. Din partea lor, a fost prezent Adrian Olariu, administratorul societăţii şi au achitat zece la sută din sumă. În cazul în care nu plătesc suma totală pierd garanţia, dar nu cred că este cazul. Suma a fost plătită pentru cinci mărci ale brandului şi 23 de cupe şi trofee", a declarat Mihai Florea.
Academia Rapid, clubul susţinut de Primăria Sectorului 1, a fost singura entitate care a cumpărat caietul de sarcini.
În cadrul Adunării Generale a Creditorilor din 26 octombrie, fostul acţionar al FC Rapid, omul de afaceri moldovean Valerii Moraru, în calitate de criditor majoritar, a mărit preţul de pornire al licitaţiei pentru vânzarea mărcii Rapid la 3,4 milioane de euro, plus TVA. Preţul a scăzut pentru că la licitaţiile anterioare nu s-a prezentat nicio persoană interesată.
FC Rapid, echipă înfiinţată în 1923, şi-a întrerupt activitatea în 2016, când societatea comercială care administra gruparea giuleşteană a intrat în faliment. Atunci gruparea giuleşteană era patronată de omul de afaceri basarabean Valerii Moraru.
Două echipe au evoluat sub denumirea Rapid în Liga a IV-a, Academia Rapid, susţinută de Primăria Sectorului 1, şi AFC Rapid, asociaţia co-fondatoare a societăţii intrate în faliment. 
Academia Rapid a câştigat Liga a IV-a bucureşeană şi va disputa barajul pentru promovare în Liga a III-a cu AS Singureni, campioana din Giurgiu, la 16 şi 23 iunie.
