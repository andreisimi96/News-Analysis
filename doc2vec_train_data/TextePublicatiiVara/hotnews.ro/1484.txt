Luni, 18 iunie 2018, 17:21 Actualitate | Esenţial
SUA speră ca Parlamentul român să adopte o lege a offshore-ului care să încurajeze investiţiile, a declarat, luni, adjunctul secretarului de stat al SUA pentru Europa şi Eurasia, Wess Mitchell, citat de Agerpres.
Întrebat de amânările, în Parlament, referitor la acest demers, oficialul american a spus: "România este binecuvântată cu resurse naturale din abundenţă şi are cu adevărat o oportunitate unică de a susţine nu doar securitatea energetică a Europei de Sud-Est, ci şi diversificarea în Europa, în general - o parte offshore, o parte onshore".
Mai mult, Mitchell a vorbit de perspectiva ţării noastre de a deveni un actor important în domeniul securităţii energetice. "Cred că, din perspectiva română, (ca România - n.r.) să devină exportator de gaze naturale este una entuziasmantă nu doar datorită impactului în Europa, ci şi datorită locurilor de muncă şi investiţiilor pe care le-ar aduce României. Evident, urmărim îndeaproape evoluţiile, sperăm ca Parlamentul să adopte o lege a offshore-ului care să încurajeze investiţiile prin mecanismele legate de taxe şi prin modul în care este structurată. Cred că, pe termen lung, soluţia pentru România va fi să creeze, în mod sistematic, un mediu în care resursele sale să susţină securitatea energetică europeană în mod larg", a afirmat el.
Wess Mitchell face o vizită de două zile în România. Luni a susținut o alocuțiune la Facultatea de Drept a Universității din București , iar marți se va întâlni cu președintele Klaus Iohannis.
