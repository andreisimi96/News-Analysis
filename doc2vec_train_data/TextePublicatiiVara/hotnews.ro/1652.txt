Consiliul Concurenței a declanșat o investigație pe piața imunoglobulinelor / Inspecţii simultane au avut loc în România, Belgia şi Italia
Luni, 2 iulie 2018, 13:35 Economie | Companii
Copil dependent de imunoglobulina
Foto: Arhiva personala Stela Pirvu
Consiliul Concurenţei a declanșat o investigație privind o posibilă înţelegere între unele companii producătoare şi deţinătoare ale autorizaţiilor de punere pe piaţă a imunoglobulinelor normale umane: Biotest Pharma GmbH Germania, Octapharma Pharmazeutika Produktionsges Mbh Austria, Octapharma S.A.S. Franţa, Octapharma AB Suedia, Octapharma (IP) Limited Marea Britanie, CSL Behring Gmbh Germania, Kedrion Spa Italia, Baxter SA Belgia, Baxalta Belgium Manufacturing SA Belgia, Baxter AG Austria, a anunțat luni autoritatea. În cadrul investigaţiei, au fost efectuate simultan inspecţii inopinate atât în România, cât şi în Belgia şi în Italia.
Companiile vizate de investigație sunt membre ale Asociaţiei Companiilor Producătoare de Terapii cu Proteine Plasmatice (PPTA), asociatie care reprezintă interesele industriei.
Investigaţia vizează un posibil comportament anticoncurențial ce constă în adoptarea unei strategii coordonate între aceste companii, prin limitarea şi întreruperea aprovizionării pieţei româneşti cu imunoglobulină umană normală, de către aceste companii, cu scopul eliminării taxei clawback şi obţinerii unui cadru fiscal mai favorabil şi, implicit, ameliorării marjelor de profit.
Imunoglobulina este o substanţă fabricată din plasma din sângele uman, cu rol esenţial în sistemul imunitar al corpului uman. Imunoglobulina atacă substanţele străine, cum ar fi bacteriile, şi asistă corpul în distrugerea lor. Imunoglobulinele normale sunt incluse pe lista Organizaţiei Mondiale a Sănătăţii privind medicamentele esenţiale.
În cadrul investigaţiei, au fost efectuate simultan inspecţii inopinate atât în România, cât şi în Belgia şi în Italia. Autorităţile de Concurenţă din cele două state au efectuat inspecţii la sediile companiei Kedrion din Italia (Milano şi Castelvecchio) şi al PPTA din Bruxelles, în condiţiile legale din aceste ţări, la solicitarea Consiliului Concurenţei din România, iar inspectorii români de concurenţă au asistat la desfăşurarea acestora.
Atât în Belgia cât şi în România, inspecţiile inopinate sunt autorizate prin mandat judecătoresc şi sunt justificate de necesitatea obţinerii tuturor informaţiilor şi documentelor necesare clarificării posibilelor practici anticoncurenţiale analizate.
Inspecţiile inopinate reprezintă o etapă importantă în cadrul procedurilor de investigare a unui posibil comportament anticoncurenţial, efectuarea acestora nereprezentând o antepronunţare în ceea ce priveşte vinovăţia companiilor.
Acesta este al doilea caz în care Consiliul Concurenţei solicită asistenţă din partea autorităţilor de concurenţă din Uniunea Europeană în derularea unei investigaţii. Reamintim că, în Septembrie 2017, Consiliul Concurenţei a declanşat o investigaţie pe piaţa asigurărilor de aviaţie, în cadrul căreia s-au cules informaţii de la companii din România şi Anglia, cu sprijinul Autorităţii Britanice de Concurenţă şi Pieţe.
Citeste mai multe despre    imunoglobulina
