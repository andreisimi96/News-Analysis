Miercuri, 6 iunie 2018, 12:15 Sport | Motor
Pilotul spaniol Jorge Lorenzo a semnat cu contract pe doi ani cu echipa Repsol Honda, valabil din sezonul 2019 al Campionatului Mondial de MotoGP, urmând a-i lua locul lui Dani Pedrosa, relatează News.ro.
În vârstă de 31 de ani, Lorenzo a mai evoluat în MotoGP pentru Yamaha, între 2008 şi 2016, şi Ducati, din 2017 şi până în prezent.
La Honda, Jorge Lorenzo va fi coechipier cu compatriotul său Marc Marquez, formând o echipă de campioni mondiali care au câştigat toate titlurile începând din 2012. Lorenzo are în palmarest trei titluri la MotoGP, în 2010, 2012 şi 2015, iar Marquez în 2013, 2014, 2016 şi 2017.
În acest sezon, după 6 din 19 etape, Marquez este lider, cu 95 de puncte, urmat de italianul Valentino Rossi de la Yamaha, cu 72 de puncte, în timp ce Lorenzo este pe locul 10, cu 41 de puncte, iar spaniolul Dani Pedrosa pe 12, cu 29 de puncte.
