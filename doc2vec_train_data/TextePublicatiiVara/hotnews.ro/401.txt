APLICAȚIE INTERACTIVĂ Peste 4.200 de probleme raportate în București de cititorii HotNews.ro într-o lună. Cum au răspuns Primăriile din Capitală la sesizări
Joi, 24 mai 2018, 17:44 Actualitate | Administratie Locala
Bucuresti - Un oras plin de probleme
În decurs de o lună cititorii au raportat peste 3.800 de probleme în Capitală și împrejurimi în aplicația interactivă lansată de HotNews.ro. Gropi, gunoaie, trotuare sparte, mașini parcate neregulamentar, lipsa benzilor și marcajelor, rable abandonate - toate și-au găsit loc pe harta Capitalei. HotNews.ro a oferit Primăriilor de Sector și Primăriei Generale acces la informațiile adunate și le-a pus la dispoziție o modalitate la fel de simplă de a „răspunde” pe hartă acolo unde au constatat și rezolvat problemele cetățenilor. Vezi în articol cum au răspuns administrațiile din București. PLUS: De azi, HotNews.ro a introdus în aplicația interactivă și posibilitatea ca cititorii să semnaleze pe hartă situațiile unde problemele au fost remediate între timp.
    UPDATE, 18.05.2018 - Peste 4.200 de probleme au fost raportate pe hartă.
HotNews.ro a lansat în urmă cu o lună o aplicație interactivă pentru cititori prin care să fie semnalate diverse probleme din Capitală și nu numai.
Timp de 30 de zile cititorii HotNews.ro au pus pe hartă peste 3.800 de probleme, din care peste 2.100 ce țin de Infrastructură. Aproape 800 de sesizări țin de Salubritate, 260 țin de Construcții și peste 660 tratează probleme din alte domenii.
Aproape 34% din totalul problemelor raportate vizează gropi în carosabil sau trotuare și străzi deteriorate, iar aproape 9% dintre problemele semnalate vizează lipsa stâlpișorilor de protecție și mașini parcate neregulamentar pe trotuare.
Lipsa marcajelor pe trecerile de pietoni (4,6%), lipsa marcajelor pe benzile rutiere (2,5%) și indicatoarele deteriorate sau lipsă (3,5%) întregesc „tabloul” raportărilor ce țin de infrastructură.
Peste 16% dintre semnalări sunt raportări ale unor zone murdare sau cu gonoi aruncat pe stradă/trotuar, în timp ce peste 4% dintre raportări indică mașini și rable abandonate pe spațiul public, multe ocupând inutil locuri de parcare.
     Cum au răspuns Primăriile Capitalei la datele transmise de cetățeni?
Odată cu acumularea datelor în aplicația interactivă, HotNews.ro a făcut un demers către primăriile de sector și către Primăria Generală a Capitalei și le-a pus la dizpoziție o cale la fel de simplă de a semnala în aceeași aplicație interactivă zonele și punctele unde au remediat problemele sau măcar le-au constatat și/sau sunt în lucru.
Reprezentanții Primăriei Sector 1 au declarat pentru HotNews.ro că doresc să colaboreze pentru a rezolva problemele sesizate de cetățeni și caută soluții pentru a găsi personalul necesar care să preia sesizările.
Primarul Sectorului 3, Robert Negoită, a declarat pentru HotNews.ro că este deschis pentru o colaborare și caută o soluția tehnică, deoarece sesizările trebuie înregistrate la Primărie. Acesta a mai spus că Primăria Sector 3 are în lucru propria aplicația, iar aceasta va fi lansată vineri.
Și Primăria Sector 6 și-a arătat deschiderea. ”Primaria Sectorului 6 este interesata, in mod continuu, sa mentina o relatie deschisa cu cetatenii, astfel ca harta interactiva pe care ne-o propuneti reprezinta o buna oportunitate de a imbunatati acest aspect”, se arată într-un răspuns transmis de instituție pentru HotNews.ro. Până acum însă nu a fost rezolvată nicio sesizare.
Primăria Capitalei și Primăriile Sectoarelor 2, 4 și 5 nu au răspuns până la acest moment demersului HotNews.ro.
Dacă Primăriile nu vor, le dăm noi încă o mână de ajutor
HotNews.ro a introdus, începând de azi, în aplicația interactivă posibilitatea ca cititorii să semnaleze pe hartă situațiile unde problemele au fost remediate.
În același mod de lucru precum raportările de probleme, utilziatorii pot selecta să pună pe hartă puncte unde situațiile au fost rezolvate (verzi), sunt în curs de remediere (portocalii) sau au fost constatate (galbene).
    1. Aplicația interactivă are în partea de jos trei butoane - Legendă (cu albastru) și Editare (cu verde) și Galerie de hărți fundal (cu portocaliu).
    2. Butonul „Legendă” afișează în partea stângă descrierea celor patru categorii de probleme, iar butonul „Galerie de hărți fundal” oferă posibilitatea selectării de diferite tipuri de hărți de fundal (Satelitare, OpenstreetMaps etc)
    3. Butonul „Editare” oferă posibilitatea utilizatorului să aleagă fie să raporteze o problemă (Tip Incident), fie să sesizeze o situație rezolvată (Status_Incident). Cititorul selectează una din categorii și apoi, cu cursorul (sau degetul, în cazul ecranelor touchscreen de pe dispozitive mobile), face click pe hartă în locul în care vor să plaseze incidentul.
ATENȚIE: Odată selectată categoria problemei, primul click pe hartă va înregistra acel loc pentru problema raportată!
    4. Odată pus punctul pe hartă, utilizatorul selectează sau completează informațiile din câmpurile predefinite și poate lăsa și explicații text cu detalii despre problema raportată sau rezolvată în câmpul „Observații”.
    5. Utilizatorul poate atașa și FOTOGRAFII în câmpul „Add: Choose file”.
    6. După completarea câmpurilor, apăsați butonul „SALVARE”, iar informațiile vor fi salvate și afișate pe hartă.
NOTĂ: Raportările puse pe hartă fără completarea câmpurilor nu vor fi înregistrate și afișate! Raportările multiple ale aceleiași probleme/situații vor fi și șterse. // Pentru că aplicația nu colectează date personale ale utilizatorilor și nu are un sistem de „user log-in”, cititorii nu au posibilitatea editării ulterioare sau ștergerii punctelor plasate pe hartă.
Vrei să vezi aplicația într-o fereastră mare, separată (tab nou)? Click aici.
