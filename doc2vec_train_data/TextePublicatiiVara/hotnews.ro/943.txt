Ministerul Agriculturii: Produsul Telemea de Sibiu, protejat național / Doar producătorii din zonă vor putea să o comercializeze
Luni, 11 iunie 2018, 12:24 Economie | Companii
Foto: Ministerul Agriculturii
Începând de joia trecută, produsul ”Telemea de Sibiu” a primit protecția națională conform legislației europene și naționale, informează Ministerul Agriculturii.
Dreptul de utilizare a logo-ului național cât și dreptul de a comercializa produse din clasa 1.3 Brânzeturi cu denumirea Telemea de Sibiu revine exclusiv producătorilor sau procesatorilor din arealul geografic, respectiv teritoriul administrativ al județului Sibiu care respectă prevederile din caietul de sarcini și sunt supuși controlului și certificării unui Organism de Inspecție și Certificare recunoscut de Ministerul Agriculturii și Dezvoltării Rurale.
Denumirea înregistrată este protejată împotriva oricărei alte practici care ar putea induce în eroare consumatorul cu privire la adevărata origine a produsului, afirjmă sursa citată.
Autoritatea competentă responsabilă cu verificarea pe piaţă a etichetării şi utilizării logoului naţional este Autoritatea Naţională pentru Protecţia Consumatorilor.
”Asociația Producătorilor de Telemea de Sibiu, grupul aplicant al producătorilor și procesatorilor produsului 'Telemea de Sibiu' din arealul geografic trebuie să desfășoare activități de informare a consumatorilor şi promovare în privinţa proprietăţilor produselor care oferă valoare adăugată, va monitoriza utilizarea comercială a denumirii 'Telemea de Sibiu', va lua măsuri pentru asigurarea protecţiei juridice adecvată a indicaţiei geografice protejate național”, se mai spune în comunicatul MADR.
