​Donald Trump intervine în criza din Germania: Poporul german se întoarce împotriva liderilor / Nu vrem ca ce se întâmplă cu imigrația în Europa să se întâmple la noi!
Luni, 18 iunie 2018, 17:20 Actualitate | Internaţional
Trump, Merkel si Macron, la summitul G7 (1)
Foto: Twitter / Steffen Seibert
Președintele american Donald Trump s-a amestecat luni în criza politică din Germania, afirmând că germanii se întorc împotriva cancelarului Angela Merkel din cauza crizei migratorii, scrie AFP.
"Poporul german se întoarce împotriva liderilor săi în condițiile în care imigrația zguduie coaliția deja fragilă de la Berlin. Criminalitatea în Germania este în creștere mare. Marea greșeală făcută în întreaga Europă este că au fost lăsate să intre milioane de persoane care au schimbat cultura lor atât de puternic și de violent!", a scris Trump pe Twitter.
"Nu vrem ca ce se întâmplă cu imigrația în Europa să se întâmple la noi!", a adăugat președintele american, care se confruntă în țara sa cu critici puternice din cauza politicii sale "toleranță zero" în privința imigrației, în virtutea căreia copii sunt separați de părinții lor fără acte.
Cancelarul german Angela Merkel își joacă viitorul politic, pe fondul unei fronde fără precedent legată de politica migratorie a aripii de dreapta a coaliției guvernamentale, care cere mai multă fermitate la granițe.
Luni, ministrul german de Interne, Horst Seehofer, a amenințat cu închiderea granițelor "în iulie" pentru migranți, în lipsa unui acord între liderii europeni la summitul de la finalul lui iunie, un ultimatum respins imediat de cancelar.
