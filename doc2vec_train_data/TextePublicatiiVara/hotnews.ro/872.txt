Primăria Capitalei, deranjată de relatările despre mizeria lăsată în urmă de simpatizanții PSD: Operatorii de salubrizare au curăţat Piaţa Victoriei în mai puţin de o oră
Duminică, 10 iunie 2018, 11:54 Actualitate | Esenţial
Mizeria dupa miting
Operatorii de salubrizare au curăţat Piaţa Victoriei în mai puţin de o oră, susține duminică Primăria Capitalei, după ce întreaga intersecţie şi străzile adiacente au rămas pline de peturi, hârtii şi pancarte rupte la finalul mitingului PSD de sămbătă, la care au participat în jur de 180.000 de oameni. 
Deranjată de relatările presei referitoare la  munții de gunoaie  pe care le-au lăsat în urmă simpatizanții PSD, Primăria Capitalei, condusă de Gabriela Firea, vorbește despre ”informații false” și susține că angajații au intervenit prompt pentru salubrizare. 
”Având în vedere informaţiile false care circulă în mediul online, care fac referire la salubrizarea Pieţei Victoriei, Primăria Municipiului Bucureşti face următoarele precizări: imediat după finalizarea manifestării publice care a avut loc seară trecută în Piaţa Victoriei, şi la care au participat sute de mii de persoane, operatorii de salubrizare, angajaţi de organizatori, au intervenit prompt pentru salubrizarea zonei”, transmite Primăria Capitalei, citată de news.ro.
Primăria mai precizează că toți organizatorii de evenimente publice au obligația să asigure salubrizarea. ”Deşi se doreşte inducerea ideii că salubrizarea acestei Pieţe reprezintă un eveniment unic, menţionăm faptul că la toate manifestările publice, adunări, festivaluri, concerte etc. organizatorii au obligaţia, prin protocoalele încheiate cu Primăria Municipiului Bucureşti, să asigure salubrizarea zonelor unde au avut loc evenimentele. Subliniem faptul că în cursul nopţii au fost salubrizate toate zonele din Bucureşti unde au avut loc manifestări publice”, mai spune PMB.
Reprezentanţii instituţiei precizează că în mai puţin de o oră, 100 de muncitori cu 10 utilaje (curăţătoare, cisterne de spălat, utilaje pentru încărcarea şi transportul deşeurilor) au curăţat întreg perimetrul în care s-a desfăşurat evenimentul.
În jur de 180.000 de persoane au participat la mitingul PSD "împotriva abuzurilor".
