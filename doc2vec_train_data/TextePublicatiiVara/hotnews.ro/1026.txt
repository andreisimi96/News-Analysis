Un studiu la care au lucrat și români arată de ce baobabi mai vechi de un mileniu mor într-un ritm accelerat
Marţi, 12 iunie 2018, 14:01 Science - Terra
Foto: Wikimedia Commons
Marea majoritate a celor mai ”bătrâni” baobabi din Africa au murit într-un ritm accelerat în ultimul deceniu, arată un studiu condus de cercetătorul român Adrian Pătruț de la Universitatea Babeș-Bolyai, care vorbește despre „o amploare fără precedent” provocată, probabil, de schimbările climatice, scrie AFP.
"Este șocant și spectaculos să asisști în cursul vieții tale la dispariția atâtor arbori milenari", explică Adrian Pătruț, co-autor al studiului  publicat în revista Nature Plants.
"În cursul celei de-a doua jumătăți a secolului al XIX-lea, marii baobabi din Africa australă au început să moară, dar de 10-15 ani dispariția lor s-a intensificat din cauza temperaturilor foarte ridicate și a secetei", continuă cercetătorul.
Cu vârste de la 1.100 până la 2.500 de ani, babobabii sunt una dintre cele mai emblematice siluete ale savanelor aride, ușor de reperat de la kilometri distanță.
Dar, în ultimii 12 ani, nouă dintre cei mai vechi 13 babobabi au murit parțial sau în totalitate, arată studiul.
Printre victime: Panke, din Zimbabwe, cel mai vechi baobab, 2.450 de ani, arborele Platland din Africa de Sud, unul dintre cei mai mari din lume, cu un trunchi de peste 10 metri în diametru, și celebrul baobab Chapman din Botswana, pe care Livingstone și-a gravat inițialele, clasat monument național.
Problema a fost descoperită aproape din întâmplare, Adrian Pătruț și colegii lui studiind 60 dintre cei mai bătrâni baobabi din Africa pentru a le afla secretul lonegvității. Studiul a cuprins copaci din mai multe țări: Africa de Sud, Namibia, Mozambic, Zambia și Botswana, fiind preluate eșantioane de la copaci foarta vechi.
Declinul este ”dezastruos și foarte neașteptat”, spune Pătruț, remarcând că arbori care trăiesc de două milenii ajung să dispară, unul după altul, în câțiva ani, iar cauza ține de încălzirea climatică, arborii fiind senisibli la temperaturile tot mai ridicate și la secetele tot mai dure.
