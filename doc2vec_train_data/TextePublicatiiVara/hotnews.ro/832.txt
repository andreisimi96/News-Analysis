Fosta jucătoare braziliană Maria Bueno, câştigătoare a 19 trofee de Grand Slam, a încetat din viaţă la vârsta de 78 de ani
Sâmbătă, 9 iunie 2018, 11:32 Sport | Tenis
Foto: Twitter - Wimbledon
Fosta mare jucătoare braziliană de tenis Maria Bueno, câştigătoare a 19 trofee de Grand Slam, dintre care şapte la simplu, a încetat din viaţă, vineri, la vârsta de 78 de ani, relatează AP, potrivit News.ro.
Bueno suferea de cancer oral. Ea a murit la un spital din Sao Paulo.
Maria Bueno a câştigat la simplu trei trofee la Wimbledon şi patru la US Open, în perioada 1959-1968.
La dublu, ea s-a impus de cinci ori la Wimbledon, de patru ori la US Open, o dată la Australian Open şi o dată la French Open. Bueno are în palmares şi un trofeu de Grand Slam la dublu mixt, obţinut în 1960, la French Open.
Maria Bueno a fost inclusă în International Tennis Hall of Fame în 1978. Ea a fost numărul unu mondial în 1959, 1960, 1964 şi 1966.
În perioada 1957 – 1967, când domina tenisul feminin, Bueno a câştigat 65 de turnee la simplu, 90 la dublu şi 15 la dublu mixt.
