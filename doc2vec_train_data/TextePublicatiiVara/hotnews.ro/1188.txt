Joi, 14 iunie 2018, 9:40 Sport | Fotbal
Mult a fost, puțin a mai rămas. Campionatul Mondial de fotbal își va deschide larg porțile joi, pe "Luzhniki" din Moscova urmând să aibă loc primul meci al turneului final care se va încheia pe 15 iulie (tot pe aceeași arenă). Rusia (țara gazdă) și Arabia Saudită se vor afla în lumina reflectoarelor (disputa va începe la ora 18:00). Competiția poate fi urmărită în direct în România la TVR.
Din Grupa A mai fac parte, alături de Rusia și Arabia Saudită, Egipt și Uruguay.
Cel mai slab meci de deschidere
Jurnaliștii de la AS sunt cei mai virulenți atunci când vine vorba de primul meci de la CM din 2018. "Cel mai slab meci de deschidere din istorie", este titlul gazetarilor iberici. Rusia este pe locul 70 în clasamentul FIFA, iar Arabia Saudită pe 67. În plus, gazdele au câștigat doar două meciuri dintr-un total de 11 disputate în ultimul an.
Rusia: Akinfeev - Zhirkov, Ignashevich, Kutepov, Mario Fernandes - Roman Zobrin, Gazinskiy - Golovin, Dzagoev, Samedov - Smolov (4-2-3-1).
Arabia Saudită: Al-Mayoof - Al-Harbi - Omar Hawsawi - Osama Hawsawi - Al-Shahrani - Ateef - Dawsari - Al-Faraj - Jassam - Al-Shehri - Muwallad (4-1-4-1). 
Pe scurt despre CM din Rusia:
Va fi ediția cu numărul 21.
Vor participa 736 de fotbaliști din 32 de tări.
Brazilia este naționala cu cele mai multe titluri: 5 (1958, 1962, 1970, 1994 şi 2002).
Germania este campioana en-titre (1-0 cu Argentina în finala Mondialului din Brazilia - din 2014).
După Brazilia, în topul echipelor cu cele mai multe trofee urmează Germania (1954, 1974, 1990, 2014) şi Italia (1934, 1938, 1982, 2006). De menționat faptul că italienii nu s-au calificat la ediția din acest an.
Argentina a câştigat CM de două ori (1978, 1986), la fel ca Uruguay (1930, 1950). Au câte un trofeu în palmares Anglia (1966), Franţa (1998) şi Spania (2010).
Cântăreţul britanic Robbie Williams, soprana din Rusia Aida Garifullina şi brazilianul Ronaldo vor deschide oficial Cupa Mondială de Fotbal FIFA 2018.
Festivitatea de deschidere va începe la ora 17:30 (ora României).
Partida de deschidere va fi arbitrată de argentinianul Nestor Pitana.
