Presa internațională laudă peformanța Simonei Halep de la Roland Garros: "Visul a devenit realitate pentru Halep în fantezia French Open"
Duminică, 10 iunie 2018, 9:45 Sport | Roland Garros 2018
Simona Halep, regina la Roland Garros
Foto: wta/ twitter
Victoria Simonei Halep în finala de la Roland Garros (3-6, 6-4, 6-1 cu Sloane Stephens) a fost tratată pe larg de presa internațională, care a remarcat revenirea impresionantă a liderului mondial pentru a-și îndeplini visul - câștigarea primului trofeu de Grand Slam.  "Visul a devenit realitate pentru Halep în fantezia French Open", au notat jurnaliștii agenției germane DPA .
Site-ul oficial al turneului parizian îi dedică mai multe articole, unul dintre acestea având titlul ''Halep alungă fantomele'', făcând referire la cele trei finale anterioare de Grand Slam pierdute, două la Roland Garros şi una la Australian Open, scrie Agerpres.
''A treia oară cu noroc pentru Simona'', notează alt articol al sursei menţionate.
Românca este citată în mai multe rânduri, spunând ''Voi păstra (acest succes) în inima mea'' şi ''e totul real acum''.
Site-ul circuitului profesionist feminin (WTA) scrie că ''Halep ridică primul trofeu de Mare Şlem, la Roland Garros''. În alt articol, Halep declară: ''de când avea 14 ani visez la aceste momente''.
''L'Equipe'' vorbeşte despre ''consacrarea'' Simonei Halep: ''Simona Halep a câştigat sâmbătă primul său titlu de Mare Şlem, după trei eşecuri în finală, învingând-o pe Sloane Stephens (3-6, 6-4, 6-1), în finală la Roland Garros''.
Cotidianul sportiv francez notează că ''Simona Halep este încântată să poată uita în fine acest lucru: campioană sâmbătă la Roland Garros, ea a evocat un moment 'ireal', la care visa de când era mică''. ''L'Equipe'' mai scrie că ''Halep a găsit lumina sa''.
BBC relatează, la rândul său, că Simona Halep a câştigat ''în cele din urmă'' primul său titlu de Grand Slam, ''cu o revenire curajoasă în faţa americancei Sloane Stephens''.
New York Times scrie că ''Simona Halep a spart gheaţa la Openul Franţei, câştigând primul său titlu major''.
La rândul său, Washington Post relatează că ''Liderul mondial român a arătat determinare şi a reuşit să câştige primul său titlu de Mare Şlem''.
Gazzetta dello Sport titrează: ''Roland Garros: Halep, finalmente. Primul Slam al numărului 1 mondial. Românca, la a treia finală pariziană, o învinge în finală pe americanca Stephens şi îşi adjudecă, remontând, primul Grand Slam al carierei. La 40 de ani de la conaţionala sa Ruzici''. Totodată, cotidianul sportiv italian remarcă faptul că titlul câştigat de Halep la Paris vine la zece ani după ce câştiga titlul la junioare la Roland Garros.
Publicaţia spaniolă ''Marca'' scrie ''Halep revine în meciul cu Stephens şi sărută primul său Grand Slam''. Ibericii mai scriu că Halep este ''a doua româncă ce ia titlul după Virginia Ruzici în 1978'', iar ''Nadia Comăneci, femeia de nota 10 din gimnastică, a fost prezentă în tribună''.
''Halep - triumfătoare la French Open'', relatează cotidianul german Bild, remarcând că la a treia încercare românca a reuşit.
Agenţia germană DPA transmite că ''Visul a devenit realitate pentru Halep în fantezia French Open''.
France Presse scrie că ''În sfârşit, Simona Halep s-a încoronat'', citând-o pe româncă spunând că ''un număr unu mondial fără un Grand Slam era un sentiment de neîmplinire''.
''Aşteptarea a meritat, Halep a câştigat Openul Franţei'' titrează Reuters, care adaugă că ''Emoţionata Halep a încheiat lunga sa aşteptare pentru ea şi pentru România''. Totodată, Reuters mai scrie că titlul Simonei a fost inspirat de Virginia Ruzici, actualul său manager, care s-a impus la Paris în urmă cu exact 40 de ani.
Xinhua notează că Halep a câştigat primul său titlu de Mare Şlem la Roland Garros, iar AP subliniază că ''Halep şi-a îndeplinit visul primului titlu de Mare Şlem după o revenire pasionantă la Openul Franţei''.
Simona Halep a cucerit, sâmbătă, primul său trofeu de Grand Slam după o revenire superbă în finala de la Roland Garros cu Sloane Stephens. Românca a fost condusă cu 6-3, 2-0, dar a luptat eroic și a întors soarta partidei. A fost 3-6, 6-4, 6-1 pentru Halep, care a devenit a doua jucătoare română care câștigă un Grand Slam, după Viriginia Ruzici, care a reușit această performanță  în 1978, tot la Roland Garros.
S-ar putea să te intereseze și:
