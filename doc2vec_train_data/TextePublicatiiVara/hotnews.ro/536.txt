VIDEO Președintele filipinez Duterte, după ce a sărutat o tânără măritată în public: Dacă destule femei se vor simți ofensate, voi demisiona
Miercuri, 6 iunie 2018, 9:04 Actualitate | Internaţional
Rodrigo Duterte saruta o tanara filipineza
Foto: Captura YouTube
Președintele filipinez Rodrigo Duterte și-a apărat gestul de a săruta pe gură o filipineză măritată în Coreea de SUd, adăugând că va demisiona dacă destule femei se vor considera ofensate și vor semna o petiție pentru ca el să renunțe la funcție, transmite Reuters. 
El a spus că sărutul de duminică a fost ”showbiz pur” pentru a distra audiența de expați filipinezi. 
Feministele spun însă că este ”modul lui pervers” de a le batjocori pe cele care i-au criticat frecventele declarații peiorative, unele cu conținut sexual. 
Pe rețelele sociale au circulat intens fotografii și clipuri cu Duterte pe o scenă în timp ce a cerut unei femei din public să-l sărute în schimbul unei cărți. Femeia, ce părea bucuroasă să-l cunoască personal pe Duterte, a acceptat. 
El afirmă că sărutatul femeilor a fost parte a stilului său în timpul celor 22 de ani cât a fost primar în Davao, înainte să devină președinte. ”În timpul campaniilor electorale pentru primărie am sărutat fiecare femeie de acolo, buze pe buze. Problema este că nu mă cunoașteți destul de bine”, a spus președintele filipinez în vârstă de 73 de ani. 
Printre remarcile controversate ale lui Duterte privind femeile se numără și câteva glume făcute în public privind violul. Dar ele nu i-au afectat sprijinul popular, iar mulți filipinezi consideră limbajul său incorect politic parte a farmecului personal. 
Consilierul juridic al președintelui, Salvador Panelo a spus că sărutul a arătat caracterul grijuliu, părintesc al lui Duterte și că femeia s-a bucurat de acest moment. ”A făcut-o de bunăvoie și cu entuziasm, s-a înroșit de bucurie”, a afirmat el.
