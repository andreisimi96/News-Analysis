Sâmbătă, 16 iunie 2018, 12:01 Economie | Burse
Preţurile petrolului au scăzut puternic, vineri, cu 3%, respectiv cu 2 dolari pe baril, înaintea unei reuniuni a OPEC care va avea loc la Viena săptămâna viitoare, cei mai mari producători din lume, Arabia Saudită şi Rusia, indicând că sunt gata să crească livrările, relatează Reuters, citată de news.ro.
Cotaţia petrolului Brent a scăzut vineri cu 2,56 dolari, la 73,38 dolari pe baril. Petrolul destinat pieţei americane a fost tranzacţionat în scădere cu 1,98 dolari, la 64,91 dolari pe baril, după ce a coborât în timpul tranzacţiilor până la 64,58 dolari pe baril.
Petrolul Brent a încheiat săptămână în scădere cu peste 4%, iar cel american cu 1,3%.
Ambele sortimente au atins în luna mai cel mai ridicat nivel din ultimii 3 ani şi jumătate, dar preţurile au scăzut ulterior, pe fondul creşterii producţiei de ţiţei în SUA şi a probabilităţii ca OPEC, Rusia şi alţi aliaţi să decidă creşterea livrărilor la întâlnirea programată să aibă loc pe 22-23 iunie, în capitala austriacă.
”Ne îndreptăm spre o reuniune a OPEC unde toată lumea vorbeşte despre creşterea producţiei, singura întrebare este cât de mult”, a spus Bob Yawger, director pentru energie la Mizuho, în New York.
Ministrul rus al Energiei, Alexander Novak, a declarat joi, după discuţii avute cu ministrul saudit al Energiei, Khalid al-Falih, la Moscova, că ambele ţări susţin, în principiu, creşterea treptată a producţiei de petrol, după restricţionarea acesteia timp de 18 luni.
