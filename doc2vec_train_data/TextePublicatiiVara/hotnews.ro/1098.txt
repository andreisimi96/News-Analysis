Miercuri, 13 iunie 2018, 8:43 Actualitate | Esenţial
Tudorel Toader, ministrul Justitiei
Foto: Guvernul Romaniei
Ministrul Justiţiei, Tudorel Toader, califică drept "cel mai periculos precedent pentru statul de drept ceea ce preşedintele Iohannis face astăzi", adăugând că este prima dată când un demnitar de rang înalt pune în discuţie respectarea şi aplicarea legii fundamentale şi respectarea şi aplicarea unei decizii a Curţii Constituţionale.
Întrebat despre declaraţiile de marţi ale şefului statului privind motivarea deciziei CCR care a stabilit revocarea şefei DNA, Tudorel Toader a spus că ceea ce face preşedintele reprezintă "cel mai periculos precedent pentru statul de drept ".
"Din lunga mea experienţă în sistemul judiciar, cred că ce face preşedintele astăzi este cel mai periculos precedent pentru statul de drept. Cel mai periculos precedent pentru că este prima dată când un demnitar de rang înalt pune în discuţie respectarea şi aplicarea legii fundamentale şi respectarea şi aplicarea unei decizii a Curţii Constituţionale", a declarat, miercuri dimineaţă, ministrul Justiţiei, citat de news.ro.
De asemenea, întrebat de jurnalişti despre declaraţiile preşedintelui legate de ameninţările la adresa magistraţilor transmise prin discursurile de la mitingul PSD, dar şi de Liviu Dragnea, Toader a refuzat să comenteze, limitându-se la ironii la adresa lui Iohannis.
"Ministrul Justiţiei nu comentează ce declară alţii, fie el si preşedintele republicii, care a devenit foarte cunoscator în ale Dreptului Constituţiional", a spus ministrul Justiţiei.
Preşedintele Klaus Iohannis a avut, marţi, o primă reacţie după publicarea motivării CCR privind revocarea şefei DNA, Laura Codruţa Kovesi, spunând că motivarea aduce la suprafaţă mai multe întrebări decât clarificări, dar poate că o aprofundare ulterioară "va duce mai aproape de adevăr". El a mai afirmat că PSD "încearcă să amputeze puterile preşedintelui pentru că preşedintele are altă părere" şi că este evident că decizia CCR "vine exact în linia PSD de amputare a puterilor preşedintelui".
