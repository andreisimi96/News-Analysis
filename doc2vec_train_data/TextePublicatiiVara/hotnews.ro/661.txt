Toader, înainte de publicarea deciziei CCR: Nu cred că un președinte va da României un exemplu de nerespectare a legii fundamentale 
Joi, 7 iunie 2018, 12:41 Actualitate | Esenţial
Ministrul Justiției, Tudorel Toader, a declarat joi că nu crede că șeful statului va da un exemplu de încălcare a Constituției, el adăugând că nu pot fi date într-un astfel de caz sancțiuni penale, ”sancțiunea supremă” venind însă de la electorat. 
”Nu cred că președintele Republicii, cel care e azi sau care va fi peste 7 ani de zile, va da României un exemplu de nerespectare a legilor fundamentale”, a spus Toader. El a spus că nu există pedeapsa cu închisoare, dar există obligația respectării Constituției. 
”Nu cred că românul, poporul, o să accepte o conduită de nerespectare a Constituției. Nu cred”, a declarat Toader. ”Puterea asta vine de la popor și alegătorii te pot sancționa”, a spus el. 
Există o posibilă sancțiune, ”nici nu vreau să pronunț instituția care o poate aplica și care a făcut acest lucru acum șase ani de zile”, a mai afirmat Toader, făcând referire la suspendarea, de către Parlament, a președintelui Traian Băsescu.
Decizia Curţii Constituţionale care a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi, va fi citită joi în plenul CCR, a declarat pentru News.ro preşedintele Curţii, Valer Dorneanu. 
Tot joi, ar urma să fie publicată în Monitorul Oficial motivarea deciziei potrivit căreia preşedintele trebuie să o revoce pe şefa DNA.
