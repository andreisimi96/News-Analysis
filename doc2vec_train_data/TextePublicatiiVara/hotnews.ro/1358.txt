Sâmbătă, 16 iunie 2018, 12:41 Actualitate | Politic
Preşedintele PNL, Ludovic Orban, a declarat sâmbătă, într-o conferinţă de presă susţinută la Bistriţa, că este convins că primarul Timişoarei, Nicolae Robu, este nevinovat în dosarul instrumentat de DNA în care acesta are calitatea de suspect, transmite Agerpres.
"Domnul Robu are încă o calitate de suspect, deci nu a început urmărirea penală, nu s-a dispus nicio măsură preventivă. Chiar cunosc speţa. Acolo este vorba de proiectarea pentru anveloparea a 65 de blocuri. (...) Primarul a refuzat să-i dea (firmei - n.r.) bani suplimentari faţă de valoarea contractului, care a fost stabilită la 15.000 euro. Eu nu cred că domnul Robu poate fi suspectat de vreo faptă de corupţie pentru faptul că a refuzat să majoreze valoarea contractului de proiectare şi că s-a încăpăţânat să respecte contractul, şi anume să nu deconteze nicio situaţie prezentată spre decontare mai mare decât valoarea de 15.000 euro. 
Restul sunt poveşti de adormit copiii. Sunt convins că domnul Robu, mai ales că îl cunosc pe domnul Robu, domnul Robu este omul legii, este de o meticulozitate şi de o scrupulozitate în materie de respectarea legii pe care o întâlneşti destul de rar, ca atare nu am nicio îndoială că domnul Robu nu că este nevinovat, că ar fi comis vreo faptă care să-l poată pune în situaţia de a fi pornită acţiunea în privinţa domniei sale", a afirmat Orban.
Întrebat dacă se impune luarea unor măsuri politice faţă de Nicolae Robu, care conduce filiala Timiş a partidului, Ludovic Orban a spus că "sub nicio formă".
Primarul Timișoarei,  Nicolae Robu, a spus că a fost chemat vineri la la DNA  pentru a i se aduce la cunoștință că are calitatea de suspect într-un dosar legat de anveloparea unor blocuri pe fonduri europene. 
”Ce pot spune este că n-am nicio neliniște în ceea ce mă privește, pentru că n-am făcut personal nicio ilegalitate și nici n-am cerut altora să facă, nici pe această speță, nici pe altele. Dimpotrivă, mereu le cer tuturor colaboratorilor să respecte cu sfințenie legea”, a scris Robu pe pagina sa de Facebook.
