Vineri, 1 iunie 2018, 20:37 Actualitate | Internaţional
Foto: Presidenza della Repubblica
Noul şef al primului guvern populist italian, Giuseppe Conte, a depus jurământul vineri după-amiază pe Constituţie, în faţa preşedintelui Republicii Italiene, Sergio Mattarella, informează agenţiile AFP şi DPA, citate de Agerpres .
Cei doi vicepremieri, Luigi Di Maio, liderul formaţiunii anti-sistem Mişcarea 5 Stele (M5S), şi Matteo Salvini, şeful Ligii (extrema-dreaptă), au depus jurământul după el, urmaţi de ceilalţi membri ai guvernului.
Conte - un profesor de drept şi novice în politică - a fost ales de partidul anti-migraţie Liga şi formaţiunea anti-sistem M5S să conducă primul guvern de coaliţie populist din Europa. El a acceptat un mandat de formare a unui guvern şi a prezentat lista sa de miniştri preşedintelui italian Sergio Mattarella joi noapte.
În timpul ceremoniei de la palatul prezidenţial, şeful Ligii Matteo Salvini a depus jurământul ca ministru de interne, iar cel al M5S Luigi Di Maio ca ministru al muncii. Di Maio şi Salvini vor fi de asemenea viceprim-miniştrii lui Conte în noua coaliţie.
Odată încheiată ceremonia, noul guvern urmează să meargă la preşedinţia Consiliului de Miniştri, unde va avea loc predarea puterilor între premierul ce şi-a încheiat mandatul, Paolo Gentiloni, şi Giuseppe Conte.
Noul guvern trebuie aprobat printr-un vot parlamentar. Liga şi M5S deţin majoritatea în ambele camere ale legislativului, făcând ca guvernul lor de coaliţie să fie mai mult ca sigur aprobat, în cursul a două voturi, probabil la începutul săptămânii viitoare.
M5S şi Liga au format o alianţă "netestată" după ce alegerile din Italia de la 4 martie nu au lăsat niciun partid cu o majoritate clară în parlament, notează agenţia germană de presă DPA.
Italia: Mişcarea 5 Stele şi Liga au convenit formarea unui nou Guvern condus de Giuseppe Conte, a cărui listă a fost acceptată de preşedintele Mattarella; votul şi ceremonia de învestitură sunt programate vineri
