Marţi, 12 iunie 2018, 12:11 Actualitate | Esenţial
Polițiștii avertizează asupra existenței unei campanii de tip ransomware prin care se încercă fraudarea victimelor, prin sisteme informatice, în numele Poliției Române, și cere eventualelor victime să nu plătească răscumpărarea.
„Dacă primiți un astfel de mesaj, este important să știți că este o fraudă și să nu dați curs cererii! Sesizați poliția dacă aveți calculatorul criptat sau dacă ați plătit”, se arată într-un comunicat al Poliției Române.
Ce recomandă Poliția în cazul unui atac de tip ransomware:
nu plătiți suma cerută pentru decriptarea fișierelor, în cazul în care calculatorul este virusat, întrucât de cele mai multe ori nu veți recapătă fișierele.
anunțați de îndată Poliția în cazul în care sunteți victime ale unor astfel de atacuri.
faceți back-up-uri regulate ale datelor stocate pe sistemul informatic, mențineți sistemul updatat și instalați un program de tip antivirus.
nu deschideți niciodată un atașament primit de la o persoană necunoscută sau un link neobișnuit primit pe rețelele de socializare.
Proiectul No More Ransom a fost lansat în iulie 2016, de poliția națională olandeză și Europol, instituția de combatere a criminalității la nivelul Uniunii Europene, cu scopul de a crește nivelul de colaborare dintre sectoarele public și privat în lupta contra ransomware.
Pe www.nomoreransom.org, utilizatorii pot afla informații suplimentare despre ransomware și modul în care se pot feri de această amenințare.
Poliția reamintește că, în decembrie 2017, polițiștii DIICOT au efectuat 7 percheziții la persoane bănuite că ar fi infectat numeroase calculatoare cu programe malițioase și ar fi cerut recompense pentru decriptarea fișierelor afectate.
Acțiunea s-a desfășurat în comun cu agenții internaționale precum Europol, FBI și National Crime Agency. Este primul caz din lume în care s-a reușit arestarea unor persoane bănuite de ransomware.
