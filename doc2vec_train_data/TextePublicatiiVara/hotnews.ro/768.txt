Vineri, 8 iunie 2018, 12:21 Economie | Energie
​​Transgaz a început una dintre cele mai mari investiții ale sale: conducta BRUA. De asemenea, va demara în curând lucrările necesare pentru preluarea gazelor din Marea Neagră. Mai trebuie realizate investiții și pentru transportul gazelor în Bulgaria, Ucraina și Moldova. Sunt investiții absolut necesare, dar și costisitoare. Pentru Guvern aceste investiții nu au nicio importanță, motiv pentru care acționarii companiei, statul român fiind majoritar, au decis joi distribuirea sub formă de dividende a minimum 90% din profitul pe 2017. Guvernul are mare nevoie de bani la buget pentru a acoperi cheltuielile cu pensiile și salariile bugetarilor, sacrificând investițiile.
Acționarii nu au ținut cont de propunerea Consiliului de Administrație al companiei, care ceruse distribuirea a 50% din profit, pe motiv că sunt necesari bani pentru investiții. Astfel, în ședința AGA de joi, propunerea Consiliului de Administrație a fost respinsă, în timp ce solicitarea Ministerului Economiei, în calitate de acționar majoritar, de distribuire a 90% din profit, a fost acceptată. Va fi repartizată sub formă de dividende suma de 534,3 milioane de lei, pentru sursele de finanțare ale companiei rămânând doar 47,7 milioane de lei.
Transgaz a planificat pentru 2018 investitii de 1,8 miliarde lei, iar pentru 2019 si 2020 sunt estimate investitii de 2,9 miliarde de lei, respectiv 1,2 miliarde lei.
De exemplu, valoarea totală estimată a proiectului BRUA, Faza I, este de 478,6 milioane euro, din care doar 180 milioane de euro reprezintă finanțare europeană nerambursabilă. Restul sumei trebuie acoperită din împrumuturi sau surse proprii.
Transgaz trebuie să realizeze investiții și pentru modernizarea infrastructurii existente, care are, în mare parte, o vechime de peste 40 de ani.
