Gheorghe Popescu, despre finala de la Roland Garros: "Am avut impresia că meciul se joacă la Bucureşti. Hagi făcea pe antrenorul din tribună"
Sâmbătă, 9 iunie 2018, 20:18 Sport | Roland Garros 2018
Fani romani la intrarea pe Chatrier
Foto: Adrian Ilincescu/ HotNews.ro
Gheorghe Popescu a urmărit din tribunele arene Philippe Chatrier finala de la Roland Garros, alături de Gheorghe Hagi. Popescu a povestit că Hagi îi dădea indicaţii Simonei cum ar trebuie să lovească mingea, relatează News.ro.
"Ne-am bucurat împreună. El comenta şi în timpul game-urilor, dădea indicaţii cum ar trebui să lovească Simona mingea. Făcea pe antrenorul din tribună. A fost genial, Gică", a declarat Popescu, la Digi Sport.
El a povestit atmosfera extraordinară făcută de numeroţii suporteri ai Simonei Halep: "E mai uşor pe teren decât în tribună. Simona Halep a întors rezultatul după ce a fost condusă, a jucat din ce în ce mai bine, a fost o victorie meritată. Am vorbit cu ea după meci, era fericită, foarte fericită. La un moment dat am avut impresia că meciul se joacă la Bucureşti, Simona a avut o galerie incredibilă şi în momentele delicate, publicul a ovaţionat-o, a încurajat-o şi ea a recţionat pe măsură."
Simona Halep, locul I WTA, a câştigat, sâmbătă, turneul de la Roland Garros, după ce a învins-o, în finală, cu scorul de 3-6, 6-4, 6-1, pe americanca Sloane Stephens, locul 10 WTA. În urma acestui succes, primul din carieră la un grand slam, Halep a devenit prima jucătoare română care câştigă un "major", după Viriginia Ruzici, care s-a impus, în 1978, tot la French Open.
