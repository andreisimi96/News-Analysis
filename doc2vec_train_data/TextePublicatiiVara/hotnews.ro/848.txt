Sâmbătă, 9 iunie 2018, 17:01 Actualitate | Internaţional
Foto: Captura YouTube
Talibanii au anunțat un armistițiu de trei zile, aceasta fiind pentru prima dată când sunt de acord cu încetarea focului din 2001 de la intervenția forțelor aliate conduse de Statele Unite, scrie BBC.
Talibanii au precizat că vor înceta atacurile asupra forțelor guvernamentale pe perioada Ramadanului, armistițiul nefiind valabil în cazul militarilor străini.
Anunțul a fost făcut la câteva ore după ce luptătorii talibani au ucis peste 60 de soldați ai forțelor de securitate afgane.
Președintele afgan, Ashraf Ghani, a precizat că acțiunea talibanilor este o bună oportunitate pentru militanți să realizeze că întreaga campanie violentă pe care o conduc nu are ca efect câștigarea simpatiei poporului afgan, ci, dimpotrivă, îi îndepărtează pe oameni de cauza pe care aceștia o susțin.
Armistițiul are loc după o reuniune a clericilor, care a avut loc la începutul săptămânii și în cadrul căreia aceștia au condamnat acțiunile violente calificându-le ca fiind în afara islamului.
Clericii au fost ei înșiși ținta unor atacuri ale talibanilor, 14 oameni fiind uciși la Kabul, în această săptămână.
Gruparea talibană a mai precizat că iau în considerare eliberarea unor prizonieri de război. Totuși, ei au subliniat că vor continua să se apere în cazul în care vor fi atacați. 
Oficialii afgani au salutat decizia de armistițiu, iar reprezentantul Națiunilor Unite în Afganistan, Tadamichi Yamamoto, a declarat că speră ca acesta să fie un prim pas în vederea unor negocieri de pace.
