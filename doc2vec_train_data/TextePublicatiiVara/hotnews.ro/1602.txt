Miercuri, 20 iunie 2018, 17:00 Actualitate | Internaţional
Seminte de ricina
Foto: Wikimedia Commons
Autoritățile germane au anunțat miercuri că au dejucat un atentat cu "bombă biologică" în urma arestării recente a unui tunisian, o tentativă fără precedent în Germania, scrie AFP.
"Au existat pregătiri concrete pentru a comite un astfel de act, cu un fel de bombă biologică, și este un fapt fără precedent în Germania", a declarat șeful poliției criminale germane, Holger Münch, la postul regional de radio RBB.
Anchetatorii dispun de elemente care indică legături cu organizația Stat Islamic, a subliniat Münch. Potrivit agenției germane dpa, suspectul, prezentat sub identitatea Sief Allah H., ar fi frecventat medii islamiste în țara sa de origine.
Pregătirile în vederea unui atac erau în curs, potrivit autorităților. Arestarea a avut loc marți.
"Perchezițiile au arătat că suspectul făcuse deja rost de ricină", cea mai puternică otravă de origine vegetală cunoscută, a spus șeful poliției.
Această substanță, de 6.000 de ori mai puternică decât cianura, este mortală în caz de ingerare, inhalare sau injectare. Nu există antidot pentru această otravă.
Poliția a anunțat în urmă cu o săptămână arestarea de către forțele speciale a unui tunisian de 29 de ani, în Koln, după descoperirea in apartamentul său a unei substanțe foarte toxice, respectiv ricina.
După ce inițial au vorbit de suspiciuni, anchetatorii au de acum convingerea că acesta voia să frabrice o bombă biologică.
"Am descoperit un număr mare de semințe de ricin, care permiteau producerea" otrăvii, a precizat Münch, "precum și diverse alte instrumente necesare fabricării unui exploziv".
Potrivit parchetului antiterorist german, au fost confiscate circa o mie de semințe.
Potrivit presei germane, CIA a avertizat Germania după ce a reperat achiziții, pe internet, de substanțe care ar fi putut servi fabricării unei bombe.
Luna trecută, în Franța, autoritățile au afirmat că au dejucat un atentat cu exploziv sau ricină prevăzut în Paris. Un egiptean de 20 de ani a fost arestat.
