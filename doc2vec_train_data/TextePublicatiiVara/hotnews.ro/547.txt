Wim Fissette, antrenorul lui Kerber: "Halep este cea mai bună jucătoare din lume pe zgură. Nu va fi uşor pentru Angie, dar trebuie să creadă"
Miercuri, 6 iunie 2018, 11:09 Sport | Roland Garros 2018
Wim Fissette, fostul antrenor al Simonei Halep, a vorbit despre duelul din sferturile Roland Garros dintre liderul mondial și Angelique Kerber, jucătoare pe care o pregătește în prezent. Belgianul consideră că Halep este cea mai bună jucătoare din lume pe zgură în acest moment și o vede mare favorită la câștigarea Grand Slam-ului de la Paris. "Nu va fi uşor pentru Angie, dar trebuie să creadă", a declarat Fissette.
"Încă de la început am spus că Simona este marea favorită la câştigarea turneului de la Roland Garros. Este cea mai bună jucătoare din lume pe zgură. A demonstrat asta împotriva lui Mertens, chiar dacă belgianca nu avea experienţă împotriva jucătoarelor din top 20. Halep este însă foarte solidă! Îşi obligă adversarele tot timpul să caute liniile pentru a o depăşi. Este clar că Angie are o şansă mai mare pe iarbă în faţa Simonei. Dar va trebui să joace inteligent şi să găsească un echilibru între jocul agresiv şi răbdare. Nu va fi uşor, dar trebuie să creadă", a declarat Fissette, potrivit Digi Sport.
Născut pe 22 martie 1980, Fissette este unul din cei mai cunoscuți antrenori din circuit, lucrând de-a lungul timpului cu nume importante din WTA.
Astfel, belgianul a pregătit pe rând următoarele sportive: Kim Klijsters (2009-2011), Sabine Lisicki (2013), Simona Halep (2014), Victoria Azarenka (2015-2016), Sara Errani (2016), Johanna Konta (2017) și Angelique Kerber (din noiembrie 2017).
Alături de Wim Fissette, în 2014, Halep a câștigat turneele de la Doha și București, a fost finalistă la Madrid, la Roland Garros și la Turneul Campioanelor, semifinalistă la Indian Wells și Wimbledon. Halep a renunțat însă la colaborarea cu Wim Fissette printr-un SMS.
Simona Halep și Angelique Kerber va avea loc miercuri de la ora 15:00, fiind prima a zilei pe arena Suzanne-Lenglen. Miza partidei va fi calificarea în semifinalele turneului de la Roland Garros, al doilea de Grand Slam al anului.
Simona Halep vs Angelique Kerber, istoricul întâlnirilor directe:
2018, Australian Open (hard): 6-3, 4-6, 9-7 pentru Halep
2016, Turneul Campioanelor (hard): 6-4, 6-2 pentru Kerber
2016, Cincinnati (hard): 6-3, 6-4 pentru Kerber
2016, Montreal (hard): 6-0, 3-6, 6-2 pentru Halep
2016, Wimbledon (iarbă): 7-5, 7-6(2) pentru Kerber
2016, FedCup (zgură): 6-2, 6-2 pentru Kerber
2015, Toronto (hard): 6-3, 5-7, 6-4 pentru Halep
2014, Doha (hard): 6-3, 5-7, 6-4 pentru Halep
2009, Saint Raphael (hard): 5-7, 6-2, 7-5 pentru Halep
