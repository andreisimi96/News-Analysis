FOTOGALERIE Un copil care se plimba cu trotineta în zona Aviatorilor a fost bruscat și alungat de un participant la mitingul PSD
Sâmbătă, 9 iunie 2018, 18:01 Actualitate | Esenţial
Unul dintre organizatorii mitingului PSD a fost deranjat de un copil care voia să se plimbe cu trotineta în zona Aviatorilor, în timp ce oamenii aduși de partidul social-democrat se îndreptau spre Piața Victoriei. Bărbatul l-a bruscat pe copil și l-a alungat din zona în care circulația a fost restricționată.
Incidentul a fost semnalat de un internaut pe pagina sa de Facebook.
”Bulevardele din jurul Pieței Victoriei au fost închise circulației rutiere, o ocazie potrivită pentru un copil care a vrut să se plimbe cu trotineta. Un organizator al meetingului de susținere PSD-ALDE a fost deranjat de acel copil și l-a alungat bruscându-l fizic și insultându-l. La fel a pățit și colegul meu Mihai Petre care a fotografiat momentul de <<luptă împotriva abuzurilor>>~, a scris Eli Driu, pe rețeaua socială.
În fotografiile publicate se vede cum bărbatul îl alungă pe copil din rândurile social-democraților care se îndreaptă spre Piața Victoriei unde va avea loc mitingul ”împotriva abuzurilor”, începând cu ora 20.00.
