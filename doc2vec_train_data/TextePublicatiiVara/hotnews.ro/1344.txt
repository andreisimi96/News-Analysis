Peste 6.000 de turci din România votează în weekend la primul tur al alegerilor din țara lor
Sâmbătă, 16 iunie 2018, 9:16 Actualitate | Internaţional
Peste 6.000 de cetăţeni turci cu domiciliul în România sunt aşteptaţi la urne, sâmbătă şi duminică, între orele 9,00 şi 21,00, pentru a vota în primul tur al alegerilor parlamentare şi prezidenţiale, programate în ţara lor pe data de 24 iunie, transmite Agerpres.
Pe 18 aprilie, preşedintele turc, Recep Tayyip Erdogan, a anunţat alegeri anticipate legislative şi prezidenţiale pentru data de 24 iunie, cu un an şi jumătate înainte de scrutinul la termen.
Pe 24 iunie vor avea loc pentru prima dată împreună alegerile prezidenţiale şi cele parlamentare.
Potrivit calendarului, alegerile prezidenţiale şi legislative erau prevăzute să aibă loc simultan pe 3 noiembrie 2019.
Preşedintele Recep Tayyip Erdogan şi partidul său AK Party urmează să candideze la alegerile prezidenţiale şi parlamentare din 24 iunie. 
