Se adâncesc divergențele în Europa: Kurz anunță o axă a ministrilor de Interne din Germania, Italia și Austria împotriva migranților
Miercuri, 13 iunie 2018, 17:15 Actualitate | Internaţional
Foto: Wikimedia Commons
Miniștrii italian, austriac și german de Interne vor constitui "o axă de voluntari" pentru a combate imigrația clandestină, un nou subiect de diviziune pe continentul european, scrie AFP.
Pentru cancelarul german Angela Merkel, criticată dur în țara sa pentru politica de azil considerată prea generoasă, acest anunț constituie o lovitură după în pline dispute cu ministrul său de Interne, bavarezul foarte conservator Horst Seehofer.
O parte a presei germane afirmă că acest conflict legat de o înăsprire a politicii migratorii germane este de o amploare care poate amenința fragilul echilibru al coaliției pe care o conduce Merkel și care reunește partidul său, CDU, dreapta bavareză și social-democrații.
Cancelarul conservator austriac, Sebastian Kurz, alături de Seehofer, la Berlin, este cel care a anunțat "o axă de voluntari în lupta împotriva migrației ilegale" alături de Roma și Berlin. Un lucru pe care l-a trecut sub tăcere ieri, într-o conferință crispată cu Merkel.
Această axă, un termen care reamintește de alianța fascistă din al Doilea Război Mondial, va reuni miniștrii de Interne italian și austriac, Matteo Salvini și Herbert Kickl, ambii de extrema dreapta, și omologul lor conservator din Austria.
„Să nu așteptăm catastrofa”
"Sunt fericit de cooperarea bună pe care vrem să o construim între Roma, Viena și Berlin", a declarat Kurz. "Cred că e important să nu așteptăm catastrofa, ca în 2015, ci să acționăm în avans".
Șeful guvernului austriac, în vârstă de 31 de ani și a cărui țară va prelua președinția rotativă a UE în 1 iulie, a făcut din lupta împotriva imigrației ilegale tema preferată de discurs, o tematică ce l-a adus la putere la finele lui 2017 și în fruntea unei coaliții de extremă dreapta.
Acesta a precizat că "principalul nostru obiectiv este să avansăm în ceea ce privește apărarea granițelor externe" ale Uniunii Europene. Sebastian Kurz se gândește, împreună cu alte țări, la crearea de centre de primire a migranților în afara UE.
Kurz a revendicat sprijinul Olandei și Danemarcei. În acest fel ar putea fi minat proiectul Angelei Merkel de crearea a unui sistem comunitar de azil, un subiect care ar urma să fie dezbătut la summitul UE de la finalul lui iunie.
Încă o notă a discordiei: Italia și Grecia, în prima linie a fluxului de migranți, cer o repartizare a acestora între țările UE. Merkel susține această poziție dar s-a lovit de o opoziție feroce din partea țărilor din Europa de Est.
La aceste dezacorduri europene se adaugă disputa care a izbucnit între Italia, guvernată acum de populiști și extrema dreaptă, și Franța.
Ministrul de Interne și liderul extremei drepte Matteo Salvini a cerut astfel "scuze oficiale" din partea Franței după ce președintele Emmanuel Macron a denunțat "cinismul" și "iresponsabilitatea" Italiei, care a refuzat să permita ancorarea unei nave la bordul căreia se aflau sute de migranți salvați din mare.
Spania, unde stânga tocmai a revenit la putere, a decis să primească acești migranți.
