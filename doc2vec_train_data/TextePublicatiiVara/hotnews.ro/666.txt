Anda Ioana Negoiță, administratorul paginii PSD Bucuresti, a fost numită în consiliul de administrație al unei companii a Primăriei Sector 3
Joi, 7 iunie 2018, 13:14 Actualitate | Administratie Locala
Anda Ioana Negoita
Declaratie de avere Anda Ioana Negoita
(07 Iun 2018) PDF, 3MB
Anda Ioana Negoiță, administratorul paginilor PSD Bucuresti, PSD Sector 3 și TSD Sector 3, potrivit informațiilor publicate de aceasta pe pagina de Facebook,  este  în consiliul de administrație al companiei Primăriei Sector 3, Internet și Tehnologie S3 SRL, proaspăt înființată de primarul Robert Negoiță. Reamintim că la această companie este administrator Cristina Arghir , sora fostei soții a primarului Robert Negoiță.
”Nu am numit-o eu. Nu mă ocup eu de chestiunile astea, există o procedură, este pusă de Consiliul Local sau a dat examen, eu nu am legătură cu asta. Probabil este numită provizoriu. Nu îmi spune nimic numele.  Nu am legătură cu chestiunea asta”, a declarat primarul Robert Negoiță, pentru HotNews.ro.
Potrivit declarației de avere, Negoiță Anda Ioana este angajată la firma Karla Business Consulting.  La această companie sunt acționari DIACONU CARMEN și DIACONU LAURENȚIU, potrivit Termene.ro .
Negoiță Anda Ioana  nu are trecute în declarația de avere venituri de la PSD pentru serviciile prestate.
Potrivit datelor din sistemul de achiziții publice, firma are două contracte cu alte două companii ale Primăriei Sector 3:
-  contract de servicii expertiza contabila extrajudiciara  încheiat cu SC ADMINISTRARE ACTIVE SECTOR 3 SRL  pe data de 05.09.2017 - valoarea contractului fiind de 1,500 RON/bucată;
- contract de servicii contabilitate încheiat cu Algorithm Residential S3 Srl pe 30.08.2017 - valoarea contractului fiind de 6.000 lei/lună.
Potrivit informațiilor de pe pagina de Facebook, Anda Negoiță a studiat la Academia de Studii Economice, Facultatea de Cibernetică, Statistică și Informatică Economică.
