​Subiectele zilei: Un sondaj Europa FM despre cum percep românii Justiția și amestecul politicului în dosare; Oricât de antipatic ar părea Charlie Hebdo; ​Porcii din Delta Dunării bolnavi de pestă africană, îngropaţi într-un dig, în loc să fie incineraţi
Sâmbătă, 16 iunie 2018, 2:44 Revista Presei | Subiectele Zilei
Foto: Colaj foto
​Porcii din Delta Dunării bolnavi de pestă africană, îngropaţi într-un dig, în loc să fie incineraţi. În Delta Dunării este alertă de pestă porcină africană. Deşi autorităţile sanitar-veterinare au anunţat că au luat toate măsurile de limitare a epidemiei, inclusiv prin incinerarea porcilor suspectaţi de contaminare cu virusul pestei, carcasele animalelor au fost îngropate într-un dig, existând riscul să contamineze pânza freatică. Epidemia de pestă porcină izbucnită în Delta Dunării, la graniţa româno-ucrainiană s-a extins în ultimele ore. Autorităţile au anunţat că au izolat focarele şi au trecut la eutanasierea şi incinerarea porcilor. O înregistrare video obţinută de Adevărul arată modul superficial în care angajaţii Direcţiei Sanitară Veterinară şi pentru Siguranţa Alimentelor (DSVSA) Tulcea s-au achitat de sarcini, relatează  Adevărul .
Oricât de antipatic ar părea Charlie Hebdo. Libertatea de exprimare nu e cu adevărat garantată. Sunt tot mai numeroase subiectele care ”pun probleme”, care trebuie tratate cu precauții infinite, pentru a nu trezi tot soiul de circumspecții. La solicitarea unui ziar din România, ambasadoarea Franței la București, Michèle Ramis, a făcut câteva precizări menite să îndulcească puțin ambianța franco-română după caricatura apărută în Charlie Hebdo cu referire la victoria Simonei Halep: ”Orice s-ar putea gândi despre acest desen, trebuie să amintesc că libertatea de exprimare şi libertatea presei sunt principii fundamentale ale Republicii Franceze.” Desenul reprezintă un personaj feminin cu basma și fuste lungi care ridică cupa de argint deasupra capului strigând: ”Fiare vechi! Fiare vechi!”, o continuare, pesemne, a glumei cu ”salutul românesc”, scrie  Deutsche Welle .
Ce alte minciuni penibile le-a mai zis PSD românilor (la fel ca în cazul Halep). Gabriela Firea, cea care se dă acum victima „oamenilor cu venin”, a rostogolit în spațiul public minciuna cu copiii vânduți de Iohannis. Ai fi zis că minciunile PSD-ului nu mai surprind pe nimeni în anul Domnului 2018. Dar uneori se minte atât de flagrant în partidul ăla încât ajung să se surprindă pe ei înșiși. Caz concret: în urmă cu trei zile, mai multe filiale PSD au distribuit pe Facebook o știre falsă conform căreia Simona Halep ar fi fost cea huiduită luni pe Arena Națională, nu Gabriela Firea. Vinovat pentru postare a fost găsit George Harabagiu, un fost gazetar din Piatra Neamț care coordona activitatea din online a partidului. Vorbesc la trecut pentru că Dragnea l-a mazilit rapid după ce scandalul a luat amploare, iar PSD a cerut scuze în mod oficial, prin vocea lui Adrian Marius Dobre: „Îmi cer scuze şi cu scuzele mele de rigoare pentru această imensă prostie, în numele tuturor colegilor mei. O eroare de comunicare, o gafă impardonabilă. Nu aşa gândesc PSD-iştii.” Eroare de comunicare, notează  Vice.
Un sondaj Europa FM despre cum percep românii Justiția și amestecul politicului în dosare. Sondajul comandat de postul de radio Europa FM arată că un referendum organizat de Klaus Iohannis pe tema independenței Justiției ar strânge o prezență considerabilă la vot. Președintele, preferat să numească procurorii șefi de parchete. „Ați participa sau nu la un referendum convocat de președintele României pe tema justiției?”, este una dintre cele mai importante întrebări cuprinse în sondajul realizat de IMAS, la comanda Europa FM. Aproape 37% au răspuns că ar participa cu siguranță, peste 15,5% au spus că probabil ar participa, iar cei care cu siguranță nu ar participa se numără într-un procent de 34,7%. În condițiile în care pragul pentru validarea referendumului este de 30%, un astfel de referendum ar trece ușor peste acest procent. O altă întrebare se referă la numirea șefilor de parchete - cine ar trebui să-i numească? Aproape 22% consideră că numirile ar trebui făcute de Consiliul Superiro al Magistraturii, 35,3% au răspuns că Președintele României, iar ministurl Justiției a strând doar 17,2%, conform  EurActiv .
Sondaj: Germanii vor "mai mult dialog" cu Rusia. Să meargă Angela Merkel în Rusia la Campionatul Mondial de Fotbal? E nevoie de legi mai dure în politica de migraţie? Noul sondaj infratest-dimap arată ce cred germanii despre o serie de probleme actuale. "Fotbalul e un joc simplu, în care 22 de oameni aleargă după minge, timp de 90 de minute, şi câştiga mereu Germania", spunea odinioară fotbalistul englez Gary Lineker cu amărăciune. Într-adevăr, echipa Germaniei îşi apără din nou titlul de campioană mondială la turneul din Rusia. 42 la sută dintre germani sunt de părere că va reuşi această performanţă, potrivit celui mai recent sondaj realizat de infratest-dimap. Sondajul a fost realizat marţi şi miercuri, înainte de escaladarea conflictului dintre Uniunea Creştin-Democrată a cancelarei Merkel şi Uniunea Creştin-Socială. Cele două partide conservatoare partenere se ceartă în legătură cu întrebarea dacă migranţii care au solicitat deja azil în alte state ale Uniunii Europene să fie refuzaţi la graniţa cu Germania, arată  Deutsche Welle .
