Alegeri Turcia: Erdogan, pe primul loc în sondaje, cu două săptămâni înainte de scrutin. Ce scor are principalul său contracandidat
Miercuri, 13 iunie 2018, 19:59 Actualitate | Internaţional
Un sondaj de opinie efectuat în Turcia, la cererea  Bloomberg , arată că Recep Tayyip Erdogan ar putea câștiga alegerile prezidențiale în primul scrutin din 24 iunie cu 50,8% din voturi , dar este posibilă și o victorie a opoziției, potrivit marjei de eroare. Principalul său contracandidat, Muharrem Ince, a obținut 30,1% din voturi.
Sondajul de opinie, efectuat de Foresight Danismanlik în perioada 7-11 iunie și la care au participat 500 de oameni, susține că orice este posibil, având în vedere că principalul contracandidat al lui Erdogan, Muharrem Ince, de la Partidul Republican al Poporului (CHP) a primit 30,1% din voturi, iar marja de eroare este de 3,5 puncte. Ince este urmat de candidatul pro-kurd al Partidul democratic al popoarelor (HDP), Selahattin Demirtas, care, în pofida faptului că acesta candidează din închisoare, a strâns, potrivit intenției de vot, 10,5% din voturi. De asemenea, fostul ministru de Interne, Meral Aksener, candidatul noului partid Iyi a strâns 8% din intențiile de vot.
Co-fondatorul Foresight, Mert Yildiz, a explicat că nimic nu este cert în acest moment și că Erdogan a avut mereu nevoie de coaliții, aducând aminte că actualul președinte a avut la alegerile anterioare sprijinul conservatorilor religioși și al kurzilor. 
Partidul Republican al Poporului (CHP), Partidul Iyi, Partidul islamist Saadet și Partidul Democrat din Turcia au ajuns, în luna mai, la un acord privind formarea unei alianțe în vederea alegerilor parlamentare anticipate din 24 iunie.
Erdogan a câștigat mai multe runde de alegeri și domină viața politică din Turcia încă din 2002, când partidul său cu origini islamiste a ajuns la putere. Alegerile anticipate din iunie vor marca tranziția la o președinție cu prerogative sporite, în baza referendumului pentru modificarea constituției care a avut loc anul trecut.
