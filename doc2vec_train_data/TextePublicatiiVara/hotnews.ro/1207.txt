Statul New York îl dă în judecată pe Donald Trump pentru că a folosit banii Fundației sale în scopuri personale / Procurorii cer dizolvarea ONG-ului
Joi, 14 iunie 2018, 19:26 Actualitate | Internaţional
Foto: Captura YouTube
Procurorul general al statului New York i-a dat în judecată pe președintele Donald Trump și fundația acestuia, spunând că ONG-ul ar trebui dizolvat după un deceniu de acțiuni ilegale, inclusiv pentru sprijinul ilegal acordat miliardarului în timpul campaniei prezidențiale, relatează Reuters. 
Procurorul general Barbara Underwood a acuzat Fundația Donald J Trump și directorii acesteia de ”coordonare politică ilegală extinsă” în campania lui Trump și de ”tranzacţii repetate” în beneficiul personal al lui Trump.
Statul New York cere, de asemenea, restituirea a 2,8 milioane de dolari plus penalităţi, o interdicţie de 10 ani pentru ca Donald Trump să mai dețină o funcție de director al unei organizaţii non-profit în New York şi o interdicţie de un an pentru copiii preşedintelui, Donald Jr., Eric şi Ivanka, la rândul lor citaţi ca pârâţi.
Donald Trump a acuzat că acuzațiile sunt politice, punând procesul pe seama ”meschinilor democrați din New York”, spunând că ”fac tot ce le stă în putință” să îl dea în judecată. 
