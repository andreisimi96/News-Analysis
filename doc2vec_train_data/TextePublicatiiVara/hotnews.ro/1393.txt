Duminică, 17 iunie 2018, 10:13 Monitorizari | Proiecte Infrastructura >> Articole
Joaca de-a autostrazile
Foto: Construim Romania
”Singura șansă de profesionalism pentru această autostradă [n.r. A3 Comarnic - Brașov] s-a dus pe Apa Sâmbetei odată cu renunțarea la acordul cu Banca Mondială”, este de părere deputatul USR Cătălin Drulă, cel care a scris primul despre planurile ministerului Transporturilor de a muta proiectul pe un nou Parteneriat Public Privat (PPP) dupa o ședința a comisiei de Transporturi de la Parlament.
„Speriat de reacția publică la enormitatea de a-l pune pe Narcis Neaga a patra oară să se ocupe de un PPP pentru această autostradă, ministrul Șova s-a repliat și a anunțat că de proiect nu se va ocupa Neaga, nu se va ocupa nici măcar Ministerul Transporturilor, ci Comisia Națională de Prognoză din subordinea prim-ministrului”, scrie Drulă.
„Da, ați citit bine - în România mai nou autostrăzile se fac la Comisia de Prognoză”, continuă deputatul USR; fost consilier pe probleme de infrastructură în cabinetul Cioloș.
„Simultan dl. Neaga declară presei că se va apuca de studiile de fezabilitate pentru autostradă, deși spune că 'eu n-am primit niciun semn că m-aș ocupa eu'. Și ca să fie comedia completă, pe seară vine dl. Teodorovici care explică de ce s-a renunțat la derularea proiectului cu Banca Mondială: 'Ministerul Transporturilor a găsit o cale mai rapidă de a face lucrurile să se întâmple pe Comarnic-Brașov'. Păi ori se ocupă Ministerul Transporturilor, ori Comisia de Prognoză, ori dl. Neaga care n-are semne că s-ar ocupa?”, mai scrie Drulă.
„Din păcate realitatea e că singura șansă de profesionalism pentru această autostradă s-a dus pe Apa Sâmbetei odată cu renunțarea la acordul cu Banca Mondială. În loc de asta, proiectul a încăput pe mâna clovnilor de mai sus care nu știu cum să-și mai paseze responsabilitatea”, punctează deputatul USR.
