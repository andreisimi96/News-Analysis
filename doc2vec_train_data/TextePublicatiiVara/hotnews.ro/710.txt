Joi, 7 iunie 2018, 23:53 Actualitate | Internaţional
Preşedintele rus Vladimir Putin a criticat joi mişcarea #MeToo şi a afirmat că acele cazuri concrete de acuzaţii de hărţuire sexuală trebuie soluţionate în instanţă şi nu trebuie utilizate în "campanii" politice, relatează Agerpres citând AFP.
"Unele persoane, unele organizaţii pentru apărarea drepturilor femeilor dezvoltă un proces în ţările occidentale, la Hollywood, care implică probleme vechi de 10, 20, 30 de ani", a declarat Putin la sfârşitul tradiţionalei sale sesiuni de întrebări-răspunsuri cu cetăţenii ruşi, transmisă la televizor.
"De ce acum? De ce nu în urmă cu 10 ani când au avut loc aceste evenimente?", a adăugat el, referindu-se la faptele imputate producătorului Harvey Weinstein, acuzat de hărţuire şi agresiune sexuală de peste o sută de femei.
"Nu cred că ar trebui să transformăm aceste probleme, în special în cazuri concrete, în campanii politice", a spus Vladimir Putin, reamintind că "în toate ţările civilizate au fost adoptate legi pentru soluţionarea unor astfel de conflicte".
Preşedintele rus a mai spus că nu a auzit de acuzaţiile de hărţuire sexuală făcute în martie de jurnaliste împotriva influentului deputat Leonid Sluţki.
Acest scandal, primul caz mediatic de hărţuire sexuală în Rusia de la apariţia mişcării #MeToo, a provocat indignarea multor redacţii, care au decis să boicoteze Parlamentul.
La sfârşitul lunii martie, purtătorul de cuvânt al preşedintelui rus Vladimir Putin, Dmitri Peskov, le-a numit "prostituate" pe actriţele care l-au acuzat de hărţuire sexuală pe Weinstein.
Mişcarea #MeToo a fost primită cu răceală în Rusia, unde cazurile de hărţuire sexuală sunt cel mai adesea tratate cu ironie.
