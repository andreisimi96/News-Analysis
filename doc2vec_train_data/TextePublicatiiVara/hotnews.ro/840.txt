Ludovic Orban: Este un miting de intimidare, pentru a pune presiune pe judecătorii care trebuie să ia decizia în dosarul lui Dragnea și de a pune presiune pe președintele României privind demiterea lui Kovesi
Sâmbătă, 9 iunie 2018, 14:37 Actualitate | Esenţial
Liderul PNL, Ludovic Orban, a acuzat, sâmbătă, pe  Facebook , că mitingul PSD contra abuzurilor  este un ”miting de intimidare”, explicând că ”nu poți să faci miting contra abuzurilor atunci când ești la putere”, pentru că ”abuzurile nu pot fi comise decât de cei care dețin puterea”.Potrivit acestuia, alegerea locului de manifestație arată intenția clară de a confisca locul simbolic în care protestează de un an și jumătate cei care sunt împotriva PSD, iar  scopul este de a pune presiune pe judecătorii care trebuie să ia decizia în dosarul lui Liviu Dragnea privind angajările fictive de la DGASPC. Acesta subliniază și că mitingul este organizat după decizia CCR privind revocarea procurorului-șef al DNA, Laura Codruța Kovesi, ”cu obiectivul de a pune presiune pe președintele României”.
Postarea integrală a lui Ludovic Orban:
”MITING DE INTIMIDARE
Este limpede pentru orice om cu bun simț. Nu poți să faci miting contra abuzurilor atunci când ești la putere. Abuzurile nu pot fi comise decât de cei care dețin puterea. Nu poți să faci miting că să protestezi împotriva ta.
Rațiunile acestui miting sunt altele. 
În primul rând, alegerea locului de manifestație arată intenția clară de a confisca locul simbolic în care protestează de un an și jumătate cei care sunt împotriva PSD. Aduceți-va aminte că Firea a mai încercat o dată să confiște locul de manifestație, inventând un târg de crăciun.
În al doilea rând, să remarcăm faptul că data a fost aleasă la o zi după ce ar fi trebuit că instanța să dea verdictul în dosarul lui Dragnea. Deci, scopul de a pune presiune pe judecătorii care trebuie să ia decizia este evident.
În al treilea rând, mitingul este organizat după decizia CCR, cu obiectivul de a pune presiune pe președintele României.
În al patrulea rând, mitingul este organizat înaintea anuntatei moțiuni de cenzură a PNL și urmărește să bage frică în oasele oricărui parlamentar din majoritate care ar intenționa să voteze în favoarea moțiunii. 
În concluzie, acest miting este o acțiune profund nedemocratică de intimidare a opoziției, a magistraților, a oamenilor liberi, a funcționarilor și angajaților din sistemul public care nu răspund la comenzile politice, a jurnaliștilor care își permit să critice PSD, a oricărui român care nu acceptă să fie slugă vechilului șef.
Ce e val ca valul trece. Nu va lăsăți impresionați de mulțimea adunată cu arcanul și pe care comunistoizii din jurul lui Dragnea încearcă să o folosească pe post de amenințare psihologică la adresa noastră. Ei vor fi în piață o zi. În rest, Piață Victoriei și victoria rămâne a noastră.”
