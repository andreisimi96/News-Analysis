de R.M.     HotNews.ro
Miercuri, 6 iunie 2018, 21:00 Economie | Finanţe
Acţiunile la purtător vor fi eliminate din legislaţie, acestea urmând a fi convertite în acţiuni nominative, odată cu intrarea în vigoare a Legii pentru prevenirea şi combaterea spălării banilor şi finanţării terorismului, precum şi pentru modificarea şi completarea unor acte normative, anunță Agerpres.
"Suntem o ţară pionier din Europa, care am asanat din circuit aceste acţiuni la purtător. Imediat ce legea intră în vigoare ele se vor converti în acţiuni nominative", a spus miercuri Radu Canţăr, agent guvernamental pentru Curtea de Justiţie a UE, la o întâlnire cu presa.
La rândul său, preşedintele Oficiului Naţional de Prevenire şi Combatere a Spălării Banilor, Daniel Staicu, a subliniat că, după intrarea în vigoare a legii, va exista un termen de graţie pentru ca toate aceste societăţi emitente de acţiuni la purtător să se "transforme".
"În proiectul de lege, unde Ministerul Justiţiei s-a implicat foarte mult, au fost modificate două acte normative foarte importante: OG 26/2000 privind asociaţiile şi fundaţiile şi Legea 31/1990 a societăţilor comerciale. Aceste modificări au fost făcute tocmai în ideea de a aplica directiva. Cred că suntem pionieri, deoarece colegii de la Justiţie au propus eliminarea acţiunilor la purtător din legislaţie. După intrarea în vigoare a legii, o să existe un termen de graţie în care toate astfel de societăţi vor fi nevoite să se transforme. Este ca urmare a transpunerii directivei (a patra directivă privind prevenirea utilizării sistemului financiar în scopul spălării banilor sau finanţării terorismului) şi a unuia dintre elementele de bază pe care le aduce ca noutate directiva, şi anume registrul beneficiarilor reali", a explicat Staicu.
Nota de fundamentare a proiectului subliniază că, în considerarea numărului redus de societăţi emitente de acţiuni la purtător înregistrate în România (deci a impactului relativ mic asupra mediului de afaceri) şi, având în vedere soluţiile pentru care au optat şi celelalte state membre (spre exemplu, Austria, Belgia, Cehia, Croaţia, Danemarca, Finlanda, Franţa, Italia, Letonia, Portugalia, Slovacia, Spania) în transpunerea acestei directive, se propune eliminarea posibilităţii societăţilor pe acţiuni de a emite acţiuni la purtător şi acordarea unui termen rezonabil (de 18 luni) de efectuare a conversiei acţiunilor la purtător în acţiuni nominative în cazul societăţilor pe acţiuni deja înmatriculate în registrul comerţului.
"În acest scop, prin proiect se propune amendarea corelată a tuturor prevederilor Legii societăţilor nr. 31/1990 care fac referire la conceptul de acţiune la purtător şi se instituie sancţiunea dizolvării judiciare în cazul în care nu se realizează conversia acţiunilor la purtător aflate actualmente în circuitul economic", se menţionează în Nota de fundamentare.
Costin-Radu Canțăr a fost numit agent guvernamental de premierul Dăncilă, la jumătatea lunii mai.
Noul agent guvernamental este din Craiova și a profesat ca avocat în perioada 2011-2013, fiind suspendat la cerere de către Baroul Dolj. În 2016 a participat la un concurs al Ministerului Afacerilor Externe de admitere în Corpul diplomatic şi consular al României, însă a fost respins la testul grilă. Rezultatul a fost menținut și după contestație. Mai multe aici .
Citeste doar ceea ce merita. Urmareste-ne si pe Facebook.
Material susținut de Banca Transilvania​
De ce să-mi duc afacerea și în mediul online? Cum aleg o platformă de eCommerce potrivită business-ului meu? Ce investiții presupune această decizie? Cum reușesc să ajung cât mai repede la clienții mei? Doi specialiști au răspuns întrebărilor antreprenorilor
Vezi răspunsurile pe StartupCafe.ro
