Vineri, 25 mai 2018, 11:14 Economie | Asigurari
Oficialii Coalitiei pentru Dezvoltarea Romaniei
​​"Ceea ce pot să îi asigur pe cei 7 milioane de participanți este faptul că nu vom rămâne nepăsători și nemișcati.", a declarat joi Radu Crăciun, președintele APAPR (asociația care reprezintă cei șapte administratori de pensii private), întrebat care sunt căile juridice prin care ar putea acționa în diversele scenarii ale Guvernului, precum cel al suspendării contribuțiilor. "Noi deja beneficiem de asistența juridică a unor profesioniști și ne pregătim să luăm în considerare orice căi de atac ne vor sta la dispoziție pentru a apăra banii celor care în momentul de față participă la Pilonul II.', a mai spus Radu Crăciun.
Radu Crăciun, șeful BCR Pensii și al APAPR, a subliniat joi în cadrul conferinței organizate de Coaliția pentru Dezvoltarea României (CDR) că în condițiile în care nu se știu planurile concrete ale Guvernului este prematur să se discute despre căile exacte de atac.
Între timp, a mai apărut un document oficial în care oficialii europeni spun, în urma unei misiuni de evaluare în România, în perioada 10-11 aprilie 2018, că 'Guvernul are în vedere o inversare a reformei sistemului de pensii din 2008, care a introdus Pilonul 2 de pensii.'
În Raportul Comisiei Europene transmis Consiliului European și publicat în urmă cu două zile, reprezentanții Comisiei Europeni spun că ”Guvernul are în vedere o inversare a reformei sistemului de pensii din 2008, care a introdus Pilonul 2 de pensii. Autorităţile au redus deja, ca parte a bugetului pentru anul 2018, ponderea contribuţiilor sociale transferate în cel de-al doilea pilon de pensii. Potrivit declaraţiilor publice, guvernul intenţionează să facă transferurile către Pilonul 2 opţionale şi să ia o decizie până la sfârşitul lunii iunie 2018, după consultarea cu părţile interesate”. Senatorul liberal Florin Cîțu este cel care a semnalat aceast lucru într-o postare pe contul său dfe Facebook.
Vezi aici varianta integrala a documentului .
Mai jos, captura foto care confirmă intențiile Guvernului PSD-ALDE:
”Aceste transferuri se ridică la aproximativ 7 miliarde RON anual (aproximativ 1,5 EUR miliard; 0,8% din PIB). O astfel de măsură ar reduce deficitul fiscal pe termen scurt. În orice caz, câştigul fiscal s-ar risipi pe termen lung, deoarece contribuţiile sociale deviate de la Pilonul 2 ar fi însoţite de o obligaţie de a plăti pensii pentru limită de vârstă în viitor. În plus, o astfel de inversare ar putea avea implicaţii negative asupra viabilităţii pensiilor şi pentru dezvoltarea pieţelor de capital. Transformarea celui de-al doilea pilon de pensii într-unul opţional ar lipsi România de posibilitatea invocării clauzei privind reforma sistemului de pensii”, se mai arată în documentul Comisiei .
UPDATE (vineri 14:02): Ministerul de Finanțe: Raportul DG ECFIN prezintă doar punctul de vedere al oficialilor europeni/ Afirmațiile sunt subiective
”Raportul DG ECFIN, în urma misiunii de evaluare de la începutul lunii aprilie, prezintă doar punctul de vedere al oficialilor europeni asupra discuțiilor de pe agendă. În acest sens, afirmația ”Guvernul are în vedere o inversare a reformei sistemului de pensii din 2008, care a introdus Pilonul 2 de pensii”  este o apreciere subiectivă.  Oficialii români vor prezenta, în perioada următoare, rezultatul evaluării pilonului 2 de pensii administrate privat. Subliniem faptul că Guvernul nu suspendă și nu intenționează suspendarea Pilonului 2 de pensii, acest subiect nefiind discutat în cadrul întâlnirilor cu oficialii europeni”, se arată într-un comunicat transmis vineri de Ministerul Finanțelor.
CDR: Cei 7 milioane de participanți la Pilonul II ar pierde 777,6 milioane de euro dacă se suspendă contribuțiile timp de 6 luni
Cei peste 7 milioane de contributori ar pierde în total, prin redirijarea banilor timp de șase luni, 3,6 miliarde de lei (777,6 milioane de euro), se arată într-un document prezentat joi de Coaliția pentru Dezvoltarea României (CDR).
