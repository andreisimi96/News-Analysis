#BucurestiulIubesteFarmeculFilmului – Secțiune dedicată Centenarului la BIFF 2018
de     webPR.ro
Marţi, 5 iunie 2018, 16:28 Life | Prin oraş
Festivalul International de Film Bucuresti
​Bucharest International Film Festival (BIFF 2018), aflat la cea de-a XIV-a ediție, își deschide porțile către public în perioada 11-16 iunie. Evenimentul beneficiază de sprijinul Primăriei Capitalei, prin ARCUB. În cadrul festivalului vor fi proiectate în premieră filme distinse internațional și vor debuta două noi secțiuni, cea de scurt metraje și cea a filmului israelian. Gala de deschidere a Bucharest International Film Festival se va desfășura luni, 11 iunie, ora 19:00, la Cinema Pro fiind urmată de proiecția filmului Leisure seeker, producție Franța 2017, în regia lui Paolo Virzi (acces gratuit, în limita locurilor disponibile).
Anul acesta Festivalul omagiază Centenarul Marii Uniri prin secțiunea aniversară  #BucurestiulIubesteFarmeculFilmului, care include proiecții de filme românești. Secțiunea va include lansarea cărții  ”Un cântec de lebădă. Vlăstare boierești în Primul Război Mondial”, a lui Filip-Lucian Iorga prezentată de Ruxandra Săraru,  dezbaterile ”Între libertatea ficțiunii și realitatea propagandei”, avându-i ca protagoniști pe Stelian Tănase și Cristian Tudor Popescu, ”Evoluția și tendințele cinematografiei românești” cu  Bogdan Ficeac și Laurenţiu Damian și ”Televiziune – manipulare și tabloidizare în România”, în analiza  Ruxandrei Săraru și a conf. dr. Beatrice Comănescu.
"Odată cu BIFF, Bucureștii au devenit o cetate internațională a filmului. Ediția din 2018 își propune să fie o oglindă selectivă a cinematografiei internaționale, făcând și o adâncă plecăciune Centenarului României Celei Mari", spune Ruxandra Săraru, președinte de onoare al BIFF 2018.
Filmele aflate în competiție anul acesta vor fi jurizate de Claudia Landsberger, producător, Preşedinta Juriului, Antonis Papadopoulos, Director Artistic al Festivalului Internațional de scurt-metraje din Drama, actriţa Cristina Flutur, Antonio Flamini, Director Artistic la Terra di Siena International Film Festival și la RomAfrica Film Festival și regizorul Goran Radovanovic.
2018 reprezintă și anul de debut al secțiunii dedicate filmelor internaționale de scurt metraj, pentru care selecția este realizată de regizorul de film Claudiu Oprea. Acestea vor fi jurizate de Manuela Cernat, istoric și critic de film, Președinta Juriului Scurt-metraje, Jacopo Chessa, Director al Torino Short Film Market și actriţa Ştefana Samfira.
Programul pregătit de organizatori include și secțiunea de film israelian, dedicat împlinirii a șaptezeci de ani de la înființarea Statului Israel și a șapte decenii  de relații diplomatice româno-israeliene. În cadrul secțiunii „Focus on Israel” vor fi proiectate, în prezența invitatului special al BIFF 2018, cunoscutul regizor israelian Eran Riklis, producțiile cinematografice The Human Resources Manager și Dancing Arabs.
Filmele prezentate în cadrul BIFF 2018 vor putea fi urmărite în spații reprezentative ca Sala Arcelor din cadrul ARCUB, Cinema PRO, Institutul Cultural Român, Sala Elvire Popesco – Institutul Francez, Cinemateca Union.
