Marţi, 12 iunie 2018, 7:18 Actualitate | Internaţional
Un dezacord a izbucnit luni în cadrul coaliţiei conduse de cancelarul german, Angela Merkel, cu privire la politica migratorie, obligându-l pe ministrul federal de interne să amâne anunţul unei reforme a dreptului de azil, transmite AFP, citată de Agerpres.
"Prezentarea planului general, prevăzută marţi, a fost amânată. Câteva puncte mai trebuie validate. Nu a fost stabilită nicio dată nouă", a informat într-un scurt comunicat o purtătoare de cuvânt a Ministerului de Interne.
Motivul acestei amânări pe durată nedeterminată, potrivit cotidianului popular Bild: "o mare ceartă" între Angela Merkel şi ministrul său conservator bavarez Horst Seehofer în jurul catalogului cu cele 63 de măsuri ale ministrului care vizează redefinirea politicii de azil a Germaniei, ţară care, din 2015, a acceptat la îndemnul Angelei Merkel peste un milion de refugiaţi.
Preşedinte al foarte conservatoarei CSU bavareze, mare critic al politicii migratorii a cancelarului, Horst Seehofer a impus guvernului de coaliţie conservatori/social-democraţi printre altele un număr maxim de 200.000 de refugiaţi care pot fi acceptaţi anual.
Lăudate de Seehofer ca un adevărat "plan director", măsurile pe care trebuia să le anunţe marţi ar urma să ducă la "proceduri de azil mai rapide şi de expulzare mai coerente".
Printre punctele avut în vedere, cel legat de respingerea chiar la graniţa germană a migranţilor care nu au acte este extrem de controversat.
Cancelarul Angela Merkel l-a respins categoric: "doresc ca dreptul european să fie prioritar asupra dreptului naţional", a insistat ea duminică în cursul unui talk-show, avertizând asupra unei acţiuni "unilaterale" a Germaniei.
Vicepreşedinte al formaţiunii social-democrate SPD, Ralf Stegner l-a acuzat pe Seehofer de obiective electorale, în Bavaria fiind prevăzut un scrutin regional în toamnă. "Toate acestea sunt cauzate de campania electorală din Bavaria", a subliniat el.
