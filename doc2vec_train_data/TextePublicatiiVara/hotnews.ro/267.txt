Anchetă a Poliţiei Buzău, după apariţia unor imagini în care un tânăr bate un om al străzii pentru a-şi speria fosta iubită
Marţi, 5 iunie 2018, 15:10 Actualitate | Esenţial
Foto: Facebook - Politia Romana
Poliţia Buzău a demarat o anchetă după apariţia în mediul online a unui filmuleţ în care un tânăr agresează un om al străzii, scopul fiind acela de a-şi speria fosta iubită, potrivit news.ro.
Potrivit purtătorului de cuvânt al IPJ Buzău, agent sef adjunct Mihail Drăghiciu, poliţiştii buzoieni s-au sesizat după ce în spaţiul public a apărut un filmuleţ în care un adolescent de 18 ani apare bătând un om al străzii.
”Efectuăm verificări pentru stabilirea situaţiei de fapt și încadrarea juridică a faptelor cu privire la scenele de violenţă ce ar fi fost filmate cu telefonul mobil de un adolescent de 18 ani şi în funcţie de rezultatul verificărilor se va face încadrarea juridică a faptelor și vor fi dispuse măsurile legale”, a declarat Drăghiciu.
În filmuleţul care a ajuns în spaţiul public tânărul de 18 ani apare bătând un om al străzii, ca să-şi sperie iubita ce intenţiona să se despartă de el. Ca un avertisment, tânărul filmează scena în care bate cu bestialitate un om al străzii. În filmare se poate vedea cum tânărul îl loveşte cu pumnii în faţă pe omul străzii, până când acesta cade la pământ.
Totodată, ca să-şi sperie fosta iubită, în vârstă de 17 ani, buzoianul s-a fotografiat în cimitir şi i-a transmis fetei mesajul că îi sapă groapa.
Potrivit IPJ Buzău, până acum familia fetei nu ar fi depus plângere penală pentru ameninţare și şantaj împotriva adolescentului de 18 ani, fiind depusă doar o sesizare care nu ar ţine locul unei plângeri.
Tânărul de 18 ani din localitatea Mărăcineni a fost identificat de poliţişti iar acum este la audieri, la sediul Poliţiei din localitatea de domiciliu.
Apropiaţii fostei iubite a buzoianului spun că, speriată de tânăr, care ar fi ameninţat-o că va distribui şi fotografii cu ea dezbrăcată, minora ar fi încercat în două rânduri să se sinucidă.
