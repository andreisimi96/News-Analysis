Sâmbătă, 2 iunie 2018, 19:31 Sport | Roland Garros 2018
Simona Halep, vazuta printre spectatori
Foto: Adrian Ilincescu/ HotNews.ro
Terenul 18 - ultima frontieră înainte de ieșirea din complex. Arena inaugurată cu ocazia ediției din acest an oferă condiții din cele mai bune pentru plajă: indiferent unde ai sta, soarele își face de cap. Pe teren, Simona primește un răspuns pe măsură din partea lui Petkovic doar un set (7-5), după care nemțoaica se "stinge" sub arșita de afară și măcinată de o accidentare (6-0). Halep este în optimi, reușind astfel să facă pasul către a doua săptămână de întreceri de la Roland Garros.
Terenul 18 este atât de departe de "lumea bună" a complexului de la Roland Garros încât nici wifi-ul nu răzbate până aici. Este o arenă care se vrea o replică a capodoperei numite Pietrangeli (din Roma). Până la un anumit nivel, le-a ieșit organizatorilor parizieni. Masa presei este în mijlocul oamenilor, deci, pe undeva îmi voi aduce aminte de începuturi, atunci când pe Giulești sau Ștefan cel Mare eram cu o parte a publicului în "ceafa mea". Desigur, este o comparație forțată, aici fiind vorba de o altă lume și de un alt sport.
Cremă cadou și nu prea
Găsesc locul perfect, cu suporteri germani în spatele meu, iar ei au un chef nebun de vorbă. Din fericire, nu înteleg mare lucru, deci nu vă voi plictisi cu povești despre shopping. Soarele bate puternic, arde chiar pe alocuri, însă cineva s-a gândit la mine. Găsesc o cremă de protecție solară și în condițiile actuale acest lucru mă bucură. Nu a ținut însă mult fericirea - nici nu am apucat să o folosesc: cel care o uitase (un coleg jurnalist) s-a întors chiar înainte să înceapă meciul pentru a lua ce-i aparținea de drept.
Meciul a început de câteva schimburi, iar când ridic capul din monitorul în care se oglindește superb soarele nu îmi dau seama cine servește: Andrea sau unul din copiii de mingi? Motivul? Nemțoaica are un echipament de aceeași culoare cu copiii de mingi (și desigur același producător - Adidas)...Nălucirile iau sfârșit după ce mă uit mai mult la meci și redescopăr frumusețea sportivei născute la Tuzla.
În tabăra adversă
De data aceasta, după așezare sunt în tabăra adversă Simonei. Grupul important de suporteri români se află pe cealaltă parte, la un fileu distanță de mine...Asta îmi aduce aminte de o reclamă la Coca-Cola (sper să nu mă însel în legătură cu numele companiei), în care un suporter iese dintr-un bar și <eliberează> tricoul preferat de sub cel purtat de nevoie.
Petkovic, favorita tribunelor
"Exilată" pe terenul 18, Simona este "părăsită" și de suporteri. Cei care țin cu Andrea sunt în mod cert mai mulți, ei domină atmosfera. Este primul meci al Simonei de la acest Roland Garros în care publicul adversarei este majoritar (joacă în deplasare cum s-ar spune).
Revenim la meci: începutul este așa cum îi place nemțoaicei: schimburi dure, lovituri plate, avantaj pentru Petkovic. În aceste coordonate de <forță>, Andrea se duce la 2-0, spre deliciul tribunelor.
Nu, nu am încurcat tastele și nici nu am pierdut din ele (doar frig teribil, dar asta e altă discuție). Andrea este o jucătoare specială în circuit: simpatică, pasionată de artă, de muzică, de fotografie. La nemțoaică speciale sunt si sunetele pe care le scoate când lovește mingea: oufî (în traducere offline, că doar v-am spus că nu a ajuns wifi-ul până pe arena 18).  
Partida de FedCup la Paris
Simona revine de la 0-2, egalează, iar cu dificultate Andrea își câștigă apoi serviciul (3-2). Atmosfera din tribune aduce teribil cu una de FedCup, cu un public părtinitor în funcție de steagul sub care s-a născut. "Petko, Petko!", rasună din micuțele tribune ale arenei cu numărul 18.
Revenim la meci, Simona nu traversează cel mai bun moment. Pare să nu-și găsească foarte bine reperele pe această arenă, iar serviciul îi joacă feste în unele momente. Din fericire, o dreapta inside-out prinde colțul terenului, iar Halep ia o gură de oxigen necesară pe arșița de afară (4-4).
Duel al galeriilor după ce românii se trezesc la viață
Publicul român se trezește la viață și devine gălăgios, iar la un moment dat auzim în același timp scandări din ambele tabere.
Primul moment de autocritică
Ajunsă în situația de a servi pentru set la 5-4, Simonei parcă îi tremură puțin mâna, iar la un schimb pe care l-a dominat cu autoritate găsește doar fileul: rebreak Petkovic, intrăm în prelungiri. După cedarea game-ului, Halep vorbește puțin cu ea și nu cred că sunt chiar cuvinte de laudă (5-5). Se regrupează însă rapid și are două mingi de break (15-40). A doua este fructificată, iar Simona închide setul pe propriul serviciu (7-5, după aproape o oră de la primul punct disputat), însă nu fără emoții. Ultimul punct al setului este o adevărată pledoarie pentru tenis, cele doua jucătoare evoluând la un nivel foarte înalt...
Se fac valuri în tribune
Cu setul doi de-abia început, spectatorii găsesc cum să umple golul făcut de time-out-ul medical cerut de Andrea Petkovic: se fac valuri, lumea se bucură din plin de prezența la Roland Garros. Simona a bifat deja break-ul, întreruperea vine la 1-0 în favoarea ei.
Nerăbdătoare, Halep stă în picioare și pleacă mai apoi lansat spre teren, acolo unde servește în gol (în așteptarea adversarei). Nemțoaica revine cu un bandaj în jurul genunchiului drept (pe care îl va îndepărta doar două game-uri mai târziu), iar între timp Simona se desprinde la 4-0.
Petkovic a abandonat deja lupta (5-0), sâcâită și de problemele medicale. Este pe teren o singură jucătoare validă, iar nemțoaica primește drept cadou un "bagel" din partea liderului mondial (6-0).
Bronzat după posibilități
Meci, muncă, victorie a Simonei, bronzat la pachet. Ce poți să-ti dorești mai mult? Cu cremă sau fără, bronzul pe care l-am prins pe mâini este unul de Roland Garros până la urmă. În definitiv, nici nu mai contează că posed în acest moment brațe cu mai multe variante de culori, bucuria de a fi aici este neprețuită...
