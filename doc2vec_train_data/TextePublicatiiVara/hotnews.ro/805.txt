Vineri, 8 iunie 2018, 20:46 Actualitate | Esenţial
Protest Rosia Montana Cluj
Foto: Captura video
Peste 200 de persoane au protestat vineri în Piața Unirii din Cluj-Napoca față de decizia Guvernului Dăncilă de oprire a includerii Roșiei Montane în UNESCO, având afișe cu mesajul "PSD otravă roșie", relatează Mediafax.
Protestatarii s-au adunat, vineri seara, în Piața Unirii din Cluj-Napoca având afișe cu mesaje precum "Salvați Roșia Montană -Roșia Montană în UNESCO", "Trădarea de țară la Roșia se măsoară", "PSD otravă roșie", "PSD ascunde-te", "Dragnea nu uita, nu te-atingi de Roșia", "nUNESCOatem aurul".
"Între 24 iunie și 4 iulie, la Bahrein, se decide dacă Roșia Montană intră pe lista Patrimoniului Mondial UNESCO. Decizia Guvernului Dăncilă de oprire a dosarului a fost luată fără nicio dezbatere publică sau anunț prealabil. Cei ce se află la putere au pledat mereu pentru exploatare, nu pentru patrimoniu. Politicienii au mers mână în mână cu interesele Gold Corporation, indiferent de cine a fost la putere", a declarat unul dintre protestatari.
Potrivit acestuia, singura soluție pentru salvarea Roșiei Montane este includerea pe lista UNESCO, iar pentru ca acest lucru să se întâmple este nevoie de câți mai mulți români în stradă.
Oamenii au scandat "Uniți salvăm Roșia Montană", "S-a dat șpagă barosană pentru Roșia Montană" şi ”Hoţii”.
Printre protestatari se numără și fostul senator UDMR de Cluj, Eckstein Kovacs Peter.
