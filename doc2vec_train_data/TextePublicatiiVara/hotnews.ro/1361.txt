Sâmbătă, 16 iunie 2018, 13:16 Actualitate | Politic
​Preşedintele PNL, Ludovic Orban, a declarat, sâmbătă, că negocierile pentru susţinerea moţiunii de cenzură împotriva Guvernului, pe care o pregătesc liberalii, vor continua şi săptămâna viitoare, însă nu poate garanta că parlamentarii puterii cu care s-a luat legătura o vor vota.
"Nu sunt Mafalda. Noi suntem în negocieri zilnice pe care le purtăm în special cu parlamentari care sprijină Guvernul, care au făcut parte din majoritatea guvernamentală. Există nemulţumiri mari în rândul PSD. Nu ştim, în schimb, dacă parlamentarii cu care am luat legătura, în cazul în care PSD, ca la ultima moţiune de cenzură, o să îi oblige să stea în bănci, să nu se ducă la vot, dacă o să aibă curajul să se ducă să voteze. Negocierile continuă, mai sunt probabil săptămâna viitoare, e o săptămână în care vom finaliza textul moţiunii de cenzură", a spus Orban, citat de Agerpres.
Întrebat dacă se poate baza, la moţiunea de cenzură, pe toate voturile parlamentarilor PNL, Ludovic Orban a afirmat că nu a primit semnale că vreunul dintre aceştia ar intenţiona să părăsească partidul.
"Eu comunic în mod frecvent cu toţi parlamentarii PNL, niciun parlamentar nu mi-a lăsat să cred că intenţionează să părăsească PNL", a declarat Orban.
Liderul liberal a precizat că se lucrează la o "schiţă de guvernare" şi că PNL are şi o propunere pentru funcţia de prim-ministru, în persoana sa, pentru ca să nu mai fie acuzaţi de actuala coaliţie de guvernare că doresc schimbarea Executivului, dar nu au un program de guvernare pregătit.
