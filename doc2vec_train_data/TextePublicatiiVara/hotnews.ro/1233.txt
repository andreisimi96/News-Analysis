Joi, 14 iunie 2018, 13:23 Actualitate | Esenţial
Președintele Comisiei pentru controlul activității SIE, deputatul PSD Mihai Weber, a declarat joi că Gabriel Vlase, nominalizat de președintele Klaus Iohannis pentru a fi numit în funcția de director SIE, ar putea depune jurământul până miercuri, timp în care va fi audiat și votat în Parlament, relatează Mediafax.
”Eu zic, ca orizont de timp, că nu mai târziu de miercuri ar trebui să fie închisă procedura”, a declarat președintele Comisiei parlamentare speciale pentru controlul activităţii Serviciului de Informaţii Externe, deputatul PSD Mihai Weber, pentru Mediafax.
El a mai spus că nu știa că președintele Klaus Iohannis îl va nominaliza pe Gabriel Vlase la conducerea SIE.
”Nu știam, dar așteptam o nominalizare. Știți foarte bine că de multă vreme așteptam o nominalizare din partea președintelui. Acum urmăm pașii procedurali. Vom organiza o ședință de comisiei, unde vom da un aviz, un raport care va fi trimis și președintelui României, apoi vor fi convocate cele două camere ale Parlamentului pentru vot”, a menționat Weber.
Întrebat ce îl recomandă pe Gabriel Vlase pentru a fi numit director SIE, Mihai Weber a răspuns: ”Din CV-ul lui Gabriel Vlase reiese că a avut contacte cu instituțiile din sistemul național de apărare”.
Klaus Iohannis l-a nominalizat în funcția de director SIE pe Gabriel Vlase, a transmis joi Administrația Prezidențială.
"Președintele României, domnul Klaus Iohannis, a transmis joi, 14 iunie a.c., în temeiul art. 65 alin. (2) lit. h) din Constituția României, o scrisoare președinților celor două Camere ale Parlamentului, în care propune numirea în funcția de director al Serviciului de Informații Externe a domnului Petru-Gabriel Vlase", se arată în comunicatul transmis de Adminstrația Prezidențială.
Citește și :
