Joi, 7 iunie 2018, 14:22 Economie | Finanţe & Bănci
Foto: Comisia Europeana
​Comisia Europeană înțelege că noul Fondu suveran votat de majoritatea PSD-ALDE din Parlament va avea scopul de a da un impuls suplimentar dezvoltării infrastructurii din România, dar deocamdată este prea devreme să apprecieze dacă acest fond va reuși acest obiectiv, a transmis joi un purtător de cuvânt al CE, la solicitarea HotNews.ro.
"Înțelegem că noul Fond Suveran pentru Dezvoltare și Investiții a fost creat pentru a încuraja investițiile și pentru a oferi un impuls suplimentar dezvoltării unei noi infrastructuri, locurilor de muncă și creșterii economice. Este prea devreme acum să evaluăm dacă fondul va avea succes în realizarea acestui obiectiv", a menționat, pentru HotNews, purtătorul de cuvânt al Comisiei Europene.
La rândul său, Biroul European de Statistică Eurostat discută cu Institutul Național de Statistică al României în legătură cu Fondul Suveran de Dezvoltare și Investiții, care urmează să fie înființat în urma unei legi pe care Parlamentul de la București a adoptat-o miercuri.
„Subiectul este discutat în prezent bilataral, între Eurostat și autoritățile românești de statistică. Nu este necesară aprobarea Eurostat.  Eurostat oferă o opinie despre tratamentul aplicat acestei entități în conturile naționale” - a transmis Eurostat, într-un e-mail la solicitarea HotNews.ro.
Reamintim că România este plasată, de către Comisia Europeană, în procedură de deviere semnificativă de la obiectivele bugetare pe termen mediu (MTO), iar oficialii europeni sunt preocupați, printre altele, de modul în care va fi tratat noul fond românesc, dacă va adăuga la deficitul bugetar sau dacă nu va avea nicio influență.
Mai departe este rolul Eurostatului să aprecieze dacă fondul ar trebui clasificat în cadrul sau în afara sectorului administrației publice. Dacă Eurostatul constată că fondul este clasificat în afara sectorului administrației publice, cei din Comisie se tem că acesta ar putea crește deficitul public general pe termen scurt, pentru că dividendele companiilor de stat din cadrul viitorului Fond Suveran nu vor mai trece la bugetul de stat.
Mai departe, România trebuie să transmită CE un raport cu măsurile întreprinse pentru a se redresa din devierea de la obiectivele pe termen mediu, până pe 15 octombrie 2018. În acest raport, Guvernul ar trebui să introducă și noul Fond Suveran, cu impactul bugetar așteptat.
Majoritatea PSD-ALDE din Camera Deputaților, ca for decizional, a votat miercuri înființarea Fondului Suveran de Dezvoltare și Investiții, care va fi format din 33 de companii de stat și cu un aport în numerar de 9 miliarde lei. Legea a suferit câteva modificări față de forma inițială, însă fără a exista dezbateri ample în comisii și fără un aviz obligatoriu din partea Eurostat. Dacă va intra în vigoare această lege, implicațiile acesteia asupra economiei ar putea fi uriașe.
Citeste doar ceea ce merita. Urmareste-ne si pe Facebook.
Material susținut de Banca Transilvania​
De ce să-mi duc afacerea și în mediul online? Cum aleg o platformă de eCommerce potrivită business-ului meu? Ce investiții presupune această decizie? Cum reușesc să ajung cât mai repede la clienții mei? Doi specialiști au răspuns întrebărilor antreprenorilor
Vezi răspunsurile pe StartupCafe.ro
