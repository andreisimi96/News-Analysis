WTA Strasbourg: Mihaela Buzărnescu, învinsă în semifinale de Dominika Cibulkova - Românca a fost la două puncte de victorie
Vineri, 25 mai 2018, 17:38 Sport | Tenis
Foto: Twitter/ WTA Strasbourg
Mihaela Buzărnescu, locul 32 WTA şi cap de serie numărul 4, a ratat calificarea în a treia finală din carieră, după ce a fost învinsă, vineri, cu scorul 2-6, 7-6 (5), 6-1, de sportiva Dominika Cibulkova, locul 36 WTA, beneficiară a unui wild card, în semifinalele turneului de la Strasbourg, scrie News.ro.
Tenis de clasă arătat de Mihaela Buzărnescu la Strasbourg, în primul set şi într-o bună parte din cel de-al doilea. La 30 de ani, românca joacă modern, precis, loveşte repede mingea, caută şi găseşte unghiurile deschise, rupe ritmul şi nu ezită să vină la fileu. Însă tenacea jucătoare slovacă, fostă numărul 4 mondial în urmă cu ceva mai mult de un an, este o nucă tare de spart. Pe măsură ce jocul exploziv al româncei s-a diminuat treptat şi greşelile şi-au făcut loc în evoluţia entuziasmantă din start, experimentata Cibulkova a găsit mai multe resurse fizice pentru a întoarce un meci ce părea să-l fi pierdut destul de clar.
Meciul a început echilibrat, apoi Buzărnescu a făcut break-ul, la 1-1. Cibulkova a revenit cu rebreak, dar nu a mai luat niciun game până la finalul setului, scor 6-2 pentru româncă, în 31 de minute.
În setul al doilea, tot jucătoarea română s-a desprins cu break şi tot la 1-1. Dar seriile break/rebreak au continuat până la 4-3 pentru Buzărnescu. Ea şi-a fructificat apoi serviciul şi s-a desprins la 5-3, dar nu a putut pune capăt meciului când a avut 30-0 la 5-4. Cunoscută pentru modul în care luptă pe teren, Cibulkova a jucat din ce în ce mai bine, a egalat şi a condus cu 6-5, având două migi de break. Buzărnescu le-a anulat, a câştigat game-ul, a condus cu 5-3, după ce a fost, la rândul ei condusă cu 3-0, dar setul i-a revenit jucătoarei din Slovacia, cu 7-6 (5), după o oră şi 37 de minute de joc.
În decisiv, jucătoarea română s-a prăbuşit, reuşind doar un game, la 0-0, iar Cibulkova a triumfat după 6-1 şi după două ore şi 10 minute de joc.
În faza următoare, Cibulkova va evolua cu Ashleigh Barty, locul 17 WTA, cap de serie numărul 1, sau cu rusoaica Anastasia Pavliucenkova, locul 31 WTA.
Premiul pentru participarea în semifinalele competiţiei franceze este de 9.274 de euro şi 110 puncte.
Buzărnescu a fost finalistă în acest an la Hobart şi la Praga, acestea fiind singurele ei prezenţe în ultimul act la competiţii WTA din carieră.
La Strasbourg, Buzărnescu este în semifinale şi la dublu. Cuplul Mihaela Buzărnescu/Raluca Olaru va întâlni, tot vineri, în penultimul act, echipa Xenia Knoll/Anna Smith (Elveţia/Marea Britanie).
