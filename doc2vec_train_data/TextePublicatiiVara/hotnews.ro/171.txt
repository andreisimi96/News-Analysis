Vicepreședintele comisiei SRI: Cele 29.000 de mandate de interceptare au fost doar pe siguranță națională / Cifra de 6 milioane de persoane rămâne valabilă
Vineri, 1 iunie 2018, 10:56 Actualitate | Esenţial
PSD si ALDE insista ca 6 milioane de romani au fost ascultati
Vicepreședintele Comisiei de control SRI, Marian Cucșa, a declarat, vineri, că SRI a publicat doar numărul românilor interceptați pe mandate de securitate națională, nu și pe cel al persoanelor interceptate pe baza mandatelor de supraveghere tehnică obținute în baza protocolului între PICCJ și SRI, potrivit Mediafax.
”Serviciul Român de Informații, prin comunicatul pe care l-a dat, vorbește de mandatele de securitate națională, solicitate în baza legii de către SRI, iar noi, în raportul pe care l-am prezentat, vorbim de mandatele de securitate națională, pe de o parte, de mandatele de supraveghere tehnică, care s-au pus în aplicare în baza protocolului între parchet și SRI, dar și de autorizațiile de 48 de ore solicitate de procurori”, a declarat Cucșa, deputat ALDE.
”De aici este diferența dintre ceea ce am prezentat noi și ceea ce a publicat SRI. Dacă facem calculul, putem trage o concluzie despre ce s-a întâmplat prin protocolul care a fost denunțat și desecretizat. Cifra de șase milioane rămâne valabilă în continuare pe cele trei domenii pe care le-am prezentat”, a adăugat el.
Preşedintele Comisiei de control parlamentar a activităţii SRI, Claudiu Manda, a susținut joi  că numărul de mandate de interceptare pe siguranţă naţională în perioada 2005-2016 este de peste 300.000, afirmând că, dacă la un mandat se face o medie de 20 de persoane, numărul celor interceptaţi trece de şase milioane.
Serviciul Român de Informaţii a transmis joi  că în perioada 2004 - 2016 au fost solicitate 28.784 mandate de securitate naţională, dintre care puţin peste 9.200 au fost mandate iniţiale, iar numărul de persoane ale căror drepturi şi libertăţi au fost restrânse în baza autorizaţiei a fost de 20.907. 
Manda a insistat, joi seară , la România TV, că membrii comisiei îşi menţin opinia potrivit căreia se poate vorbi despre 6 milioane de oameni interceptaţi în baza unor mandate de diverse tipuri, el arătându-se deranjat de faptul că datele prezentate de purtătorul de cuvânt al SRI, Ovidiu Marincea, îl contrazic.
