Judecătoarea Livia Stanciu spune că nu a semnat sesizarea CCR trimisă Comisiei de la Veneția: „Are un conținut diferit față de ce s-a discutat în ședință”
Miercuri, 6 iunie 2018, 19:54 Revista Presei | Subiectele Zilei
Judecătoarea CCR Livia Stanciu spune, într-o declarație acordată Ziare.com , că nu a semnat adresele pe care Curtea Constituțională a anunțat că le-a trimis unor instituții europene, inclusiv Comisiei de la Veneția, pentru a denunța „atacurile virulente” declanșate împotriva Curții după decizia privind revocarea șefei DNA. Asta în condițiile în care CCR a afirmat marți seară că decizia în baza căreia s-a decis sesizarea a fost luată în unanimitate.
"Nu am semnat aceste adrese, având în vedere că ele au un conținut diferit față de ce s-a discutat în ședința Curții din 5 iunie", a precizat Livia Stanciu pentru Ziare.com.
Amintim că, marți seară, Curtea Constituţională a României a anunţat că Plenul „a hotărât, cu unanimitate de voturi, în prezența tuturor membrilor săi, sesizarea Secretarului General al Consiliului Europei, a Comisiei Europene pentru Democrație prin Drept (Comisia de la Veneția) și a Președintelui Conferinței Curților Constituționale Europene în legătură cu atacurile virulente declanșate împotriva Curții Constituționale, prin care unii reprezentanți ai unor autorități publice, precum și ai unor partide parlamentare au discreditat și delegitimat autoritatea acestei instituții fundamentale a statului - garantul supremației Constituției - fiind pusă sub semnul îndoielii obligativitatea deciziilor sale, fiind făcute chiar îndemnuri adresate populației și Președintelui statului să nu respecte și să nu pună în aplicare Decizia Curții Constituționale nr.538 din data de 30 mai 2018, privind cererea de soluționare a conflictului juridic de natură constituțională între Ministrul Justiției, pe de o parte, și Președintele României, pe de altă parte, în principal, și între Guvernul României și Președintele României, în subsidiar, cerere formulată de prim-ministrul Guvernului. Plenul Curții Constituționale a considerat că aceste acțiuni sunt de natură să pună în pericol democrația, statul de drept și funcționarea justiției constituționale”.
CCR sesizează Comisia de la Veneţia pentru „atacurile virulente” declanşate împotriva sa, după decizia prin care îl obligă pe Iohannis să o demită pe Kovesi
