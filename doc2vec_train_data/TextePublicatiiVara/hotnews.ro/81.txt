Vineri, 25 mai 2018, 14:02 Economie | Finanţe & Bănci
”Raportul DG ECFIN, în urma misiunii de evaluare de la începutul lunii aprilie, prezintă doar punctul de vedere al oficialilor europeni asupra discuțiilor de pe agendă. În acest sens, afirmația ”Guvernul are în vedere o inversare a reformei sistemului de pensii din 2008, care a introdus Pilonul 2 de pensii”  este o apreciere subiectivă.  Oficialii români vor prezenta, în perioada următoare, rezultatul evaluării pilonului 2 de pensii administrate privat. Subliniem faptul că Guvernul nu suspendă și nu intenționează suspendarea Pilonului 2 de pensii, acest subiect nefiind discutat în cadrul întâlnirilor cu oficialii europeni”, se arată într-un comunicat transmis vineri de Ministerul Finanțelor.
Reamintim că în Raportul Comisiei Europene transmis Consiliului European și publicat în urmă cu două zile, se arată că ”Guvernul are în vedere o inversare a reformei sistemului de pensii din 2008, care a introdus Pilonul 2 de pensii" și că "potrivit declaraţiilor publice, guvernul intenţionează să facă transferurile către Pilonul 2 opţionale şi să ia o decizie până la sfârşitul lunii iunie 2018, după consultarea cu părţile interesate”. O astfel de măsură ar reduce deficitul fiscal pe termen scurt, însă câștigul fiscal s-ar risipi pe termen lung și ar putea avea implicaţii negative asupra viabilităţii pensiilor şi pentru dezvoltarea pieţelor de capital, consideră CE.
UPDATE Ministrul Finanțelor, Eugen Teodorovici, a declarat, într-o intervenție telefonică la Digi24, că va discuta cu ministerul pentru Relația cu Parlamentul pentru a cere retragerea de pe site a proiectului de lege  care prevede suspendarea contribuțiilor la Pilonul II în perioada 1 iulie - 31 decembrie.
