Vineri, 15 iunie 2018, 17:34 Monitorizari | Proiecte Infrastructura >> Articole
„Când o să avem autostrăzi, o să avem salarii mari și multinaționalele vor pleca către alte zone fără autostrăzi, dar cu salarii mici”, este răspunsul dat de ministrul Transporturilor, Lucian Șova, unui deputat care afirmase că în lipsa infrastructurii marile companii, precum Dacia Renault, ar putea pleca din țară. Dialogul a fost dezvăluit de deputatul USR Cătălin Drulă, membru în Comisia de Transporturi din Camera Deputaților.
„Ministrul Șova i-a dat replica de mai jos, ieri, în Comisia de Transporturi, unui coleg deputat care afirmase că avem nevoie urgentă de autostrăzi și că riscăm să plece marile companii (de ex. Dacia-Renault) dacă nu avem o infrastructură decentă”, scrie Drulă pe contul său de Facebook . 
“Este o rețea de autostrăzi minunată în Occident. De ce au venit multinaționalele aici? Au venit că sunt salarii mici. Când o să avem autostrăzi, o să avem salarii mari. Și tot vor pleca. Către alte zone fără autostrăzi, dar cu salarii mici.”, ar fi spus ministrul Șova.
România are aproape 770 de km de autostradă în prezent, clasându-se pe ultimele locuri din Europa atât în ce privește lungimea rețelei de șosele de mare viteză, cât și ca număr de kilometri de autostradă per cap de locuitor.
