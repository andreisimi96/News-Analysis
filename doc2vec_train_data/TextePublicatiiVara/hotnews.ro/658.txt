Piața de publicitate - cea mai mare creștere de după criza economică / Va depăși 455 milioane de euro în 2018 - Media Fact Book
Joi, 7 iunie 2018, 12:36 Economie | Media & Publicitate
Evoluia cheltuielilor de publicitate
Piața românească de publicitate a înregistrat, în 2017, cea mai mare creștere de după perioada de criză economică, având un plus de 13% față de anul anterior, până la 412 milioane de euro, potrivit celui mai nou raport Media Fact Book, realizat de agenția Initiative. Aceasta estimează, pentru 2018, o creștere de 10% față de anul precedent, până la 455 milioane de euro.
Cât au crescut cheltuielile de publicitate pe diverse medii, în 2017, conform MFB:
TV: +14%, până la 273 milioane de euro (66% din totalul cheltuielilor de publicitate)
online: +14%, până la 73 de milioane de euro (18% din total). Initiative estimează că Facebook și Google atrag 2 din 3 dolari din piața de online locală (66%)
OOH: +5%, până la 29 milioane de euro (cotă de piață 7%)
radioul: +15%, cea mai mare creștere de anul trecut, până la 23 de milioane de euro (cotă de piață 6%)
presă scrisă: -5% până la 13,4 milioane de euro (cotă de piață 3%)
Estimări pentru 2018:
TV: +10% până la 300 de milioane de euro
online: +16% până la 85 de milioane de euro
radio: +10% până la 26 milioane de euro
outdoor: +5% până la 30,7 milioane de euro
Ce spune Alexandra Olteanu, managing director Initiative, despre premisele de creștere a pieței:
„Consumul de media per capita în România continuă să fie mult sub media globală sau cea europeană, astfel că există premise pentru o creștere sustenabilă a volumelor de publicitate pentru România în anii următori pe fondul unei evoluții pozitive a parametrilor economici care influențează consumul populației. Este încurajator faptul că atât multinaționalele, cât și companiile locale au început să investească mai mult în branduri noi și în inovațiile de produse. Creșterea este alimentată și de intrarea unor clienți noi și chiar a unor categorii noi de investitori pe piața locală de media”
