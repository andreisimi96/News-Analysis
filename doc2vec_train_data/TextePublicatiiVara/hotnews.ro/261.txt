Liderul extremei-drepte din Germania: "Hitler şi naziştii sunt doar un găinaţ în cei peste 1.000 de ani de succese din istoria germană"
Sâmbătă, 2 iunie 2018, 21:08 Actualitate | Internaţional
Alexander Gauland, AfD
Foto: Wikimedia Commons
Liderul partidului Alternativa pentru Germania (AfD, de extremă dreapta) Alexander Gauland a salutat succesele din trecutul Germaniei şi a apreciat că regimul nazist reprezintă doar o mică parte a istoriei naţionale germane, relatează agenția DPA, citată de News.ro.
"Hitler şi naziştii sunt doar un găinaţ în cei peste 1.000 de ani de succese din istoria germană", a declarat Gauland la o reuniune a organizaţiei de tineret a AfD, în landul Turingia (est).
Gauland nu a negat responsabilitatea germană faţă de regimul nazist.
"Numai cei care recunosc trecutul au puterea de a modela viitorul", a spus el.
Însă liderul AfD a subliniat că aceasta este doar o parte din "ilustra" istorie germană.
Gauland, împreună cu alt lider al formaţiunii, Joerg Meuthen, au luat cuvântul la acest congres al tineretului AfD, cu o lună înaintea congresului la nivel federal al partidului, la Augsburg.
Principala diferenţă între partidul-mamă şi organizaţia de tineret este poziţia lor faţă de UE, a subliniat Damian Lohr, liderul Alternativei Tinere.
"Uniunea Europeană trebuie să moară pentru ca Europa să poată trăi", a declarat el.
Meuthen i-a îndemnat pe membrii organizaţiei de tineret să se alăture partidului în "lupta pentru o Europă mai bună".
"Noi vrem o Europă a patriilor", a declarat el la congres.
Organizaţia de tineret, care susţine că are aproximativ 2.000 de membri în Germania, urmează să îşi adopte un program în cadrul acestui congres.
