Vicepremierul Stănescu: Trebuie să se audă și vocea care susține în România democrația și nu Securitatea / Nici pe vremea lui Stalin cred că nu s-au întâmplat asemenea lucruri
Miercuri, 6 iunie 2018, 15:34 Actualitate | Esenţial
Ministrul Dezvoltării Regionale și Administrației Publice, viceprim-ministrul Paul Stănescu, a declarant, miercuri, la Constanța, că mitingul care va fi organizat la București, pentru susținerea Guvernului, va face să se audă „ vocea oamenilor care susțin democrația”, potrivit Mediafax.
Paul Stănescu a spus că era nevoie de o astfel de manifestare, precum mitingul de susținere a Guvernului, pentru că „trebuie să se audă și vocea care susține în România democrația”
„Cred că trebuie să se audă și vocea care susține în România democrația și nu Securitatea. Eu cred că trebuie să se audă și vocea oamenilor care susțin acest lucru. Am văzut cu toții toate abuzurile care se întâmplă, care s-au întâmplat și probabil că se întâmplă și în continuare. Lucruri care, probabil, nu s-au întâmplat nici pe vremea lui Stalin, cred. Nici pe vremea lui Stalin cred că nu s-au întâmplat asemenea lucruri”, a spus viceprim-ministrul Stănescu.
Potrivit vicepremierului, toată lumea trebuie să respecte legea și atrage atenția că „nu toți oameni sunt hoți în această țară”.
„Vă spun din experiența mea foarte scurtă la nivelul administrației centrale, atât ca senator, dar și ca ministru. Lucrurile din punctul meu de vedere, și nu dezvolt acest lucru, nu sunt în regulă deloc. Cred că trebuie să trăim într-o țară normală. Eu cred că toată lumea trebuie să respecte legea, cine nu respectă legea să se ducă acolo unde îi e locul, dar nu toți oameni sunt hoți în această țară, nu există așa ceva”, a comentat el.
Potrivit lui Paul Stănescu, niciun Guvern de după anul 2.000 nu a deținut și puterea.
„Trebuie să avem demnitate și să terminăm odată cu toate abuzurile care se întâmplă în această țară, din păcate. Vă mai spun ceva: cred că cel puțin din 2000, din păcate, nu guvernele, nu cei care au fost vremelnic și au avut guvernarea, au avut puterea! Numai guvernarea. Puterea cred că a fost în altă parte. Și nu se poate așa ceva într-o democrație cum suntem și noi astăzi și vrem să fim o țară la fel ca toate celelalte țări din Uniunea Europeană”, a mai declarat viceprim-ministrul Paul Stănescu.
Întrebat câți oameni vor veni la miting din județul Olt, unde este lider al organizației locale a PSD, Paul Stănescu a răspuns că vor participa 10.000 de persoane.
