Concert caritabil – 4 ani de voluntariat Ajungem MARI în centre de plasament
de     webPR.ro
Marţi, 5 iunie 2018, 10:18 Life | Prin oraş
Eveniment Ajungem Mari_8 iunie
​Vineri, 8 iunie, are loc la Clubul Țăranului din București, a 4-a ediție „Playground for Education”, eveniment caritabil pentru copiii din centre de plasament. Programul educațional Ajungem MARI sărbătorește 4 ani de voluntariat cu muzică live, jocuri și dulciuri din copilărie. Vor cântă Basska, Bujor Stoicovici & FeLA și alți invitați surpriză.
Adulții și copiii sunt invitați să susțină educația, să se joace, să asculte muzică și să afle mai multe despre voluntariat.  Evenimentul “Playground for Education 4” marchează 4 ani de educație prin joc și metode interactive pentru copiii din centre de plasament. Vor cântă Basska, Bujor Stoicovici & FeLA cu invitații Cristi Crețu și Ciprian Moisescu și alți invitați surpriză, iar participanții se pot juca “TOMAPAN”, “Elasticul”, “Baba Oarba”, “1,2,3, la perete stai!” sau alte jocuri din copilărie. Pentru copii și adulți vor fi și ateliere creative, și nu lipsește tradiționalul concurs de recitat poezie cu baloane cu heliu. Participanții pot gusta la eveniment dulciuri din copilărie, cornulețe, orez cu lapte, griș cu lapte și alte surprize delicioase.
La eveniment cei interesați de voluntariat pentru copiii din centre de plasament pot afla mai multe detalii chiar de la voluntari. În cei 4 ani de la înființare, în programul Ajungem MARI s-au implicat 5200 de voluntari în sprijinul a 2000 de copiii din centrele din București și 24 de județe. Voluntarii îi ajută pe copii să învețe cu drag și să prindă încredere în ei prin ședințe interactive de pregătire școlară, le dezvoltă abilitățile prin ateliere creative și îi ajută să descopere lumea prin ieșiri la muzee, teatru sau în parc, prin excursii și vizite în diverse locuri de muncă. Înscrierea ca voluntar se poate face online pe site-ul www.ajungemmari.ro .
Evenimentul va avea loc vineri, pe 8 iunie, de la ora 19:00 la Clubul Țăranului, pe strada Monetăriei nr. 3, zona Piața Victoriei, în curtea Muzeului Țăranului Român. Fondurile colectate vor fi folosite pentru ieșiri educative și excursii pentru copii. Donația sugerată pentru participare este de 20 de lei. Detalii despre eveniment- https://www.facebook.com/events/224949041613457 /
Programul educațional Ajungem MARI – Asociația Lindenfeld
Asociația Lindenfeld este o organizație non-guvernamentală ce are ca obiectiv facilitarea accesului grupurilor vulnerabile la domenii cheie ale societății.
Principalul program este Ajungem Mari, ce susține educația copiilor și tinerilor din centre de plasament și medii defavorizate. Programul își propune să le dea copiilor încredere în ei și să le formeze abilități pentru a deveni adulți responsabili și independenți. Sunt susținuți 2000 de copii din București și 24 de județe cu implicarea a peste 1300 de voluntari în ședințe săptămânale de pregătire școlară, ateliere creative, ieșiri, excursii, vizite de orientare profesională, tabere, cursuri vocaționale, cursuri de educație financiară. Detalii pe www.ajungemmari.ro .
