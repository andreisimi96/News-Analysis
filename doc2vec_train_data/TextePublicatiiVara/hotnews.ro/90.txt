Încă un document oficial care confirmă intenția Guvernului de a face opțional Pilonul II de pensii. A fost și acum tot eroare materială?
Vineri, 25 mai 2018, 10:28 Economie | Finanţe & Bănci
captura foto care confirm inteniile Guvernului PSD-ALDE
În Raportul Comisiei Europene transmis Consiliului European și publicat în urmă cu două zile, se arată că ”Guvernul are în vedere o inversare a reformei sistemului de pensii din 2008, care a introdus Pilonul 2 de pensii" și că "potrivit declaraţiilor publice, guvernul intenţionează să facă transferurile către Pilonul 2 opţionale şi să ia o decizie până la sfârşitul lunii iunie 2018, după consultarea cu părţile interesate”. O astfel de măsură ar reduce deficitul fiscal pe termen scurt, însă câștigul fiscal s-ar risipi pe termen lung și ar putea avea implicaţii negative asupra viabilităţii pensiilor şi pentru dezvoltarea pieţelor de capital, consideră CE.
Vezi aici varianta integrala a documentului .
”Aceste transferuri se ridică la aproximativ 7 miliarde RON anual (aproximativ 1,5 EUR miliard; 0,8% din PIB). O astfel de măsură ar reduce deficitul fiscal pe termen scurt. În orice caz, câştigul fiscal s-ar risipi pe termen lung, deoarece contribuţiile sociale deviate de la Pilonul 2 ar fi însoţite de o obligaţie de a plăti pensii pentru limită de vârstă în viitor. În plus, o astfel de inversare ar putea avea implicaţii negative asupra viabilităţii pensiilor şi pentru dezvoltarea pieţelor de capital. Transformarea celui de-al doilea pilon de pensii într-unul opţional ar lipsi România de posibilitatea invocării clauzei privind reforma sistemului de pensii”, se mai arată în documentul Comisiei .
Documentul Comisiei Europene a fost redactat în urma unei misiuni de evaluare în România, în perioada 10-11 aprilie 2018.
”În ciuda tuturor dezminţirilor prin care Executivul încearcă să liniştească apele, dând asigurări că nu vor suspenda contribuţiile la Pilonul 2 de pensii, se pare că vor face acest lucru, dovadă stând o informare trimisă Comisiei Europene” , scrie Florin Cîţu.
Reamintim că săptămâna trecută apăruseră primele informații care confirmau intenția Guvernului Dăncilă de a stopa plata contribuțiilor la Pilonul 2 de pensii începând din iulie 2018. Mai întâi pe surse, apoi într-un document oficial al Guvernului, ideea atribuindu-se șefului Comisiei Naționale pentru Starategie și Prognoză, Ion Ghizdeanu. Acesta  a declarat luni dimineața pentru HotNews.ro că se fac mai multe analize referitoare la Pilonul II de pensii, dar și că în proiectul transmis a fost o eroare materială, nefiind vorba de suspendare .
Anterior, Ministrul Muncii promisese și ea că suspendarea contribuțiilor la Pilonul II nu se va întâmpla .
Reamintim că într-o conferință de presă oraganizată joi, experții Coaliției pentru Dezvoltarea României au prezentat  un document în care trec în revistă declarațiile contradictorii ale guvernanților despre pilonul II de pensii și au prezentat o situație a pensiilor private cu întrebări, răspunsuri și un mesaj unitar: 'Nu spargeți pușculița copiilor!'.
Coaliția a cerut Guvernului să mențină actuala structură bazată pe trei piloni a sistemului de pensii și să reglementeze, în cel mai scurt timp, creșterea nivelului contribuției la Pilonul II la 6%, față de 3,75% cât este în prezent. Cei peste 7 milioane de contributori ar pierde în total, prin redirijarea banilor timp de șase luni, 3,6 miliarde de lei (777,6 milioane de euro).
