Joi, 14 iunie 2018, 11:43 Actualitate | Esenţial
Foto: Camera Deputatilor
Președintele Klaus Iohannis l-a propus pentru șefia SIE pe deputatul PSD Gabriel Vlase. Propunerea a fost înaintată Parlamentului, informează Administrația Prezidențială. Numirea șefului Serviciului de Informații Externe se face cu votul majorității parlamentarilor, la propunerea șefului statului. Astfel, urmează ca plenul reunit al celor două Camere să se reunească pentru validarea candidatului.
Redăm integral comunicatul președinției:
”Președintele României, domnul Klaus Iohannis, a transmis joi, 14 iunie a.c., în temeiul art. 65 alin. (2) lit. h) din Constituția României, o scrisoare președinților celor două Camere ale Parlamentului, în care propune numirea în funcția de director al Serviciului de Informații Externe a domnului Petru-Gabriel Vlase. Domnul Petru-Gabriel Vlase este vicepreședinte al Camerei Deputaților, membru al Comisiei pentru apărare, ordine publică și siguranță națională și membru al Comisiei speciale comune a Camerei Deputaților și Senatului privind analizarea și actualizarea cadrului normativ cu incidență în domeniul securității naționale. Domnul Petru-Gabriel Vlase este absolvent al Colegiului Național de Apărare, Universitatea Națională de Apărare, al Colegiului Superior de Securitate Națională, Academia Națională de Informații și doctor în științe militare și informații, Academia Națională de Informații”.
Postul de director al SIE este vacant din septembrie 2016, după ce Mihai Răzavan Ungureanu a demisionat din fruntea serviciului. De atunci, conducerea a fost asigurată de Silviu Predoiu, prim-adjunct al directorului SIE.
