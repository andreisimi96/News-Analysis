Vineri, 25 mai 2018, 14:23 Actualitate | Politic
Vicepreşedinții și miniștrii social-democrați reacționează după ce cinci parlamentari au demisionat din partid în decurs de o săpămână și și-au anunțat înscrierea în formațiunea lui Victor Ponta. De altfel, la nivel neoficial sunt așteptate și alte demisii din PSD, potrivit surselor Hotnews.ro. Totodată, Opoziția a anunțat că intenționează să depună moțiune de cenzură în următoarea perioadă. În acest context, liderii PSD strâng rândurile și transmit public că "partidul va rezista iar trădatorii nu vor reuși să destabilizeze partidul și Guvernul".
Nicolae Bănicoiu, Titus Dobre, Gabriela Podașcă, Cătălin Nechifor și Emilia Meiroșu sunt cei cinci parlamentari care au demisionat din PSD în ultima săptămână și s-au înscris în partidul lui Victor Ponta, Pro România.
Paul Stănescu, vicepreşedinte PSD: "Asistăm zilele acestea la o aşa-zisă 'dezertare' din rândurile organizaţiilor PSD către o nouă şi neîncepută formaţiune politică. Prea puţini pentru a influenţa major politica noastră de guvernare, aceşti migranţi politici fac parte dintr-un scenariu egoist care intră în contradicţie cu votul de încredere covârşitor acordat programului nostru de guvernare. Decizia lor este cu atât mai pripită cu cât aceştia s-au îndreptat către o camarilă politică unde important este numărul membrilor, nu valoarea lor"
Carmen Dan, vicepreşedintele PSD: "Mă alătur organizaţiilor judeţene PSD din toată ţara şi condamn cu fermitate aceste gesturi de oameni mici! Decizia celor care au părăsit PSD pentru a se alătura celor care ne sunt adversari şi care au atacat în permanenţă partidul nostru nu înseamnă altceva decât un gest lipsit de onoare! Mai ales faţă de cei care ne-au votat, pentru că, doamnelor şi domnilor trădători, dacă pentru mine şi colegii mei este o mare dezamăgire, gestul dumneavoastră rămâne incalificabil pentru cetăţenii care au crezut în dumneavoastră! Trădarea este doar o armă a celor slabi. Istoria o scriu învingătorii!"
Gabriela Firea într-o postare pe Facebook: "Detest trădarea şi nu pot empatiza cu cei care îşi găsesc justificări pentru trădare. Şi tacită, şi învăluită în metafore, trădarea tot trădare este. Sunt şi voi fi alături de familia mea politică - o mică Românie. Sunt şi voi fi dornică să contribui la un pic mai bine pentru fiecare român în parte. Nu văd nicio scuză pentru cei care caută să scoată profit personal din momentele dificile ale altora. Aşa s-a născut sintagma «a calcă pe cadavre». Constat că, în politică, a avea caracter e sinonim cu a fi slab de înger. Merg, cu orice risc, pe această variantă a demnităţii şi a condamnării oricăror jocuri tenebroase”.
Mihai Fifor, vicepreşedinte PSD: "Cei care au părăsit PSD, în speranţa unui câştig politic efemer, trădează voturile cetăţenilor! Este o lipsă crasă de onoare şi de respect, atât faţă de cei care au votat PSD, cât şi faţă de colegi. Aceşti trădători sunt doar un angrenaj din planul subversiv de a împiedica cu orice preţ îndeplinirea programului de guvernare. Sper că aceşti oameni sunt conştienţi că trădătorii nu sunt niciodată iertaţi, nici măcar de cei pentru care trădează. Odată ce au ales acest drum ruşinos, nu mai există cale de întoarcere. Mai devreme sau mai târziu, vor fi penalizaţi tocmai de cei care acum le promit încredere”.
Organizația PSD Vrancea condusă de Marian Oprişan susţine într-un comunicat de presă că plecările din ultima perioadă nu afectează poziţia PSD şi a Guvernului și că urmăresc destabilizarea Guvernului. ”Aceste trădări, care erau de aşteptat la acest gen de "caractere", nu au efecte pentru PSD! Suntem un partid puternic a cărui fundaţie nu poate fi zdruncinată de astfel de dezertări. PSD a fost, este şi va fi cel mai puternic partid din România. Trădarea rătăciţilor nu are efecte nici în plan politic, căci coaliţia PSD-ALDE este stabilă şi, indiferent de promisiunile făcute, moţiunea de cenzură mult trâmbiţată de opoziţie nu va strânge necesarul de voturi! Cei care au trădat PSD sunt doar un angrenaj din acest plan subversiv de a împiedica cu orice preţ îndeplinirea programului de guvernare prin care PSD poate reconfirma că este partidul capabil să conducă România. Prin alegerea lor, trădătorii care au plecat din PSD clamând interesul alegătorilor nu fac altceva decât să intre în sarabanda celor care doresc destabilizarea României”.
Dan Nica, președintele PSD Galați: "Este un gest lipsit de onoare faţă de colegii de partid, dar şi faţă de cei care au votat PSD. PSD a fost, este şi va fi cel mai puternic partid din România. Este partidul care a realizat şi realizează cele mai importante lucruri pentru România şi pentru bunăstarea concetăţenilor. (...) Rămânem uniţi pentru a duce la îndeplinire cel mai ambiţios program de guvernare pe care l-a avut România în ultimele decenii. Suntem uniţi în lupta cu statul paralel! Nu vom ceda şi vom duce până la capăt reforma Justiţiei, pe care am început-o pentru a pune capăt abuzurilor şi nedreptăţilor care au măcinat societatea românească şi prin care s-a încercat subminarea şi uzurparea puterii politice aleasă prin votul democratic a milioane de români".
Marius Oprescu, preşedinte PSD Olt: „Vizavi de plecările câtorva membri, suntem convinşi că nu reprezintă nimic altceva decât expresia plăţii unor poliţe mai vechi, pe care aceştia le aveau faţă de fostul membru PSD. Organizaţia PSD Olt rămâne o echipă sudată, determinată să sprijine programul de guvernare şi echipa care îl implementează, din respect faţă de votul istoric care ne-a fost conferit”.
Rovana Plumb, vicepresedinte PSD: ”Trădătorii au impresia că pot destabiliza PSD. Se înşală amarnic! Gestul lor lipsit de onoare ne dă motive în plus să rămânem uniţi pentru a duce la îndeplinire cel mai ambiţios program de guvernare pe care l-a avut România în ultimele decenii! Aceşti dezertori trebuie să fie conştienţi că sunt folosiţi ca nişte simple instrumente în lupta de a suprima guvernarea PSD. În momentul în care îşi vor fi îndeplinit scopul, vor fi înlăturaţi!”.
 Natalia Intotero, vicepreşedinte PSD,: "Decizia celor care au preferat să părăsească PSD pentru a se alătura celor care ne sunt adversari şi care au atacat neîncetat partidul nostru este un gest lipsit de onoare în primul rând faţă de cetăţenii României care au creditat într-o proporţie covârşitoare programul nostru de guvernare. De asemenea, este un gest lipsit de onoare faţă de colegii de partid, cei care contribuie zi de zi, în diferitele domenii de activitate să aplice programul de guvernare PSD-ALDE, cel mai ambiţios proiect politic din ultimele decenii. (...)Suntem uniţi! Nu cedăm! Mergem până la capăt".
Fostul ministru al Sănătății, Nicolae Bănicioiu și-a anunțat vineri demisia din PSD pentru a se alătura formațiunii conduse de fostul premier Victor Ponta. Acesta a declarat că nu mai poate fi părtaș la ceea ce face Liviu Dragnea cu partidul social-democrat. Bănicioiu este al 5-lea parlamentar PSD care se alătură formațiunii lui Ponta în ultimele zile.
La nivel parlamentar există o serie de mișcări și negocieri în contextul în care opoziția anunțat că depune moținue de cenzură. La rândul lor PSD și ALDE contracarează și au demarat negocieri pentru a racola parlamentari de la alte partide astfel încât să nu le fie afectată majoritatea parlamentară.
