UPDATE Informare meteo de instabilitate atmosferică începând de marți seară și cod galben de furtuni și ploi în peste jumătate din țară începând de miercuri
Marţi, 12 iunie 2018, 15:24 Actualitate | Esenţial
ANM a emis un cod galben de instabilitate atmosferică accentuată și cantități de apă însemnate, valabil în peste jumătate din țară de miercuri, ora 14.00, până joi dimineață, ora 08.00.
În Banat, Crișana, Oltenia, Maramureș, Transilvania, jumătatea de vest a Munteniei și în zonele de munte, instabilitatea atmosferică va fi accentuată și se va manifesta prin averse torențiale, frecvente descărcări electrice, vijelii și căderi de grindină.
Cantitățile de apă vor depăși 25 l/mp și pe arii restrânse 60 - 80 l/mp, îndeosebi în sud-vest și în zona montană.
În restul teritoriului astfel de fenomene se vor semnala pe suprafețe mici, în special pe parcursul zilei de joi, 14 iunie, notează meteorologii.
Instabilitatea atmosferică începe însă de marți seara, ora 20.00, potrivit unei informări meteo a ANM ce este valabilă până la instaurarea, miercuri după-amiază, a codului galben.
În intervalul menționat, vor fi perioade cu instabilitate atmosferică accentuată în Maramureș, nordul Moldovei, local în Transilvania, Crișana și Banat, precum și în zona Carpaților Orientali și a Munților Apuseni. 
Vor fi averse ce vor avea și caracter torențial, descărcări electrice, intensificări de scurtă durată ale vântului care vor lua aspect de vijelie și condiții de grindină. În intervale scurte de timp sau prin acumulare, se vor înregistra cantități de apă ce vor depăși 15 - 20 l/mp și izolat 30 - 40 l/mp.
