Prognoza pentru minivacanța de 1 iunie: Temperaturi de până la 34 de grade în unele zone, ploi la munte
Vineri, 1 iunie 2018, 8:03 Actualitate | Esenţial
Vreme calda in weekend
​În perioada minivacanței de 1 iunie, temperaturile vor fi ridicate, maximele atingând 34 de grade în sudul Olteniei și Munteniei. La mare se așteaptă o maximă de 25 de grade, însă pentru sfârșitul săptămânii se anunță ploi cu descărcări electrice și posibilă grindină în zona montană și nordul țării, transmite Mediafax.
„Ziua de vineri vine cu o vreme călduroasă în majoritatea zonelor. Asta înseamnă că la orele amiezii se vor înregistra temperaturi maxime, cam între 27-34 de grade. Aceste 34 de grade urmând a se înregistra în Sudul Olteniei și a Munteniei. În sud-estul țării, vor fi 23-25 de grade, însă se vor semnala intensificări ale vântului, ceea ce înseamnă că, în aer, temperatura simțită de corpul uman va mai scăzută decât 23-25 de grade”, a declarat Gabriela Băncilă, meteorolog de serviciu în cadrul ANM.
În weekend, pe litoral, temperaturile maxime vor fi cuprinse între 21 şi 23 de grade. La munte vremea va fi instabilă și se anunță ploi cu descărcări electrice, chiar și grindină.
„În general temperaturile se vor menține mai ridicate decât cele pentru început de vară. Cu valori în general între 22 și 31 de grade. Cele mai ridicate vor fi în Sudul Olteniei și a Munteniei, iar cele mai coborâte valori se vor înregistra în zona litoralului, respectiv 21-23 de grade. Sfârșitul săptămânii va aduce și un grad mai ridicat de instabilitate atmosferică. Adică dezvoltarea norilor în orele amiezii care să determine apariția adverselor torențiale, însoțite de descărcări electrice, intensificări de scurtă durată ale vântului și uniform grindină. Urmând a fi mai frecvente în vestul, nordul și centrul țării, dar și în toată zona montană”, a declarat meteorologul.
În Capitală temperaturile vor fi ridicate, însă duminică posibil să fie ploi cu descărcări electrice.
„În Capitală, pentru sfârșitul de săptămână va fi o vreme călduroasă, la umbră mercurul termometrelor va urca până la 31 de grade. O vreme însorită cu o probabilitate de apariție a ploilor de scurtă durată însoțită de descărcări electrice în seara de duminică”, a adăugat reprezentantul ANM.
