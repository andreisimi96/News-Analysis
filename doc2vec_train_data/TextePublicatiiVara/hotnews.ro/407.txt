Avocatul Elenei Udrea: O situaţie şocantă şi total nedreaptă. Vom utiliza toate căile de atac prevăzute de lege 
Marţi, 5 iunie 2018, 16:43 Actualitate | Esenţial
Veronel Dumitrescu, avocatul Elena Udrea, a calificat drept nedreaptă, absolut nejustificată şi nelegală decizia instanţei supreme de condamnare definitivă a fostului ministru la şase ani de închisoare cu executare în dosarul Gala Bute.
"Este fără comentarii această sentinţă nedreaptă şi absolut nejustificată, neîntemeiată pe probe obţinute legal", a declarat la Digi 24 avocatul Elenei Udrea, citat de news.ro.
El a mai spus că vor fi utilizate toate căile de atac pentru a obţine, mai întâi, suspendarea deciziei instanţei. "A fost reţinută o stare de fapt din fond, ulterior noi am demonstrat şi cu probe că nu se susţine, şi este inexplicabil cum instanţa de apel nu a ţinut cont de probele apărării. (...) Ne vom consulta faţă de acestă situaţie şocantă şi total nedreaptă şi vă asigur că vor fi utilizate toate căile de atac prevăzute de lege", a mai declarat el.
Întrebat dacă în aceste condiţii Elena Udrea se va întoarce în ţară, avocatul a spus că este opţiunea acesteia. "Când prin căi extraordinare de atac vom obţine suspendarea acestei decizii, situaţia se va schimba", a mai spus avocatul fostului ministru.
El a mai afirmat că apărarea îşi va întemeia strategia pe documentul prezentat de Traian Băsescu în Senat şi aflat acum la Comisia SRI, precizând că avocaţii cer desecretizarea documentului, iar în baza acestuia va fi solicitată revizuirea sentinţei.
Fostul ministru al Dezvoltării Regionale Elena Udrea - aflată în Costa Rica - a fost condamnată marţi de instanţa supremă la şase ani de închisoare pentru luare de mită şi abuz în serviciu în dosarul "Gala Bute", iar Rudel Obreja a primt cinci ani de închisoare. Decizia este definitivă.
