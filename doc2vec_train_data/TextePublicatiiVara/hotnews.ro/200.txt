Danemarca: O inițiativă populară pentru interzicerea circumciziei a strâns 50.000 de semnături și va fi dezbătută de Parlament
Vineri, 1 iunie 2018, 17:05 Actualitate | Internaţional
Peisaj din Copenhaga
Peste 50.000 de danezi au semnat vineri o petiție care interzice, în numele drepturilor copiilor, circumcizia pentru alte motive decât cele medicale, ceea ce permite dezbaterea inițiativei în Parlament, scrie AFP.
Inițiativa, propusă pentru semnare din 1 februarie, nu este susținută de niciun partid și are puține șanse să fie adoptată.
Petiția, care invocă Convenția ONU pentru drepturile copiilor, propune pedepsirea circumciziei băieților sub 18 ani cu șase ani de închisoare. Ar fi aceeași pedeapsă ca și pentru excizie, ilegală în Danemarca din 2003.
Ablația rituală a prepuțului, practicată de majoritatea evreilor și musulmanilor, este aplicată anual pentru circa 1.000 până la 2.000 de copii anual în Danemarca, potrivit autorităților.
În Islanda există o propunere similară. Dacă va fi adoptată, mica insulă nordică ar fi prima țară care ar interzice circumcizia.
Constituția daneză prevede că un proiect de lege poate fi dezbătut în Parlament dacă este semnat de peste 50.000 de persoane.
