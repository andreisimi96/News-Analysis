Marţi, 19 iunie 2018, 11:17 Actualitate | Esenţial
Fiul lui Tudorel Toader a ajuns marţi dimineaţă la spital, după ce ar fi aţipit la volan şi maşina pe care o conducea a intrat într-un podeţ din judeţul Iaşi, scrie Mediafax.
Potrivit Poliţiei Iaşi, Andrei Toader, în vârstă de 21 de ani, conducea, în jurul orei 4.00, o maşină dinspre Răducăneni spre Iaşi, iar în localitatea Chicerea a pierdut controlul volanului, cel mai probabil din cauza oboselii.
Andrei Toader ar fi aţipit la volan, iar maşina pe care o conducea a intrat într-un podeţ. Atât Andrei Toader, cât şi tânăra alături de care era au fost duşi la spital, fără să fi suferit răni grave.
Reprezentanţii Poliţiei au precizat că tânărul nu băuse alcool. Surse locale spun că este vorba despre fiul lui Tudorel Toader.
