În SUA intră în vigoare abrogarea principiului neutralității internetului. Decizia a fost intens criticată și vor urma procese
Marţi, 12 iunie 2018, 10:08 Economie | IT
Sediul Federal Communicaiton Commission
Foto: Wikimedia Commons
În SUA intră în vigoare abrogarea principiului neutralității internetului, ceea ce dă puteri mai mari furnizorilor de servicii de internet și poate duce la crearea unui internet ”cu două viteze” unde va avea prioritate doar un anumit tip de conținut.  În decembrie, Comisia Federală a Comunicațiilor (FCC), arbitrul american al sectorului, s-a pronunțat pentru stoparea principiului "neutralității netului", care obliga furnizorii de acces la internet să trateze tot conținutul online de aceeași manieră. Decizia a fost criticată de foarte mulți și vor urma numeroase acțiuni în instanță.
Unul dintre principiile fundamentale ale internetului se referă la faptul că niciun fel de conținut nu trebuie tratat în mod preferențial, astfel că, spre exemplu, anumite site-uri nu trebuie să se încarce mai repede ca altele. Un anumit tip de conținut nu trebuie să fie dezavantajat în raport cu alt tip de conținut.
În general printre oponenții neutralității internetului se numără furnizorii de servicii web care sunt obligați să investească masiv în hardware, deoarece traficul pe internet a crescut enorm și tot mai multe dispozitive sunt online și a crescut cantitatea de conținut video urmărit online.
Astfel de companii spun că ar fi normal ca cei care plătesc mai mult să aibă prioritate, consecința fiind că pe site-uri foarte mari viteza va fi superioară, în timp ce pe paginile care nu sunt dispuse să plăteasca privilegiile, viteza va scădea.
Ajit Pai. șeful FCC, spune că eliminarea neutralității internetului este un lucru bun pentru consumatori, pentru că va ridica barierele care au împiedicat unele companii telecom să facă investiții.
Decizia arbitrului telecom FCC, care a estimat că fostele reglementări constituiau un obstacol în calea investițiilor, autorizează teoretic furnizorii de internet să moduleze viteza de trafic în funcție de conținut, ceea ce ar putea conduce la crearea unui "internet cu două viteze". De precizat că șeful autorității FCC este un om numit de Donald Trump, iar măsura intră în categoria celor care schimbă măsuri introduse de administrația Obama. care în 2015 a garantat protejarea principiului "net neutrality".
Partizanii "neutralitatii" se tem că furnizorii de internet vor fi tentați să ceară mai mulți bani pentru viteze mai mari și, spre exemplu, cei care se uit la seriale pe Netflix ar putea plăti mai mult strict pentru asta.
Companii precum Amazon, Facebook, Microsoft și Netflix au criticat la unison abrograrea principiului neutralității internetului în SUA, calificând decizia ca fiind dezamăgitoare și nocivă.
Surse: Reuters, BBC
