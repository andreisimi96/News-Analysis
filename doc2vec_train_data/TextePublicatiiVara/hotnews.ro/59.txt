Vineri, 25 mai 2018, 20:29 Actualitate | Internaţional
Vladimir Putin a spus, vineri, că va respecta Constituția Rusiei care interzice efectuarea consecutivă a mai mult de două mandate prezidențiale, ceea ce înseamnă că nu va mai candida în 2024, când expiră mandatul său actual, relatează Reuters.
Declarațiile sale, făcute reporterilor la un forum economic din Sankt Petersburg și difuzate pe televiziunea de stat, nu sunt o surpriză și nu înseamnă neapărat că el va renunța la putere peste șase ani. 
Putin s-a mai retras o dată din funcția de președinte în 2008, după ce își dusese până la capăt două mandate consecutive, iar timp de patru ani a ocupat funcția de premier. Însă în 2012, Constituția nu l-a mai oprit și a candidat din nou pentru funcția de președinte câștigând alegerile.
”Mereu am respectat cu strictețe constituția Federației Ruse", a spus Putin, când a fost întrebat dacă și când va părăsi funcția.
"În constituție este clar că nimeni nu poate servi mai mult de două mandate consecutive ... intenționez să respect această regulă", a spus Putin.
Putin a câștigat cu ușurință realegerea în martie, prelungindu-și mandatul cu șase ani - ceea ce îl va face liderul cel mai longeviv al Moscovei de la dictatorul sovietic Josef Stalin.
