Putin, gata să-l întâlnească pe Trump: ”Un eventual summit va avea loc când partea americană va fi pregătită și în funcție de programul meu”
Duminică, 10 iunie 2018, 14:08 Actualitate | Esenţial
Preşedintele rus Vladimir Putin a anunţat, duminică, că este gata să se întâlnească cu omologul său american Donald Trump, informează France Presse, preluată de Agerpres. El a precizat însă că un astfel de summit ar putea avea loc când partea americană este pregătită și ”în funcție de programul meu”, posibil în Austria.
"Imediat ce partea americană va fi pregătită, această întâlnire va avea loc, în funcţie de programul meu, bineînţeles", a declarat Putin jurnaliştilor în timpul unei deplasări în China.  
"Preşedintele american însuşi a spus şi a repetat că considera o astfel de întâlnire utilă. Pot să confirm. Aşa este", a adăugat preşedintele rus. El a adăugat că nu a discutat cu Donald Trump despre locul în care ar putea avea loc o astfel de întâlnire, dar că "multe" ţări sunt gata să o găzduiască, în special Austria.  
"Este doar o chestiune tehnică", a estimat el. "Este important ca întâlnirile de acest tip, atunci când au loc, să aibă un conţinut concret", a adăugat Putin.  
Potrivit The Wall Street Journal, preşedintele rus i-a cerut cancelarului austriac Sebastian Kurz, în timpul unei vizite la Viena la începutul acestei săptămâni, să îl ajute să organizeze un summit de acest tip pe care Washingtonul îl are în vedere.  
În ciuda sancţiunilor europene împotriva Rusiei, Austria a rămas apropiată de Moscova şi, spre deosebire de alte ţări europene, nu a expulzat diplomaţi ruşi în urma otrăvirii în martie în Marea Britanie a unui fost agent secret rus şi a fiicei sale.
