Iohannis despre decizia CCR: Iau în calcul să respect statul de drept și să am grijă ca procurorii să rămână independenți. Ei nu pot fi în subordinea unui ministru numit politic / Nu mă tem de suspendare
Marţi, 5 iunie 2018, 11:46 Actualitate | Esenţial
Președintele Klaus Iohannis a spus, întrebat dacă ia în calcul să nu respecte decizia CCR privind revocarea lui Kovesi, că preocuparea sa este să consolideze statul de drept și să se asigure că procurorii rămân independenți. Iohannis a adăugat că aceștia nu trebuie să fie în subordinea unui politician, fie el și ministru al Justiției.
”Nu o să comentez (decizia Curții Constituționale-nr.). Așa cum am spus, aștept motivarea Curții pe care o vom citi până vom înțelege ceva din ea, după care vom comunica ce voi face. Însă la momentul acesta pot să vă spun două- trei lucruri care țin de această temă. Această decizie aparent vorbește doar despre o chestiune foarte concretă de revocare sau nerevocare a procurorului șef al DNA. În realitate sunt mult mai multe teme care apar sunt și sunt readuse în discuție, bunăoară statutul procurorilor. Eu personal sunt convins, și voi acționa în consecință, că procurorii trebuie să fie independenți. Ei nu trebuie în niciun caz controlați politic, nu pot fi în subordinea unui politician fie el și ministru”, a spus Iohannis.
Întrebat dacă ia în calcul să nu respecte decizia CCR în care se spune că ”președintele urmează să semneze decretul de revocare a procurorului-șef al DNA”, Iohannis a răspuns: ”Eu iau în calcul să respect statul de drept, să îl întăresc și să am grijă să rămână procurorii independeți”.
Șeful statului a mai spus că, în interpretarea sa, articolul din constituție care spune că procurorii își desfășoară activitatea sub autoritatea ministrului justiției înseamnă că acesta ar trebui să aibă o autoritate în domeniu și să o folosească pentru a apăra independența magistraților.
Iohannis a mai precizat că nu se teme de suspendare, că nu există niciun motiv pentru un astfel de demers, și s-a arătat rezervat în ceea ce privește organizarea unui referendum prin care cetățenii să fie consultați în legătură cu o decizie a CCR. ”O decizie a CCR nu poate fi discutată prin referendum”, a spus el, dar nu a exclus cu totul un referendum pe teme de justiție.
De asemenea, șeful statului a spus că se pot convoca și consultări, așa cum au cerut organizațiile neguvernamentale.
