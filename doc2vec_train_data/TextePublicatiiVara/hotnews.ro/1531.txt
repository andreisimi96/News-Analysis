Miercuri, 20 iunie 2018, 15:02 Actualitate | Sanatate
​Avocatul Poporului a anunțat, miercuri, că s-a sesizat din oficiu şi solicită lămuriri Ministerului Sănătăţii şi Agenţiei Naţionale a Medicamentului în legătură cu absenţa de pe piaţă a 4 medicamente esențiale în tratarea cancerului: două citostatice (Cisplatin și Bleomicin), antivomitivul Osetron şi Folinatul de Calciu, un adjuvant în tratamentul cu citostatice, care are rolul de a proteja celulele organismului.
"Sesizarea din oficiu vizează posibila încălcare a art. 34 din Constituţia României privind dreptul la ocrotirea sănătăţii", arată Avocatul Poporului.
Fără citostatice de la începutul anului
HotNews.ro scria, la începutul lunii iunie , că pacienții bolnavi de cancer au rămas din nou fără medicamente esențiale.
Cisplatin, citostatic folosit în tratarea a 85% dintre tipurile de cancer, lipsește din România de la începutul anului.
Și Bleomicin, un alt citostatic esențial, lipsește de câteva luni sau cantitățile sunt limitate.
În timp ce ministrul Sănătății, Sorina Pintea, anunța, pe 17 mai, că în țară au intrat 3.000 de doze de Cisplatin, președintele Federației Asociațiilor Bolnavilor de Cancer, Cezar Irimia, a declarat, pentru HotNews.ro, că necesarul lunar este de 85.000 de fiole.
În secțiile de oncologie ale multor spitale sunt de negăsit, în acest moment, și Osetron, cel mai important antivomitiv pentru pacienții bolnavi de cancer, și Folinatul de calciu, un adjuvant în tratamentul cu citostatice, care are rolul de a proteja celulele organismului.
Cisplatin, Bleomicin, Osetron și Folinatul de calciu nu sunt medicamente scumpe. O cură cu citostaticul Cisplatin costă mai puțin de 100 de lei, iar Bleomicin costă puțin peste 100. Prețul antivomitivului Osetron și al Folinatului de calciu este de câteva zeci de lei.
Din informațiile HotNews.ro, Cisplatin lipsește după ce câțiva producători s-au retras de pe piață, iar în acest moment un singur producător ar mai aduce medicamentul în țară, însă nu poate suplini cantitățile pe care le aduceau și celelalte companii.
Cezar Irimia mai spune că Cisplatin lipsește de la începutul anului, în fiecare lună cantitatea care a ajuns în țară fiind insuficientă. "Prevăd un derapaj major în sistemul de sănătate", afirmă reprezentantul pacienților.
Pe site-ul Agenției Naționale a Medicamentului, Cisplatin apare pe lista medicamentelor cu discontinuitate în România, fiind trecut la categoria "cantități limitate din motive comerciale". Bleomicin apare pe listă în "cantități limitate livrate către Unifarm."
Osetron și Folinatul de calciu nu figurează pe această listă.
Crizele de medicamente, frecvente în ultimii ani în România
În România se înregistrează constant discontinuități în aprovizionarea cu medicamente, cele mai cunoscute crize din ultimii ani fiind criza de citostatice pentru pacienții oncologici, care a avut mai multe episoade pe parcursul ultimilor ani, și criza imunoglobulinei, declanșată în vara anului trecut.
Și vaccinuri esențiale au lipsit în ultimele luni din  țara noastră. Stocurile de vaccinuri antirujeolic şi antihepatic sunt mici şi chiar insuficiente la nivelul ţării, declara la începutul lunii iunie ministrul Sănătăţii, Sorina Pintea, ea adăugând, însă, că "Vaccinul antirujeolic şi antihepatic în acest moment nu aş putea să spun că lipsesc".
Ministerul Sănătății a anunțat ulterior că a început livrarea către Direcțiile de Sănătate Publică a 410.000 de doze de vaccin ROR "pentru imunizarea copiilor eligibili la vaccinare, dar și a celor restanți". De asemenea, au fost livrate 198.000 de doze de vaccin împotriva hepatitei B, folosit în maternități pentru imunizarea nou-născuților - un alt vaccin absent ăn ultimele luni.
În toamna anului trecut, peste jumătate dintre medicamentele esențiale în tratamentul tuberculozei lipseau din România.
