VIDEO Roland Garros: Caroline Wozniacki, calificare lejeră în optimi - A câștigat 11 game-uri consecutive în partida cu Parmentier (scor 6-0, 6-3)
Vineri, 1 iunie 2018, 17:49 Sport | Roland Garros 2018
Foto: wta/ twitter
După victoria "fulger" din turul doi , Caroline Wozniacki (2 WTA) nu a depus prea mult efort nici prentru a obține calificarea în optimile de finală de la Roland Garros. Daneza i-a predat o lecție de tenis franțuzoaicei Pauline Parmentier (74 WTA), impunându-se cu 6-0, 6-3, după ce a avut o serie de 11 game-uri consecutive câștigate.
Primul set al întâlnirii de pe arena Philippe-Chatrier a fost unul fără istoric, scor 6-0. Wozniacki a dominat de la un capăt la celălalt, fără să-i lase nicio șansă franțuzoaicei. Parmentier a reușit numai șase puncte, în timp ce Wozniacki a avut 24. Setul al doilea nu a adus nimic bun în jocul favoritei gazdelor, daneza ajungând să aibă la un moment dat 5-0. Parmentier a avut o tresărire de orgoliu pe final, a câștigat trei game-uri consecutive, dar nu a făcut decât să amâne deznodământul. Wozniacki a pus capăt partidei după o oră și 18 minute, fructificând a doua minge de meci.
Rezumatul partidei Wozniacki vs Parmentier.
Partida din optimi se anunță a fi una dificilă pentru Wozniacki, favorita numărul 2 urmând să o întâlnească pe rusoaica Daria Kasatkina (cap de serie numărul 14), învingătoare cu 6-1, 1-6, 6-3 în fața Mariei Sakkari (Grecia, 38 WTA).
Wozniacki și Kasatkina s-au mai întâlnit de trei ori în circuitul WTA, ultimele două confruntări (au avut loc în 2018) fiind câștigate de jucătoarea din Rusia. Kasatkina a învins-o pe daneză în sferturile ediției din acest an a turneului de la Sankt Petersburg, scor 7-6(2), 6-3, și în optimile de la Indian Wells, scor 6-4, 7-5.
Parcursul de până acum al Carolinei Wozniacki la Roland Garros:
Turul I: 7-6(2), 6-1 cu Danielle Rose Collins (SUA, 42 WTA), după o oră și 34 de minute
Turul II: 6-1, 6-0 cu Georgina Garcia-Perez (Spania, 219 WTA), după 51 de minute
Turul III: 6-0, 6-3 cu  Pauline Parmentier (Franța, 74 WTA), după o oră și 18 minute
Turul III, alte rezultate consemnate vineri:
Barbora Strýcová (CZE/N.26) - Katerina Siniaková (CZE) 6-2, 6-3
Yulia Putintseva (KAZ) - Qiang Wang (CHN) 1-6, 7-5, 6-4
Madison Keys (USA/N.13) - Naomi Osaka (JPN/N.21) 6-1, 7-6 (9/7)
