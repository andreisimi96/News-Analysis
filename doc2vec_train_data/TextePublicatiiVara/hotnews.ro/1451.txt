Luni, 18 iunie 2018, 10:35 Actualitate | Esenţial
​Primele rezultate la Evaluarea Națională 2018 vor fi publicate marți, până la ora 12.00, rezultatele finale urmând a fi afișate sâmbătă, după soluționarea contestațiilor.
Rezultatele la Evaluarea Naţională vor fi făcute publice marţi, până la ora 12,00. Potrivit calendarului aprobat de Ministerul Educaţiei, tot marţi se vor putea depune contestaţii, între orele 14,00 şi 19,00. Rezultatele finale vor fi afişate sâmbătă, 23 iunie. La sesiunea din acest an s-au înscris peste 150.000 de absolvenţi de clasa a VIII-a.  
Media generală obţinută la Evaluarea Naţională 2018 are o pondere de 80% în calculul mediei pe baza căreia se realizează admiterea în clasa a IX-a de liceu. 
Cei peste 150.000 de absolvenţi de clasa a VIII-a au susţinut lunea trecută proba la Limba română, iar miercuri proba la Matematică în cadrul examenului de Evaluare Națională 2018.  
Elevii de clasa a VIII-a au susţinut în perioada 5 - 7 martie simularea examenului de Evaluare Naţională 2018 şi mai puţin de 50% dintre ei au obţinut media generală peste 5. La Matematică, doar 33,1 % dintre elevi au reuşit să obţină o notă peste 5, iar la Limba şi literatura română 63,1% au luat note mai mari sau egale cu 5. La proba de Limba li literatura maternă, 82,6% dintre elevi au obţinut note peste 5. Procente semnificative (peste 60%) ale mediilor mai mari sau egale cu 5 au fost în Capitală şi în judeţul Cluj. Notele obţinute la simulare nu se contestă şi nu se trec în catalog. 
În 2017, rata de promovare la Evaluarea Naţională, potrivit rezultatelor finale a fost de 77%, după contestaţii, 77%. La Limba şi literatură română, 121.315 candidaţi (86,1%) au primit note peste 5, iar la Matematică, 92.886 de candidaţi au avut note peste 5.
