Iaşi: 14 copii au ajuns la spital din cauza mâncării de la serbarea de sfârşit de an 
Duminică, 17 iunie 2018, 13:49 Actualitate | Esenţial
Foto: Wikimedia Commons
Un număr de 14 copii din localitatea Dolheşti, judeţul Iaşi, au ajuns duminică la Spitalul de Boli Infecţioase "Sfânta Parascheva", după ce au consumat alimente la serbarea de sfârşit de an, transmite news.ro.
Managerul spitalului de Boli Infecţioase din Iaşi Carmen Dorobăţ a declarat că 11 din cei 14 copii au fost internaţi în spital, după ce s-au simţit rău.
Cu o zi în urmă, aceştia au participat la serbarea de sfârşit de an, la şcoala din localitatea Dolheşti, unde au consumat alimente aduse de acasă.
"A fost o serbare la şcoală, iar fiecare copil a adus de acasă câte ceva de mâncare şi au mâncat la comun. Au rămas internaţi 11 copii, iar starea lor este relativ bună", a declarat managerul Spitalului de Boli Infecţioase din Iaşi, Carmen Dorobăţ.
Conducerea spitalului ieşean a sesizat Direcţia de Sănătate Publică, urmând a fi identificate alimentele alterate care au cauzat îmbolnăvirea copiilor.
