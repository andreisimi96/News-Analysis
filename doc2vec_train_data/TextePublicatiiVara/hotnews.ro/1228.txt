USR: Propunerea lui Gabriel Vlase la conducerea SIE - o cedare tactică din partea Președintelui, în fața amenințărilor cu suspendarea
Joi, 14 iunie 2018, 14:12 Actualitate | Politic
​USR afirmă, într-un comunicat de presă, că propunerea făcută de președintele Klaus Iohannis este o "cedare tactică" a acestuia în fața amenințările cu suspendarea venite din partea PSD.
"Propunerea lui Gabriel Vlase la conducerea SIE este o cedare tactică din partea Președintelui. În fața amenințărilor realiste cu suspendarea, care ar fi implicat înlocuirea imediată a procurorului șef DNA și promulgarea legilor justiței, Iohannis a cedat conducerea unui serviciu secret. Dacă mișcarea funcționează, Kovesi își va finaliza mandatul, Iohannis câștigă timp și opoziția se poate regrupa", a declarat Lucian Stanciu Viziteu, membru în comisia SRI, citat în comunicat.
Cei de la USR afirmă și că "în PSD se găsesc cu greu oameni fără probleme de integritate", amintind că Vlase este un membru vechi din tabăra lui Viorel Hrebenciuc și că numele lui a apărut în "Dosarul retrocedărilor", dar ulterior s-a dovedit că nu a avut nicio implicare.
"În ultimul an, PSD a inventat o adevărată conspirație în jurul serviciilor secrete, în special SRI pe care l-a pus în centrul propagandei despre așa-numitului stat paralel. Președintele Comisiei SRI din Parlament, Claudiu Manda, a reușit să facă circ tot anul, prin diverse audieri controversate, care au indus și mai multă neîncredere într-o instituție importantă a statului, în loc să ajute la transparentizarea activității SRI. În cazul unei suspendări a președintelui, PSD ar fi putut să îl numească la conducerea SIE pe Claudiu Manda, unul dintre aplaudacii lui Liviu Dragnea la DNA și fost contabil pentru personaje penale foarte grele, ceea ce ar fi fost un dezastru pentru activitatea SIE", se mai arată în comunicat.
