Luni, 18 iunie 2018, 21:37 Actualitate | Esenţial
Felix Banila (1)
Procurorii DIICOT au decis, luni, în Adunarea Generală, să îi trimită preşedintelui Klaus Iohannis o scrisoare în care să îi solicite respingerea propunerii ministrului Justiţiei de numire a lui Felix Bănilă la conducerea Direcției, potrivit unor surse judiciare citate de agenția Mediafax.
Surse judiciare au declarat că Adunarea Generală a DIICOT a luat această decizie cu 154 de voturi "pentru" şi 47 "împotrivă".
Procurorii DIICOT transmit, în solicitarea către președintele Klaus Iohannis, că proiectul conceput de Felix Bănilă arată în mod clar că acesta nu s-a documentat corespunzător, nu cunoaște și nu înțelege structura, competența și aspirațiile Direcției, arată sursa citată.
Secţia pentru procurori a Consiliului Superior al Magistraturii (CSM) a avizat, pe 5 iunie, favorabil propunerea ministrului Justiției de numire în funcţia de procuror şef al Direcţiei de Investigare a Infracţiunilor de Criminalitate Organizată şi Terorism a lui Oliver Felix Bănilă, procuror la Parchetul de pe lângă Tribunalul Bacău. Ulterior, ministrul Justiţiei, Tudorel Toader, a anunţat că a transmis președintelui propunerea de numire a lui Felix Bănilă în funcţia de procuror-şef DIICOT.
Potrivt legii, procurorul-şef al DIICOT este numit de preşedintele României, la propunerea ministrului Justiţiei, cu avizul CSM.
