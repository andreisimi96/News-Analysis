Marţi, 19 iunie 2018, 11:12 Actualitate | Esenţial
Foto: Facebook/ ISU Constanta
Un angajat al Consilului Județean Buzău, consilier la Direcția de Drumuri Județene, a fost găsit mort în birou, transmite Mediafax.
Președintele Consiliului Județean Buzău, Petre Emanoil Neagu, a declarat marți că incidentul s-a petrecut luni seară. Femeia de serviciu a intrat în biroul în care se afla consilierul de la Direcția de Drumuri Județene și l-a găsit fără suflare.
”El (consilierul - n.r.) a ieșit prin curte, pe la 16.30, când au plecați toți. S-a plimbat, a vorbit cu doamnele de serviciu și apoi s-a dus în birou. El mai rămânea peste program să-și aranjeze documentele. La ora 19.00 l-au găsit în birou, mort. A fost chemată și Ambulanța. Cred că i-a cedat inima”, a declarat Neagu.
Potrivit acestuia, bărbatul avea 51 de ani, nu era căsătorit și nici nu se știa cu probleme medicale. “Nu a avut niciun fel de simptom. Acum două săptămâni a făcut și controlul periodic. Nu a avut probleme, nu a fost supărat. Sunt și eu bulversat. E regretabil. Era un om respectuos, cu mare bun simț”, a spus președintele Consiliului Județean Buzău. Autoritățile județene au decis să se ocupe de funeraliile consilierului.
