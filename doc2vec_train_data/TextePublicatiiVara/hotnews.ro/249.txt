Sâmbătă, 2 iunie 2018, 15:04 Actualitate | Esenţial
Președintele PNL, Ludovic Orban, a declarat, sâmbătă, la Hunedoara, că românii ar trebui să uite de autostrada Sibiu – Pitești, reproșând guvernanților că este inadmisibil ca nici măcar tronsonul Lugoj-Deva să nu fie finalizat, deși ar fi trebuit să fie gata acum 4 ani, transmite Mediafax.
Ludovic Orban a declarat, într-o conferință de presă la Hunedoara, că în actualul exercițiu bugetar nu vor fi realizate tronsoanele autostrăzii Sibiu – Pitești și nu va fi finalizat nici tronsonul Lugoj – Deva.
„E inadmisibil ce au făcut cu tronsonul Lugoj – Deva, e ceva strigător la cer. Eu nu înțeleg cum au reușit să blocheze într-un asemenea hal proiectele astea. Tronsonul trebuia să fie gata în 2014 – 2015. Suntem în anul 2018 și nu s-a reușit legătura aceasta. Sibiu – Pitești (autostrada - n.r.), uitați! 
Vă spun de acum: nu vor fi realizate trosoanele autostrăzii Sibiu – Pitești în actualul exercițiu bugetar pentru că nu au respectat câteva condiții ale Comisiei Europene. Corina Crețu, comisarul lor, membru PSD, a spus cu subiect și predicat. Nu au luat acord de mediu pe cele cinci tronsoane. Nu au respectat condițiile solicitate de consultanții Comisiei Europene, referitoare la reactualizarea studiului de fezabilitate, au schimbat procedura de licitație, care încalcă normele europene în materie de achiziții publice. 
În actualul exercițiu financiar nu cred că vom face nicio tragere pe niciun tronson, ceea ce este o crimă împotriva dezvoltării economice a României”, a spus președintele PNL.
Potrivit liderului PNL, închderea Coridorului IV Pan-european ar fi trebuit să fie obligatorie pentru fructificarea avanatajului strategic pe care îl are România, mai ales pentru că are ieșire la Marea Neagră
„Noi nu suntem în stare să legăm Portul Constanța de rețeaua de transport europeană nici pe profil de autostradă, nici pe profil feroviar și nici pe fluvial”, a mai spus Orban.
