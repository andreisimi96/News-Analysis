Miercuri, 6 iunie 2018, 18:15 Economie | Auto
Uzina Volkswagen din Wolfsburg
Foto: Wikimedia Commons
Grupul german Volkswagen a admis că are probleme și că vor urma închideri temporare la uzina sa principală de la Wolfsburg, din cauză că nu toate mașinile pot respecta noile teste de emisii, mai stringente, care vor intra în vigoare la 1 septembrie. Noile standarde de testare dau rezultate de CO2 mai apropiate de emisiile din traficul real, iar grupul german spune că va aplica opriri de producție ca să nu se acumuleze stocuri la uzină, până ce vor fi obținute omologările.
Șefii companiei vor discuta cu reprezentanții angajaților pentru a vedea câte zile de închidere ale producției sunt necesare.
Standardele de testare mai riguroase numite Worldwide Harmonized Light Vehicle Test Procedure (WLTP) intră în vigoare în septembrie și compania nu are suficiente echipamente de testare.
CEO-ul  Herbert Diess a admis că respectarea noilor standarde reprezintă o provocare, la fel și obținerea aprobărilor pentru vânzare.
”Multe vehicule vor trebui depozitate între timp. Pentru a ne asigura că numărul nu devine prea mare, va trebui să programăm zile de oprire a producției până la final de septembrie”, spune Herbert Diess.
Numărul de livrări va crește gradual, după ce vor fi obținute toate aprobările, mai spune șeful VW.
Mai mulți producători auto vor avea probleme cu adaptarea flotelor de vehicule la noile standarde WLTP care se apropie de emisiile din trafic, mai mari decât cele din condiții teoretice de laborator.
Pentru unele modele certificarea va fi obținută mai greu, iar altele vor trebui încadrate într-o categorie unde impozitele sunt mai ridicate.
