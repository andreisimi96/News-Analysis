Vineri, 25 mai 2018, 10:59 Actualitate | PERSPEKTIVA
Rusalii. Ca să nu fiu bastard și să mă prefac în freak voi citi sensul Ielelor, Rusaliilor din marea carte a "Sărbătorilor românești" a Irinei Nicolau. Apoi, uite, îmi iau mințile nu vorbind cu ielele, ci cu un vin Rusalca de Oprișor și cu niște sărmăluțe în foi de viță. E vreme de mers la festivalul TIFF în Cluj și la spectacolul Mamma Mia la București. De vreau să mă joc cu banul, am licitații în zilele astea: pandantiv și cercei de la vikinge din secolele 9-11. Și cum e vreme de vrajă, ai exercițiu de imaginație. Vezi descântecul vikingei ce-și așteaptă vikingul.
Rusalii, la 50 de zile de la Paște, la 10 de la Înălțare 
Sub numele de Rusalii supraviețuiesc mai multe sărbători: Pogorărea Duhului Sfânt și Sfânta Treime, un joc creștin al zânelor și Moșii de Rusalii, un cult al morților. În fapt, avem o sărbătoare a primăverii. O reînoire a credințelor. Mai ales, a momentului în care se coboară Duhul Sfânt, iar cei ce cred cu adevărat, se risipesc în lume spre a duce învățătura Dumnezeului lor. De aici și Ielele ce ies și cultivă îndoiala.
Aproape de natura deplină a primăverii, omul are casa plină de plante - mirodenii și de leac.
Și o spălare în frunză de nuc sau o îngenunchere în frunză de nuc, ca la greci pe vremuri, sunt spre a opri grindina și ploaia de mană ce-ar cădea peste recolte. Se face Târg mare cu leagăn, cu drăcii, în care omul să se dea și să se bucure de dinainte de munca recoltei. Este vreme de înfrățire între etnii și de căsătorire între sexe, timp petrecut lângă fântână și rostire cu cuvinte magice: “Dați surate pân-la moarte?” “De astăzi nu vă mai ziceți pe nume de om, ci surate.” Oamenii se încredințează unii altora. 
E timpul Zânelor. Zâne, un fel de a spune, că-s vedenii urâte.  
Fiind mai cu seamă neiertătoare, li se spune pe nume de alint: Șoimanele, Bunele, Vântoasele. Zânelor le place să danseze, iar acolo unde o fac, locul rămâne paragină. Ielelor le place muzica. De le admiri și le spui vorbe și ele îți răspund, da, ți se ia darul vorbirii, ori te poartă prin aer și-ți aruncă trupul sleit de frică prin răspântii. De aia, nu te lua cu Ielele, taci, nu te lăsa ademenit de cântec, vorbe. Taci. Sau dă cu rospopască, avrămeasă, leuștean. Cum te gândești la Iele, te gândești la Călușari.  
Călușarii sunt oamenii Ielelor, Zânelor. 
Între Călușari se face ucenicie și dans ani în șir sub ordine de Vătaf. De este omul bântuit de Iele, Călușarii îl joacă și-l vindecă. (din Irina Nicolau-Sărbătorile la români, 1998)  
De vrei să te speli pe cap, ia frunza de nuc. De vrei să mănânci fă-ți sărmăluțe.
Sărmăluța se face în foaie de viță abia acum. Că nu-i murată de borcan, ci crescută pe vrejul viei. 
E timpul ei să se facă verde și palmă. Și-n căuș să primească orez și vegetale tăiate de cuțit sau carne oaie și mânzat în amestec cu mirodenii de fel și fel. Acum e vremea leușteanului, a busuiocului, a cepei și usturoiului. Și a câte și mai câte. Se ia din amestecul ăsta tocat de cuțit sau mașină și se-nvelește în foaia de viță. Se bagă la cuptor cu o țâră de ulei și roșii și apă cât cuprinde. Se bagă la cuptor, se așteptă. Se scot sărmăluțele și se sting cu iaurt. Se bea Rusalcă. Are corp, e alcool, e acidulat.  Uite descrierea vinului de la Oprișor, din Mehedinți. 
Te arde să ieși în lume? Uite ce-ai de făcut: 
