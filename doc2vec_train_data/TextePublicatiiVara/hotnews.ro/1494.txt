Wess Mitchell, asistentul secretarului de stat al SUA: Progresul României în combaterea corupției e impresionant. Vă încurajăm să continuați. Numai așa eliminați vulnerabilitățile pe care puteri ostile le-ar putea folosi
Luni, 18 iunie 2018, 15:52 Actualitate | Esenţial
Foto: Wikimedia Commons
Wess Mitchell, asistentul secretarului de stat al SUA pentru Europa și Eurasia, aflat în vizită la București, a lăudat lupta de combaterea corupției și a spus că partea americană este alături de România și încurajează autoritățile să continue pe acest drum pentru că în acest fel sunt eliminate vulnerabilitățile pe care ”puteri ostile” le-ar putea folosi pentru a submina statul din interior. El s-a referit la Rusia și China. 
”Progresul înregistrat de România în combaterea corupției e impresionant. Îl aplaudăm și vă încurajăm să continuați pentru că așa eliminați vulnerabilitățile pe care puteri ostile le-ar folosi pentru a va submina statul din interior”, a declarat Wess Mitchell, într-un discurs susținut luni la Facultatea de Drept a Universității din București.
Progresul înregistrat de România în combaterea corupției e impresionant. Îl aplaudăm și vă încurajăm să continuați pentru că așa eliminați vulnerabilitățile pe care puteri ostile le-ar folosi pentru a va submina statul din interior - A/S Wess Mitchell la Universitatea București
— US Embassy Bucharest (@AmbasadaSUA) June 18, 2018
Mitchell a punctat că, spre deosebire de 1989, când era una dintre cele mai sărace ţări din Europa, astăzi, România este membră a NATO şi UE, iar economia ţării este una dintre cele mai dinamice de pe continent. Diplomatul a precizat că acestui progres i se alătură şi cel privind lupta anticorupţie.
”Statele Unite sunt cu voi şi vor continua să fie de-a lungul fiecărui pas. (...) Nu sunteţi singuri în această luptă. Fiecare ţară din lume trebuie să lupte împotriva corupţiei. Ştiţi din vremea comunismului ce forţă vicleană poate fi corupţia, iar lupta împotriva ei necesită legi eficiente şi curaj. Instituţiile voastre anticorupţie sunt mărturie a faptului că românii sunt curajoşi în apărarea libertăţilor pe care le-au vrut în 1989. Aşa cum spune Constituţia voastră: Nimeni nu este mai presus de lege. Asta este esenţa a ceea ce înseamnă să fii vestic”, a declarat oficialul, citat de news.ro.
Întrebat despre amendamentele aduse Legilor justiţiei, Mitchell a precizat că „SUA susţin lupta anticorupţie şi asta ar trebui să îi încurajeze pe români”.
Mitchell a insistat asupra pericolului pe care îl reprezintă dorința Rusiei și a Chinei de a înfrânge Occidentul. ”Atât Rusia, cât şi China doresc în felul lor să înfrângă Occidentul: Rusia fragmentându-l, China suplinindu-l. (...) Obiectivul lor este însăşi construcţia politică, economică şi socială care alcătuieşte România”, a mai spus înaltul oficial american.
Atât Rusia, cât şi China doresc în felul lor să înfrângă Occidentul: Rusia fragmentându-l, China suplinindu-l. /.../ Obiectivul lor este însăşi construcţia politică, economică şi socială care alcătuieşte România - A/S Wess Mitchell la Universitatea București. pic.twitter.com/ARvskMh7ZD
— US Embassy Bucharest (@AmbasadaSUA) June 18, 2018
Date fiind atât poziţia geografică, cât şi abundenţa resurselor sale, România este o componentă crucială a securităţii energetice a Europei, a subliniat el. 
De asemenea, el a lăudat modul în care militarii români își îndeplniesc misiunile în Afgansitan. ”Militarii români şi-au îndeplinit misiunea alături de cei americani în Irak şi Afganistan. Știu cât de apreciate sunt forţele armate române de forţele armate americane. În numele poporului american, doresc să mulţumesc poporului român. (...) A fost nevoie de mulţi ani şi de multe sacrificii ale poporului român, trecând prin ororile nazismului, noaptea lungă a comunismului, corupţia şi poliţia secretă a lui Ceauşescu, pentru a obţine premiul independenţei politice”, a mai afirmat Wess Mitchell.
Wess Mitchell se va întâlni marți cu președintele Klaus Iohannis, la Palatul Cotroceni. Înaltul oficial ar urma să aibă discuții și cu președintele Camerei Deputaților, Liviu Dragnea.
