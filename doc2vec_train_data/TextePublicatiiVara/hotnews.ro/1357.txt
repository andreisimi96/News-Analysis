Dragnea, la școala de vară a TSD: Este foarte frumoasă expresia "sărac, dar cinstit" şi nu o critic / Dar dacă un tânăr îşi face o casă sau îşi întemeiază o afacere devine necinstit?
Sâmbătă, 16 iunie 2018, 12:19 Actualitate | Politic
Preşedintele PSD, Liviu Dragnea, a afirmat vineri, la Neptun, că este "foarte frumoasă" expresia "sărac, dar cinstit", pe care nu o critică, dar a pledat pentru un nivel mai mare de trai pentru tineri, pentru români, spunând că această paradigmă nu mai este necesară, potrivit  Digi 24.
"Da, este foarte frumoasă expresia 'sărac, dar cinstit' şi nu o critic. Dar haideţi să ne gândim: dacă un tânăr sau cineva îşi ia o maşină devine necinstit? Dacă un tânăr îşi face o casă devine necinstit? Dacă îşi întemeiază o afacere nu mai este cinstit? Dacă obţine profit nu mai este cinstit? Dacă vrea să-şi dezvolte afacerea nu mai este cinstit?”, a spus Dragnea tinerilor din PSD.
”De ce trebuie să stăm noi în această paradigmă? De ce această societate să urmăreşte să fie învrăjbită şi radicalizată numai când e vorba despre români? Dacă e vorba despre vreo companie străină...", a adăugat el la Şcoala de Vară a Tineretului Social Democrat.  
