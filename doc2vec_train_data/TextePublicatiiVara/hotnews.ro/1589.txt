UPDATE Anchetă Rise Project despre Institutul de Boli Infecțioase Matei Balș: "Diagnosticele fictive, o metodă sistematică de fraudare a CNAS. Pe numele tău"
Marţi, 19 iunie 2018, 14:01 Actualitate | Sanatate
Institutul Matei Bals
Foto: Institutul Matei Bals
Practica diagnosticelor fictive – afecțiuni adăugate din burtă oamenilor care vin la spital cu diferite probleme și pentru care statul plătește, pacient cu pacient, note de plată umflate – are un efect devastator: sărăcește artificial sistemul, intoxică statisticile naționale de sănătate, umflă achiziții publice de medicamente, generează crize, scrie Rise Project. Se întâmplă la un spital emblematic, Institutul Național de Boli Infecțioase Matei Balș, aflat de 19 ani sub patronajul unui doctor celebru: Adrian Streinu-Cercel, omul care anunță gripa la televizor. O investigație Rise Project .
UPDATE: Casa Națională de Asigurări de Sănătate a demarat o investigație proprie după materialul Rise Project. Corpul de Control al instituției verifică modul în care sunt diagnosticați și ulterior decontați pacienții Institutului Național de Boli Infecțioase 'Matei Balș', anunță Victor Ilie, autorul investigației Rise Project, pe contul său de Facebook.
Te fac o gripă? O diaree? Sau o ciupercă? Nici nu le simți, sunt de la ei. Există o metodă sistematică de fraudare a Asigurărilor de Sănătate. Pe numele tău. Indiferent cine ești. A pățit-o inclusiv fostul ministru al Sănătății, Nicolae Bănicioiu, care s-a internat pentru o gripă, dar a plecat mai bolnav. Doar în acte, fără să știe.
"Suntem o națiune bolnavă pentru că uneori inventăm diagnostice", admite actualul ministru al Sănătății.
Andreea, o bucureșteancă stabilită în Italia, dar venită acasă în concediu, s-a trezit într-o dimineață din vara lui 2016 cu o diaree groaznică care i-a stricat scurta vacanță cu familia.
S-a dus glonț la Institutul Matei Balș, fiind internată chiar pe secția profesorului dr. Adrian Streinu-Cercel. A făcut o serie de analize medicale și a trebuit să înghită apoi niște pastile care să-i domolească tranzitul intestinal.
Nimic complicat. Doar enterocolită, o inflamație a intestinului provocată de un amestec nefericit de alimente. După trei zile în care s-a simțit ca și cum ar fi băut bere cu iaurt, Andreea a fost externată și s-a întors în Italia cu problema rezolvată.
Diareea ei, însă, explodase oficial în documentele spitalului.
