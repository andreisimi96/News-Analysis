Joi, 7 iunie 2018, 8:14 Actualitate | Internaţional
Donald Trump/ Kim Jong-Un
Discuțiile dintre președintele american, Donald Trump, și omologul său nord-coreean, Kim Jong-un, ar putea dura două zile, dacă lucrurile merg bine, au declarat pentru  CNN  două surse apropiate situației. 
Oficialii americani au făcut pregătiri și pentru o a doua zi de discuții între Donald Trump și Kim Jong-un, în cazul în care cei doi lideri vor decide să se întâlnească și pe 13 iunie. 
Președintele american și omologul său nord-coreean se vor întâlni pe 12 iunie, la Singapore, în cadrul summitului istoric dintre cele două națiuni. Trump ar trebui să se întoarcă în SUA a doua zi, însă oficialii americani au făcut pregătiri și pentru ziua de 13 iunie. 
Un purtător de cuvânt al Casei Albe a refuzat să comenteze informațiile. 
Nu este încă clar dacă Donald Trump dorește un summit de două zile, însă acesta și-a exprimat flexibilitatea în negocieri și a subliniat faptul că intenționează să își asculte intuiția. 
Întâlnirea fără precedent dintre cei doi lideri va avea loc într-un hotel situat pe insula Sentosa din Singapore. Discuțiile vor începe la ora locală 09:00.
