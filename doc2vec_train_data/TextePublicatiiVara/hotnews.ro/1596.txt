Marţi, 19 iunie 2018, 11:57 Monitorizari | Proiecte Infrastructura >> Articole
Nodul de la Holdea de pe A1 Lugoj - deva, lot 3
Foto: Captura YouTube
Lucrările pe lotul 3 al autostrăzii A1 Lugoj - Deva ar putea fi gata în acest an, dar autostrada ar putea sta închisă, avertizează Asociația Pro Infrastructura care publică imagini din dronă cu descarcarea de la Holdea, capătul vestic al tronsonului. Motivul pentru care tronsonul de autostradă ar putea rămâne închis după finalizarea lucrărilor? „Conexiunea autostrăzii cu DN68A și al doilea ecoduct nu au fost incluse de CNAIR în contract nici până în acest moment”, scrie API.
„Vă prezentăm imagini de la înălțime din capătul vestic al lotului 3 al Autostrăzii A1 Lugoj-Deva, mai precis devierea Drumului Național 68A, parte din descărcarea (nodul) Holdea. Din păcate, chiar dacă lucrările din contract se pot finaliza în 2018, autostrada va rămâne închisă. Motivul? Conexiunea autostrăzii cu DN68A și al doilea ecoduct nu au fost incluse de CNAIR în contract nici până în acest moment!”, transmite Asociația Pro Infrastructura .
„Pe 09.06.2018 constructorul (Comsa) a deviat circulația vehiculelor pe noul traseu al DN68A care supratraversează viitoarea autostradă. Imediat după, fostul traseu al drumului național a fost desființat și a început săpătura (debleu). Cantitățile mari de precipitații din ultimele zile au stopat momentan lucrările, însă se estimează că în cel mai scurt timp acestea vor fi reluate în forță în acest punct critic al șantierului”, mai scrie API.
ONG-ul mai precizează că din zona ecoductelor spre capătul estic de la Ilia, stadiul începe să fie unul avansat, fiind executate straturile de asfalt, rigolele pentru scurgerea apelor, platformele betonate din parcările de scurtă durată, parapetele metalice laterale și centrale, panourile fonoabsorbante și chiar instalațiile de iluminat.
„Solicităm CNAIR, pentru a mia oară, să includă în contract nodul Holdea și celelalte lucrări suplimentare, astfel încât tronsonul Ilia-Holdea să poată fi deschis traficului cel mai târziu în prima parte a anului viitor!”, transmite Pro Infrastructura.
Lot 3 - 21,14 Km - intre Ilia si Holdea
Constructor: JV Teloxim Con SRL / Comsa SA / Aldesa Construcciones SA / Arcadis Eurometudes SA
Valoare contract: 579.92 milioane lei
Contract semnat pe: 1 august 2013
