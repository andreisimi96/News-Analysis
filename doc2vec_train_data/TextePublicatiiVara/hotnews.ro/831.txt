Sâmbătă, 9 iunie 2018, 11:36 Sport | Roland Garros 2018
Kamau Murray si Sloane Stephens
Foto: Adrian Ilincescu/ HotNews.ro
​Pare mereu relaxat și zâmbește destul de des din loja sa, însă încărcarea psihică este mare și la nivelul antrenorilor. Kamau Murray este <responsabil> de performanțele lui Sloane Stephens, alături de eleva sa reușind să triumfe la ultima ediție de la US Open. Americanul a vorbit despre cum vede finala de la Roland Garros dintre Sloane și Simona Halep. "Va fi o bătălie de pe baseline, un adevărat război al nervilor".  
Cum vede marea finală
"Mă aștept la raliuri lungi de pe baseline, la o adevărată luptă, un război al nervilor, ambele sunt jucătoare de acest profil. Îmi doresc de asemenea să fie o finală frumoasă, cu multe lovituri spectaculose pentru fanii care vor fi în tribune. În cele din urmă, sportul înseamnă spectacol, ne dorim să vedem acest lucru pe teren" - Kamau Murray.
Ce trebuie să facă Sloane pentru a câștiga
"Va fi foarte greu, Sloane trebuie să fie concentrată de la primul și până la ultimul punct. Are nevoie să fie <prezentă> în fiecare moment și să respire" - Kamau Murray.
Despre nivelul la care se află în prezent eleva sa 
"Este mult mai matură decât a fost în trecut, acum are 25 de ani. Are deja 15 prezențe la Grand Slam-uri, deja se simte confortabil pe teren. Are experiența de partea ei și faptul că a câștigat US Open-ul, Miami, Charleston, are încrederea necesară și este mult relaxată față de atunci când avea 20 de ani" - Kamau Murray.
Ce face în ziua meciului
"Știi, discutăm despre tactică la antrenament și chiar și după. În final, trebuie să încerci să iei cât mai mult din presiunea care se află pe umerii jucătorilor. Sloane este competitivă, profesioniștă și cu <foame> de rezultate, deci treaba unui antrenor în zilele noastre este să îi prea din presiunea imensă pe care o resimte. Acesta este obiectivul meu pentru sâmbătă" - Kamau Murray.
Despre cum se simte presiune din loja antrenorului
"Să fiu sincer, te macină în timp. Mental trebuie să fii alături de sportivul tău la fiecare punct, să fii concentrat la toate detaliile mai mult decât o face cel de pe teren. Este un adevărat test din punct de vedere psihic, trebuie să recunosc" - Kamau Murray.
"Cred că este (n.r. Sloane) foarte aproape de nivelul de constanță dorit. După ce a revenit pe teren (după accidentare) a jucat semifinale la Toronto și Cincinnati, a câștigat titlurile de la US Open și Miami. Este <acolo>. Dacă nu ești pregătit, atunci vin și turneele cu rezultate mai slabe. Cred că sănătatea este cheia pentru constanță", a concluzionat antrenorul american pentru jurnalistul Sasa Ozmo .
De știut despre finala de la Roland Garros:
Este a doua finală de Grand Slam româno-americană în era Open. Prima a fost tot la Roland Garros, în 1980, când Chris Evert a învins-o pe Virginia Ruzici (scor 6-0, 6-3).
Dacă va câștiga finala de pe "Philippe Charier", Simona va deveni al treilea sportiv român care cucerește trofeul. Ilie Năstase (1973) a fost primul, acesta fiind urmat de Virginia Ruzici (1978).
Simona Halep este a patra jucătoare din era Open care joacă o finală de Grand Slam după ce anterior a pierdut trei.
Sloane Stephens a disputat în carieră șase finale WTA și nu a pierdut niciuna. Americanca a pierdut un singur set în cele șase finale: 6-4, 4-6, 7-5 (5) cu Dominika Cibulkova, în ultimul act de la Acapulco 2016. De partea cealaltă Simona a jucat 30 de finale, câștigând 16 dintre ele.
Simona Halep a pierdut primele cinci game-uri la ediția din acest a Roland Garros-ului și a cedat două seturi pe parcurs - în primul tur cu Alison Riske și în sferturi cu Angelique Kerber. Stephens a pierdut un singur set, în turul trei cu Camila Georgi, care a servit de două ori pentru câștigarea partidei, dar americanca s-a impus cu 4-6, 6-1, 8-6.
Ambele finaliste sunt campioane în probele de junioare la Roland Garros. În 2008, Halep a învins-o pe Elena Bogdan (6-4, 6-7(3), 6-2), câștigând titlul în proba de simplu dedicată junioarelor, în timp ce Stephens, alături de Timea Babos, a învins cuplul Lara Arruabarrena/María-Teresa Torró-Flor, câștigând în 2010 proba de dublu la junioare.
Simona Halep este a șasea jucătoare cap de serie numărul 1 care ajunge în finală de la Roland Garros în acest secol. În trei din aceste ocazii, liderul mondial a câștigat turneul. Justine  Henin a învins-o pe Ana Ivanovic în 2007, Serena Williams a învins-o pe Maria Sharapova în 2013 și pe Lucie Safarova în 2015.
Sloane Stephens este a doua jucătoare cap de serie numărul 10 care ajunge în ultimul act la Paris în era Open, după Justine Henin în 2005, când a câștigat titlul în fața lui Mary Pierce (cap de serie 21), scor 6-1,6-1.
Este a opta finală la Roland Garros din era Open care opune o câștigătoare de Grand Slam și o jucătoare care nu are în palmares un titlu major. În patru dintre aceste finale, titlul a fost câștigat de jucătoarea care triumfase deja la turneele de Grand Slam. În celelalte trei finale a existat o nouă campioană de Grand Slam: Virginia Ruzici a învins-o pe Mima Jausovec în 1978, Iva Majoli a învins-o pe Martina Hingis în 1997 și Li Na a învins-o pe Francesca Schiavone în 2011.
Indiferent de rezultatul finalei, Simona Halep își va păstra primul loc în clasamentul WTA, în timp ce Sloane Stephens va face un salt de șase locuri și va ajunge pe poziția a patra în ierarhia mondială, cea mai bună clasare din carieră.
Câștigătoarea competiției de la Roland Garros va primi 2,2 milioane de euro și 2000 de puncte în ierarhia WTA, în timp ce finalista va încasa 1,12 milioane de euro și 1.300 de puncte WTA.
S-ar putea să te intereseze și:
