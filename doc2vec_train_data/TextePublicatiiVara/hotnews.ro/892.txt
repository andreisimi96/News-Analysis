Dan Barna: Tot mitingul PSD a fost despre Liviu Dragnea și acoliții din vârful PSD-ALDE care au prăbușit România
Duminică, 10 iunie 2018, 18:09 Actualitate | Esenţial
Dan Barna, presedintele USR
Președintele USR, Dan Barna, a scris duminică, pe  Facebook , că tot mitingul PSD a fost despre Liviu Dragnea, Tăriceanu, Olguța Vasilescu, Viorica Dăncilă și ceilalți acoliți din vârful PSD–ALDE, care au prăbușit România, în doar un an și jumătate de la alegeri, în cea mai mare criză socială de la mineriade. Barna i-a transmis lui Dragnea că  ”România nu este o nație de hoți cum ați încercat să ne convingeți aseară și poate de aceea chiar și oamenii din piață, pe care îi considerați greșit „ai dumeavoastră”, v-au scandat: Justiție nu Corupție!”. 
Postarea lui Dan Barna: 
Unde a scuipat Dragnea, a câștigat Simona, și ne-a șters rușinea!
Am văzut aseară exercițiul de prosternare a activului național al PSD la picioarele lui Liviu Dragnea. Tot mitingul, cu discursuri de un penibil greu de descris, a fost de la un capăt la altul despre Liviu Dragnea, Tăriceanu, Olguța Vasilescu, Viorica Dăncilă și ceilalți acoliți din vârful PSD–ALDE. Totul a fost despre EI, cei care au prăbușit România, în doar un an și jumătate de la alegeri, în cea mai mare criză socială de la mineriade.
Nimic pentru oamenii din piață veniți mulți de nevoie, de frica șefilor sau pentru curiozitatea unui drum la București. România văzută de Dragnea este un rai infracțional de un cinism înfiorător. A vorbit despre „șantaj și amenințare” unor oameni dintre care mulți au fost forțați să vină acolo, exact prin șantaj și amenințare”.
În încercare de a-i face pe bieții oameni aduși cu japca să empatizeze cu îmbogățiții pe bani lor de pe scena grandioasă, liderii PSD au pus semnul egalității între ei și bieții oameni aduși la miting cu japca. Da, s-a spus că și ei, toți, sunt infractori, că și ei sunt ascultați de organele statului și, mai ales, că dacă se ceartă cu un vecin sau un coleg de serviciu vor fi luați de DNA. O manipulare odioasă!
Există oare minciuni mai grotești decât acestea prin care infractorii condamnați încearcă să prostească întreaga societatea că vina pentru furturile lor ne aparține, de fapt, nouă tuturor oamenilor cinstiți?. Domnule Dragnea, România nu este o nație de hoți cum ați încercat să ne convingeți aseară și poate de aceea chiar și oamenii din piață, pe care îi considerați greșit „ai dumeavoastră”, v-au scandat: Justiție nu Corupție!
Am primit multe mesaje unele de revoltă, unele de deznădejde, unele de rușine că suntem români. Le-am răspuns tuturor că nu trebuie să disperăm și nu trebuie să ne oprim.
Așa cum după mineriade, când totul părea definitiv pierdut am reuși să ne ridicăm ca națiune, tot așa vom reuși să ne ridicăm și după pârjolul guvernărilor Dragnea.
Să ne amintim de mândria, solidaritatea și încrederea pe care le-am simțit la protestele de la OG13. Și mai ales să ne amintim că NU suntem o minoritate, așa cum ne etichetează, pervers, liderii PSD.
Dacă ne implicăm și ne mobilizăm, suntem majoritatea care împinge România înainte spre modernitate și prosperitate. Trebuie doar să ne implicăm pe bune.
Mulți m-au întrebat ce mai e de făcut? Le răspund aici!
Pentru că lupta cu fiara PSD este politică, trebuie ca din ce în ce mai mulți oameni cinstiți și competenți să se implice în politică. Vă puteți înscrie chiar azi în USR, aici https://www.usr.ro/inscriere/
Dacă vrem ca destinele oamenilor cinstiți să nu mai fie hotărâte de penali, să descărcăm azi de pe www.farapenali.ro listele pentru localitățile noastre și să le semnăm împreună cu familia, prietenii și vecinii. Avem nevoie de 500 000 de semnături! Dacă noi, ca societate, nu reușim asta, România văzută de Dragnea devine realitate!
Și, mai ales, să nu uităm să mergem la vot! Mai avem mai puțin de un an până la primele alegeri când putem să dăm PSD o lecție, să le arătăm că oamenii cinstiți nu-I cred și nu-I vor.
Pentru chestiunea cu rușinea și mândria de a fi român, ieri Simona ne-a spălat cinstea obrazului și îi mulțumesc. Există deci speranță, dar chiar trebuie să ne muiem singuri posmagii.
