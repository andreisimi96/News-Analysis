Orban, după trecerea lui Zamfir la ALDE: Îngroașă rândurile firimituriștilor pe lângă Tăriceanu / Liderul ALDE nu e astăzi altceva decât fată în casă la PSD
Duminică, 17 iunie 2018, 14:23 Actualitate | Politic
Președintele PNL Ludovic Orban a declarat, duminică, referitor la înscrierea lui Daniel Zamfir în ALDE, că acesta "îngroașă rândurile firimituriștilor pe lângă Tăriceanu", precizând că e bine că se clarifică cine sunt trădătorii, înaintea moțiunii de cenzură împotriva Guvernului.
"Domnul Zamfir era în procedură de excludere. Biroul politic a propus excluderea domnului Zamfir, așa că mă miră că îngroașă rândurile firimituriștilor pe lângă Tăriceanu care se bucură să stea în sufrageria PSD și să se mulțumească cu firimiturile de la masa PSD", a afirmat, pentru Mediafax, Ludovic Orban.
Întrebat cum vede faptul că Daniel Zamfir a spus, atunci când a anunțat duminică plecarea la ALDE, că singura șansă a liberalilor e să se unească sub conducerea lui Călin Popescu Tăriceanu, liderul PNL a răspuns: "Sub conducerea domnului Dragnea pentru că Tăriceanu nu e astăzi altceva decât fată în casă la PSD".
Chestionat cum comentează anunțul lui Călin Popescu Tăriceanu potrivit căruia încă un parlamentar PNL se va înscrie în ALDE săptămâna viitoare, Orban a replicat: "O să vedem".
Despre efectele migrației unor liberali la ALDE și șansele ca moțiunea de cenzură a PNL împotriva Cabinetului Dăncilă, să fie adoptată, Ludovic Orban, a spus că este bine că se limpezesc apele și cine sunt "trădătorii", înaintea votului moțiunii.
"Într-un fel e bine că se clarifică lucrurile și știm foarte bine cine este cu adevărat alături de noi înainte de bătăliile foarte grele care vor urma în săptămânile viitoare. Trădătorii părăsesc câmpul de luptă înainte de a începe bătălia. E mai bine așa", a completat Orban.
Fostul senator liberal Daniel  Zamfir s-a înscris în ALDE , anunțul fiind făcut într-o conferință de presă ținută de Călin Popescu Tăriceanu și de fostul parlamentar PNL.
