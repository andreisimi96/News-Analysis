Vineri, 8 iunie 2018, 12:03 Actualitate | Internaţional
Canada este pe punctul de a legaliza folosirea marijuanei în scopuri recreaționale, după ce senatorii au aprobat Legea Canabisului cu 56 de voturi "pentru", 30 "împotrivă" şi o abţinere, scrie BBC.
Legislaţia a fost analizată timp de şase luni. Prim-ministrul Justin Trudeau s-a angajat să legalizeze marijuana până la sfârșitul verii, iar Canada va deveni prima ţară din G7 unde va fi permisă folosirea recreaţională a marijuanei.
Folosirea în scopuri medicale este permisă din 2001.
Votul de joi va trimite proiectul de lege înapoi în Camera Comunelor acolo unde parlamentarii vor decide dacă vor accepta cele 40 de amendamente propuse de Senat.
În cazul în care legea va fi adoptată și de Camerea Comunelor, ea va fi pusă în practică în termen de 12 săptămâni de la aprobare. Provinciile sunt responsabile pentru mai multe aspecte, cum ar fi felul în care va fi vândută marijuana şi dacă utilizatorii pot fuma în public.
Conform estimărilor, canadienii vor putea cumpăra legal marijuana la sfârşitul lui august sau începutul lui septembrie. Canada este una dintre ţările în care se fumează printre cele mai mari cantităţi de marijuana. Ottawa susţine că legalizarea marijuanei va îngreuna accesul tinerilor la acest produs, nu va permite ca sume importante de bani să ajungă la grupări de crimă organizată, va face munca poliţiştilor mai uşoară şi va îmbunătăţi sănătatea publică.
