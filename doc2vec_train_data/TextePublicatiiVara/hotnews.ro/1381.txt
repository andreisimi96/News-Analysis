Sâmbătă, 16 iunie 2018, 20:35 Sport | Tenis
Foto: atp/ twitter
Tenismanul elveţian Roger Federer va reveni pe primul loc în clasamentul ATP începând de luni, după ce a reuşit să se califice în finala turneului de la Stuttgart, informează AFP, potrivit Agerpres .
Sâmbătă, Federer l-a învins în trei seturi, 6-7 (2/7), 6-2, 7-6 (7/5) pe australianul Nick Kyrgios, în penultimul act al competiţiei din Germania, iar în finală îl va înfrunta pe canadianul Milos Raonic, care s-a impus în cealaltă semifinală, cu 6-4, 7-6 (7/3), pe deţinătorul titlului, francezul Lucas Pouille.
Campionul din Ţara Cantoanelor, care nu a luat parte la sezonul pe zgură, va începe luni a 310-a sa săptămână în fotoliul de lider mondial, un record pentru tenisul profesionist. El îl va detrona pe spaniolul Rafael Nadal, recentul câştigător al turneului de Grand Slam de la Roland Garros.
