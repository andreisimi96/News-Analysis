Adrian Țuțuianu despre cei care au huiduit-o pe Gabriela Firea: Atitudini ce-aduc aminte de mişcările de tip fascist şi nazist / Dacă lăsăm lucrurile astea să se manifeste în societatea românească, ne vor costa scump
Marţi, 12 iunie 2018, 20:37 Revista Presei | Politic
Foto: Captura Digi 24
Adrian Țuțuianu, senator și vicepreședinte al PSD, susține că primarul Capitalei, Gabriela Firea, "a făcut un lucru extraordinar" prin participarea la ceremonia în care Simona Halep a prezentat trofeul câștigat la Roland Garros, iar huiduielile spectatorilor reprezintă doar "foarte multă ură", "atacuri care nu au la bază absolut nimic" şi atitudini care aduc aminte de "mişcările de tip fascist şi nazist din Europa anilor 1940". Țuțuianu a făcut aceste declarații într-o intervenție la postul Digi24 .
Reprezentantul PSD a fost întrebat dacă participarea la ceremonia de pe Arena Națională poate fi considerată o greșeală a primarului general, el răspunzând:
"Nu. Cred că nu a luat în calcul doamna primar faptul că acolo e prezent doamnul Bădiţă (Florin Bădiță, fondatorul Corupția ucide - n.r.) şi cu gruparea din așa-numita Mișcare #Rezist. Este (Florin Bădiță - n.r.) un personaj de toată ziua stă pe străzi, nu știu din ce trăiește".
"Vreau să vă spun că asemenea evenimente nu trebuie să fie maculate de nimeni şi cred că asta arată modul în care unii privesc societatea românească. Cu foarte multă ură, cu atacuri care nu au la bază absolut nimic şi cu atitudini care mie mi-aduc aminte de mişcările de tip fascist şi nazist din Europa anilor 1940. Atunci se discuta de oameni, de suboameni, de urâţi, de strâmbi... Lucrurile astea, dacă le lăsăm să se manifeste în societatea românească, ne vor costa scump", a declarat Țuțuianu pentru Digi24.
Când jurnalistul Digi24 îi atrage atenția că întreaga Arenă Națională părea să sancționeze prin huiduieli prezența Gabrielei Firea la ceremonia destinată Simonei Halep, vicepreședintele PSD a subliniat "lucrul extraordinar" făcut de primarul Capitalei.
"Părea, eu nu cred că toţi. Doamna Firea a făcut un lucru extraordinar, a făcut ceea ce ar trebui să facă orice demnitar, a felicitat un sportiv care a adus României faimă, prestigiu, o expunere internaţională pozitivă foarte bună și lucrul ăsta se întâmplă oriunde în lume, un primar oferă cheia oraşului unui sportiv de excepţie", a spus Țuțuianu.
