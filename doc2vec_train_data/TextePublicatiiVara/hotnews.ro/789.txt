CV Mircea Tudosie
(08 Iun 2018) PDF, 1016KB
Ministerul Comunicațiilor a anunțat vineri că, în ședința de astăzi a Consiliului de Administraţie al Poștei Române, 's-a hotărât numirea ca director general provizoriu a domnului Mircea Tudosie', fără alte detalii legate de acesta. Poșta Română, companie la care statul prin Ministerul Comunicațiilor deține 75% din acțiuni, a afișat pe site-ul propriu CV-ul noului director general interimar. Acesta este angajat din 2009 în companie, iar din 2013 până în prezent a coordonat structura operațională a Poștei în tot Municipiul București, având în subordine 2000 de angajați.
"În decursul zilei de astăzi, 8 iunie a.c., a avut loc şedinţa Consiliului de Administraţie al Companiei Naţionale Poşta Română S. A. în care s-a hotărât numirea ca director general provizoriu a domnului Mircea Tudosie.
Această decizie a fost luată prin votul unanim al membrilor Consiliului de Administrație al Companiei Naţionale Poşta Română S. A.", a anunțat vineri Ministerul Comunicațiilor fără alte detalii.
Ministerul nu a răspuns, până la publicarea acestui articol, solicitării HotNews.ro de a furniza detalii despre noul director general interimar al companiei, dar Poșta Română a actualizat informațiile de pe site-ul propriu, afișând CV-ul noului director general interimar. (vezi documentul atașat).
Mircea Tudosie are o vechime de 9 ani în Poșta Română, în perioada 2009-2011 fiind șef departament comercial operațional. În perioada 2011-2013 a fost expert - specialist proiecte de repoziționare a companiei, iar din 2013 și până în prezent a fost director al Oficiului Poștal al Municipiului București, și a coordonat structura operațională a Poștei în tot Municipiul București, având în subordine 2000 de angajați.
Mircea Tudosie îl înlocuiește pe Costin Tudor, a cărui demisie a fost comunicată la fel de scurt miercuri, 6 iunie, de Poșta Română, fără detalii legate de motivele demisiei acestuia.
Noul director general interimar al Poștei, Mircea Tudosie, este astfel al șaselea director general interimar al companiei din ultimele 15 luni după Costin Tudor, Ovidiu Săcară, Elena Petrașcu, Rareș Stanciu și Andrei Stănescu.
Statul a virat luna trecută 153 milioane de lei în conturile Poștei Române, primul pas al capitalizării prin care datoriile către Fisc ale companiei vor fi șterse.
Diferenţa până la suma de 170.000.000 lei a majorării de capital de la Poștă va fi virată în ultimul trimestru al acestui an, a anunțat luna trecută Ministerul Comunicațiilor. Suma este destinata achitarii datoriilor restante la bugetul general consolidat, asa cum este prevazut in Legea bugetului de stat pe anul 2018.
Posta Romana este detinuta de statul roman, prin MCSI in proportie de 75%, si de Fondul Proprietatea in proportie de 25%.
