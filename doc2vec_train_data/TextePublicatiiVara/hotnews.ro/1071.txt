Marţi, 12 iunie 2018, 18:12 Life | Muzică
Sneha la Festivalul de la Slanic Moldova
Între 21 și 24 iunie, la Slănic Moldova vor avea loc o serie de concerte, performance-uri, DJ set-uri și workshop-uri în cadrul celei de-a doua ediții a rezidenței artistice internaționale In Context/Slanic Moldova . Țara invitată anul acesta este India, cu o serie de artiști vizuali, muzicieni și coregrafi, care timp de o lună vor lucra în spațiile Cazinoului din Slănic dar și în aer liber. Intrarea la eveniment este liberă.
Festivalul își propune inițierea unui dialog între muzica indiană și prezentul context natural și local, dintr-o perspectiva etnomuzicologică și ecologică.
Rezidența The Attic constă în crearea unui ansamblu format din muzicieni contemporani români și vestici, care timp de patru zile vor experimenta sonor interculturalitatea, precum și interacțiunea metabolică dintre om și natură.
Muzicienii participanți vor explora diverse moduri de abordare a muzicii indiene, atât clasice cât și contemporane, cu diferite instrumente. Spațiul proiectului devine în sine o resursă de dialog și fuziune, rezidența materializându-se la final într-un concert în salina Târgu Ocna, ce va fi precedat de trei acte diferite de improvizație.
Printre artiștii invitați se numără Sneha Khanwalker, Bogman și Somnoroase Păsărele.
Sneha Khanwalker este unul din cei mai versatili compozitori de muzică de film de la Bollywood. Cea mai cunoscută compoziție a sa este pentru filmul bollywoodian Oye Lucky! Lucky Oye!. Pe lângă instrumentele tradiționale și electronice, Sneha adaugă numeroase componente abstracte și creează un sunet contemporan, ce descrie muzica interioară a spațiului. De asemenea, a fost gazda unei mini-serii de documentar pe MTV, Sound Trippin, ce avea ca subiect explorarea sunetelor locale în diverse zone din India, pe care îi invita să creeze soundscapes autentice.
Programul complet al rezidenței InContext și al concertelor The Attic InContext, precum și biografiile tuturor artiștilor participanți se găsesc pe www.incontext.art .
