Luni, 4 iunie 2018, 21:04 Sport | Roland Garros 2018
Ziua de tenis de la Roland Garros s-a încheiat cu un meci de trei ore și 37 de minute, iar cel mai bun fel de a face pasul către "mâine" a fost o dispută între capriciosul (dar în egală măsură talentatul) Fabio Fognini și <seriosul> Marin Cilic. A fost un meci de cinci seturi (6-4, 6-1, 3-6, 6-7(4), 6-3 pentru croat), în urma căruia publicul a plecat mulțumit: au fost lovituri spectaculoase, aplauze la scenă deschisă și un italian care la final a fost învins pe teren, dar a cucerit inimile celor prezenți.
Între două meciuri care au consemnat calificări fără risipă de energie (Sharapova a profitat de abandonul Serenei, iar Muguruza a alergat doar două game-uri cu Tsurenko), am putut vedea pe centralul parizian un meci care a ținut mare parte din public pe scaun preț de peste trei ore.
Disputa părea una de trei seturi (dezechilibrată), mai ales după ce primele două s-au încheiat cu 6-4, 6-1 pentru Marin Cilic. Au fost momente bune în care Fognini (cunoscut pentru comportamentul său dificil) a dat senzația că abandonează lupta fără să încerce măcar să se opună loviturilor puternice ale adversarului.
Huiduit de mai multe ori pentru comportament neadecvat asupra rachetelor sale, italianul și-a găsit motivația și constanța doar în a treia manșă, una câștigată la 3.
Susținut de mulți suporteri italieni, capriciosul Fabio se mobilizează, are mai puține <scăpări> care să-i consume inutil energia și reușește oarecum surprinzător să ducă meciul în decisiv după ce a câștigat tiebreak-ul setului al treilea la 4.
Este ultimul meci care se mai dispută în complexul de la Roland Garros, iar lumea se înghesuie la porți să prindă finalul. Fabio a reușit și luni să fie un om al contrastelor, cel care face publicul să-l fluiere, dar și cel care atrage puternic prin loviturile sale "fermecate".
Italianul a avut și contra lui Cilic execuții dintre cele mai spectaculose: de la scurte impecabile și până la passing-uri de toată frumusețea. Din păcate pentru Fabio, impresia artistică contează mult doar în patinaj, singurele beneficii din tenis fiind doar aplauzele frenetice ale tribunei.
Fognini are darul de a face oamenii să țină într-un final cu el, deși au început partida cu o altă opțiune. "Seriosul" Cilic a punctat pe tabelă, dar <inimile> spectatorilor au fost până la urmă cucerite de atât de talentatul, dar și atât de greu de înțelesul Fabio.
Printre ieșiri vulcanice, italianul știe cum să <atingă> și latura sensibilă a privitorului de tenis, iar lumea îl place pentru că o distrează: de la lovituri de manual, până la zâmbete sau bezele trimise în tribună.  
Cu prosopul pe cap, Fabio iese de pe Chatrier în aplauzele furibunde ale celor prezenți. Până la urmă, și-a atins scopul: sportul este cu și despre oameni, iar reacția acestora transmite că lumea i-a apreciat tenisul genial pe care poate să-l etaleze uneori.
Don't go anywhere... @fabiofogna forces a fifth set against Cilic for a place in the quarterfinals. #RG18 pic.twitter.com/O93oArgtvt
