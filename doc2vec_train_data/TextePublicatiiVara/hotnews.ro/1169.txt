Joi, 14 iunie 2018, 3:42 Economie | Finanţe & Bănci
Sediul Federal Reserve
Rezerva Federală din Statele Unite (Fed) a dispus, miercuri, majorarea dobânzii de referinţă cu 0,25 puncte procentuale, până la intervalul 1,75%-2%, semnalând că ar putea decide alte două creşteri anul acesta, informează agenţiile Bloomberg şi Reuters.
Este a doua oară în 2018 când Comitetul Federal pentru Pieţe Deschise (FOMC), un organism din cadrul sistemului bancar central din SUA, a decis majorarea dobânzii-cheie, semnalând încă două creşteri anul acesta, pe fondul scăderii şomajului, dar al creşterii inflaţiei într-un ritm mai accelerat decât se preconiza.
Fed a renunţat la angajamentul de a ţine dobânzile suficient de mici pentru stimularea economiei "o anumită perioadă", transmiţând că nu va tolera, cel puţin până în anul 2020, creşterea inflaţiei peste nivelul stabilit, notează agenţia Reuters.
Oficialii guvernamentali americani au semnalat miercuri că inflaţia ar putea depăşi plafonul stabilit de sistemul bancar central, respectiv 2%. Pentru anul acesta se anticipează că inflaţia va atinge 2,1% în SUA, urmând să rămână la acest nivel până în 2020.
"Piaţa muncii a continuat să se consolideze, activitatea economică a crescut într-un ritm solid. Cheltuielile persoanelor fizice s-au intensificat, investiţiile fixe au continuat creşterea puternică", a argumentat Comitetul Federal pentru Pieţe Deschise (FOMC), un organism din cadrul sistemului bancar central din SUA.
Potrivit comunicatului Fed, creşterea economică a Statelor Unite ar urma să continue creşterea în ritm rapid indiferent de majorarea dobânzii de referinţă. "Comitetul Federal pentru Pieţe Deschise se aşteaptă ca majorarea graduală a intervalului ratei dobânzii să fie compatibilă cu expansiunea activităţilor economice, cu situaţia unei pieţe a muncii puternice şi cu un nivel al inflaţiei în obiectivul de 2% pe termen mediu", informează instituţia.
Aceasta este a șaptea majorare a dobânzii decisă de Fed începând din 2015. Oficialii Fed încearcă să tempereze inflația cu rate mai mari ale dobânzilor și cred că economia Statelor Unite își poate permite costuri mai mari ale împrumuturilor, potrivit Mediafax.
