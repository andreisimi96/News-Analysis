Mitingul de protest față de abuzurile din justiție organizat de PSD va avea loc astăzi, la ora 20:00/ Dragnea promite că aduce "câteva sute de mii" de PSD-iști în Piața Victoriei
Sâmbătă, 9 iunie 2018, 4:10 Actualitate | Esenţial
Afis pentru mitingul PSD
Marele miting al PSD va avea loc astăzi, începând cu ora 20:00, în Piața Victoriei. Mitingul va fi unul de protest față de abuzurile din justiție. „Facem acest miting pentru a arăta că suntem deciși să mergem până la capăt”, a declarat Liviu Dragnea, promițând că în Piața Victoriei vor fi „câteva sute de mii” de social-democrați. Tăriceanu a promis și el prezența a 20.000 de oameni. Președintele Klaus Iohannis mărturisește că nu a mai văzut astfel de manifestări de pe vremea comuniștilor.
Iohannis despre mitingul PSD: O abordare caraghioasă și pur populistă / Într-o societate normală mitingurile sunt făcute de opoziție
Presedintele Klaus Iohannis a declarat că mitingul anunțat de PSD-ALDE pentru 9 iunie îi aduce aminte de manifestările partidului comunist  și a comentat că i se pare ciudat ca puterea să organizeze astfel de manifestări de susținere a propriei guvernări. "
"Mi se pare o ciudățenie ca să nu folosesc alte clasificări. Un miting organizat de guvernanți ca să se autosusțină sau să se laude singuri, astfel de manifestări am mai avut pe vremea comuniștilor", a spus seful statului.
Dragnea promite că aduce "câteva sute de mii" de PSD-iști în Piața Victoriei, la miting/ Tăriceanu promite 20.000
„Este un miting organizat împotriva abuzurilor care se întâmplă în România de mult timp, este un miting împotriva faptului că democraţia şi statul de drept sunt puse serios sub semnul întrebării, ba putem spune şi mai dur că sunt afectate de câţiva ani buni în România. Facem acest miting pentru a arăta că suntem decişi să mergem până la capăt, pentru ca România să devină o ţară democratică, o ţară unde libertăţile şi drepturile fundamentale ale cetăţenilor sunt respectate, aşa cum scrie şi în Constituţia României şi toate tratatele internaţionale pe care România le-a semnat",  a declarat preşedintele PSD , la finalul reuniunii CExN al formaţiunii de pe 4 iunie.
Preşedintele Senatului, Călin Popescu Tăriceanu, a anunţat că  ALDE va aduce la mitingul organizat de PSD sâmbătă seara aproximativ 20.000 de oameni , afirmând că judeţele aflate la cel mult 250 de kilometri distanţă faţă de Bucureşti vor avea o normă mai mare de oameni, în timp ce judeţele mai îndepărtate vor avea o normă mai mică. 
"Am programat să aducem din toate judeţele din ţară, în funcţie de distanţa la care se situează judeţele de Bucureşti. Cele până în 250 de kilometri vor avea o normă mai mare, cele între 250-500 de kilometri o normă ceva mai mică şi cele peste 500 de kilometri vor aduce, probabil, un număr redus, la nivel de 100 de persoane. Bucureştiul şi Ilfovul au obligaţii mult mai mari, care se cifrează în jurul cifrei de 4.000. Per total, scontăm aproximativ 20.000 de persoane să vină", a anunţat liderul ALDE.
Călin Popescu Tăriceanu spune că prin mitingul de sâmbătă seară din Piaţa Victoriei se face "un nou pas în lupta cu abuzurile şi cu sistemului opresiv format în România sub atenta supraveghere a binomului SRI – DNA" şi îi cheamă pe oameni în stradă . 
"Este vremea ca şi vocea noastră să se facă auzită, nu doar a celor care protejează instituţiile de forţă, procuratura şi aplaudă spectacolul cătuşelor. Este momentul să arătăm că suntem puternici şi că lupta împotriva statului paralel are o susţinere semnificativă în rândul românilor", scrie Tăriceanu pe Facebook, el distribuind pagina creată de ALDE pentru mitingul PSD de sâmbătă seară.
Colegi de partid ai liderului PSD, eforturi pentru transportarea oamenilor la miting
Liderul PSD Iaşi, Maricel Popa, susţine că din judeţul Iaşi vor pleca la mitingul de sâmbătă 5-6.000 de persoane .
”Ne descurcăm, vor pleca de la Iaşi 5-6.000 de oameni. Deplasarea se va face cu autocare, maşini mici, dar şi cu trenul. Vor fi trei puncte de plecare în judeţ - Iaşi, Paşcani şi Târgu Frumos. Nu a fost complicată mobilizarea. Sunt comune unde la început aveam 50 de oameni care voiau să meargă, acum sunt o sută”, a declarat pentru News.ro liderul PSD Iaşi, Maricel Popa.
O rganizaţia PSD Vaslui ar putea aduce 2.500 - 3.000 de oameni la mitingul  de care ar urma să fie organizat sâmbătă, la Bucureşti, de social-democraţi, a susținut luni preşedintele filialei, Dumitru Buzatu, citat de Agerpres.  
"S-a tot discutat despre organizarea acestui miting, s-au enunţat obiectivele sale şi, evident, s-a creat un nivel de aşteptare în rândul oamenilor. Eu cred că pregătirea cea mai bună nu trebuie să o avem noi, preşedinţii organizaţiilor, ci oamenii, cei care urmează să fie mobilizaţi pentru a fi prezenţi la acest miting şi eu m-am confruntat în ultimele săptămâni cu nenumărate solicitări de a declanşa această acţiune. (...) Noi am estimat, în raport cu capacitatea de transport, am făcut o estimare foarte realistă, că am putea aduce în condiţii de siguranţă 2.500 - 3.000 de oameni la acest miting", a spus Buzatu, la Palatul Parlamentului, înainte de şedinţa conducerii PSD.
Presedintele filialei PSD Bacău, senatorul Dragoș Benea, un aliat fidel al lui Liviu Dragnea,  promite că va aduce aproximativ 10.000 de membrii și simpatizanți PSD  din județ.
Câți manifestanți promite fiecare filială PSD din țară să aducă la mitingul din București? Unele organizații au închiriat chiar și garnituri de tren. ( Vezi aici detaliat )
Miting organizat pentru "condamnatul penal Liviu Dragnea"
Primarul PSD din Cavnic, Vladimir Petruț, un contestatar al lui Liviu Dragnea de la celebra OUG 13, a declarat, la postul de televiziune TV Sighet, că  mitingul organizat de social-democrați sâmbătă, la București, este pentru "condamnatul penal Liviu Dragnea ".
"De exemplu și acum, prostia asta de miting. Cum să faci tu miting în capitala țării, când tu conduci țara, tu ai prefecții, tu ai primarii 80%, tu ai președinții de consilii județene, tu ai prim ministrul, tu ai guvernul României, tu ai Camera Deputaților, tu ai Senatul, poți legifera, poți face legi, poți să faci dezbateri publice, sau meri cumva să-l aperi pe penalul Dragnea. E, aici e problema, penalul Dragnea (...) dl Dragnea e condamnat penal, este penalul Dragnea. (...) Nu poți să meri să fii alături de un condamnat penal", a spus acesta, potrivit unei înregistrări video publicate pe Facebook.  
"Părerea mea personală e că acest miting e pentru iubitorul poporului, condamnatul penal Liviu Dragnea", a susținut el.
”Nu consider că PSD are vreun motiv să organizeze acest miting de la București, având în vedere că guvernează cu peste 60 % la nivel național, au administrații locale, județene, Guvern, servicii deconcentrate, prefecți, subprefecți. Cred că este un miting pentru penalul de Liviu Dragnea, vineri va fi sentința și vrea să arate câtă lume îl susține și ce popularitate are, ca să aibă motiv să rămână în funcție după ce va fi condamnat, pentru că eu sunt convins că va fi condamnat. Au spus că aleșii locali ai PSD, consilieri locali și județeni, trebuie să meargă la miting. Dacă nu merg își pierd mandatul. Oamenii merg pentru că așa li se cere, că și eu dacă le spun consilierilor să meargă, merg, pentru că nu au ce face”, a mai spus Petruț.
Organizarea PSD pentru miting  
Un document intern al PSD, obținut de agenția Mediafax, arată că  participanții la mitingul de sâmbătă al social-democraților sunt sfătuiți să fie îmbrăcați în haine albe sau costume populare, să aibă la ei lanterne mici sau telefoane mobile cu lanternă și să vină cu imnul României tipărit, varianta prescurtată .
Același document cuprinde și indicații cu privire la traseul care trebuie urmat de către autocarele care vin din provincie, două dintre punctele unde se vor strânge acestea fiind Romaero Băneasa și Piața Charles de Gaulle.
Firea a convocat comandament la Primăria Capitalei: 14 evenimente vor avea loc sâmbătă, ziua în care PSD își aduce oamenii la miting. Social-democrații vor să strângă 220.000 - 250.000 de participanți
Primarul General, Gabriela Firea, a convocat vineri un comandament în cadrul căruia s-au discutat  mai multe măsuri de prevenire a incidentelor la cele 14 evenimente care se vor desfășura sâmbătă în Capitală, printre care mitingul PSD și parada LGBT . Firea a mai precizat că în cererea de autorizare pentru mitingul PSD a fost estimat un număr de 220.000 – 250.000 de persoane. 
"Cele mai multe evenimente au loc în zona centrală și am convocat acest comandament pentru a ne asigura că toate manifestările care au loc în Capitală în dată de 9 iunie se vor desfășura legal, civilizat, cu respect față de legislație și valorile umane, astfel încât să nu existe incidente neplăcute", a declarat Gabriela Firea.
