Scurgeri de propilenă în Vâlcea, după ce o garnitură de tren a lovit o mașină / Traficul feroviar este blocat
Duminică, 10 iunie 2018, 14:16 Actualitate | Esenţial
Foto: ISU Bucuresti-Ilfov
O garnitură de tren care transporta propilenă a lovit un autoturism, duminică, în localitatea Prundeni din judeţul Vâlcea. Zona a fost izolată, iar pompierii au intervenit cu mai multe echipaje. În urma accidentului nu s-au înregistrat victime, dar traficul feroviar este blocat.
Potrivit Centrului Infotrafic, din cauza accidentului, circulaţia feroviară este oprită pe secţia de cale ferată 201, la kilometrul 242+00, între staţia Drăgăşani şi halta Călina, în judeţul Vâlcea.
Accidentul a avut loc în localitatea Prundeni, satul Călina, unde un autoturism a pătruns pe calea ferată, fiind izbit de un tren încărcat cu propilenă, relatează News.ro.
Potrivit reprezentanţilor Inspectoratului pentru Situaţii de Urgenţă Vâlcea, în maşină se afla o singură persoană, care a scăpat nevătămată. Garnitura de tren era formată din 20 de vagoane, din care 17 erau pline cu propilenă, iar în urma accidentului au existat scurgeri de propilenă, astfel că zona a fost izolată pe o distanţă de aproximativ 300 de metri, pompierii intervenind cu mai multe echipaje. 
Zona în care s-a produs accidentul este la o distanţă de aproximativ 600 de metri de case, iar la acestă oră situaţia este remediată, prin repararea unei vane, şi nu există niciun pericol, au adăugat reprezentanţii ISU Vâlcea.
