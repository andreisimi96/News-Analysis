UPDATE Accident grav pe A1, între Deva și Simeria, după ce o mașină a intrat pe contrasens: patru oameni au murit, trei au fost răniți
Sâmbătă, 16 iunie 2018, 8:51 Actualitate | Esenţial
Patru oameni şi-au pierdut viaţa, iar alţi trei au fost răniţi,  sâmbătă, după ce şoferul unei maşini a intrat pe contrasens cu maşina, pe Autostrada A1 între Deva şi Simeria, traficul rutier fiind blocat, transmite news.ro. 
Bilanţul iniţial era de trei morţi şi patru răniţi, însă unul dintre răniţi, cu traumatisme severe, a decedat ulterior.
Potrivit reprezentanţilor Inspectoratului de Poliţie al judeţului Hunedoara, accidentul rutier a avut loc în jurul orei 6.45, sâmbătă dimineaţa.
”În jurul orei 06.45, un autoturism care circula pe contrasens pe A1, din direcţia Şoimuş-Simeria, a intrat în coliziune cu un autoturism şi o autoutilitară. În urma impactului a rezultat decesul a trei persoane aflate în autoturismul care a produs evenimentul rutier şi rănirea altor patru persoane”, transmite IPJ Hunedoara
Potrivit reprezentanţilor ISU Hunedoara, dintre cele patru persoane rănite,  una a suferit traumatisme severe iar alte trei sunt rănite mai uşor şi conştiente. Ulterior, persoana rănită grav a decedat.
