Vineri, 1 iunie 2018, 16:44 Sport | Roland Garros 2018
Foto: wta/ twitter
Zgură, multă zgură pe tastatură. Stau atât de aproape de teren încât uneori îmi închipui că joc și eu. Pe teren, forehand-ul Mihaelei este cu adevărat o lovitură de top, iar Svitolina iși pierde pas cu pas răbdarea. Primul set este o adevărată demonstrație de tenis, iar favorita numărul patru își caută cu o privire disperată echipa...Pe teren însă, Elina este mai singură ca niciodată în fața jocului agresiv, apăsat și spectaculos al Mihaelei. Buzărnescu obține victoria carierei (6-3, 7-5, după o oră si 37 de minute) și face pasul spre partea superioară a competiției de la Paris (este în optimi)...
O arenă specială
Terenul 1 din complexul de la Roland Garros este unul special, cu forma sa rotundă (este cunosc drept "Bullring" și are o capacitate de 3.800 de locuri). În plus, dacă te afli pe el în calitate de jurnalist ai un mare avantaj: te "aduce" la doar maxim trei metri de jucătoare, atunci când acestea primesc pe partea de impar (mă refer la jumătatea de teren de unde se filmează partidele). Nu lipsesc steagurile tricolore - momentan sunt trei la număr.
Lângă echipa Svitolinei
La un rând distanță se află echipa Elinei: discută între ei și par destul de liniștiți în legătură cu meciul care de-abia a început. Primele semne de întrebare apar pentru jucătoarea din Ucraina după ce Mihaela reușeste primul break al disputei. Svitolina trece prin fața echipei sale și îi întreabă ce trebuie să facă - e clar, nu este începutul de meci la care se aștepta (3-1 pentru Buzărnescu).
Revenind la arenă (trebuie să recunosc că sunt fascinat de ea), ea <aduce> din interior pe undeva cu Colosseum-ul (categoric la cu totul alte dimensiuni). Pe teren, cel puțin în primele patru game-uri, Mihaela a întruchipat rolul <Gladiatorului>.
Primul murmur mai pronunțat al tribunei apare după o venire la fileu a Mihaelei: jucătoarea noastră ratează voleul (trimite în afara terenului), iar oftatul spectatorilor este unul general.
Coaching între puncte
Fiind atât de aproape de Elina (lucru imposibil de făcut de exemplu pe Chatrier), antrenorul acesteia îi "aruncă" niște cuvinte, iar eleva sa dă aprobator din cap (un episod foarte greu de depistat de arbitra din scaun).
Forehand de Nadal
Pe teren, jocul Mihaelei arată foarte bine: forehandul o "plimbă" pe Elina dintr-o parte în alta, backhandul este solid, iar privirea jucătoarei din Ucraina pare că ucide în aceste momente. Urmează o rachetă dată cu putere de pământ, iar primul set îi revine sportivei noastre - fantastică manșă a reușit Buzărnescu (6-3)...
Serviciul tremură puțin din partea Mihaelei în debutul setului secund (un game de uitat), iar Svitolina face break-ul. Este momentul potrivit pentru a observa că publicul de pe Terenul 1 ține cu Elina (o aplaudă la scenă deschisă pe sportiva din Ucraina).
După ce ratează o șansă importantă, Mihaela se aude foarte bine spunând: "Nu ești în stare să dai un retur în teren". Desigur că este mult prea aspră cu ea, până în acest moment al partidei a fost jucătoarea mai bună...
Game-ul cu numărul cinci al setului secund a fost unul care practic a început de la 0-40. Buzărnescu a greșit mult, a lăsat-o puțin pe adversară să prea inițiativa, iar din deplasare a ratat execuțiile. Mihaela a luptat însă exemplar pentru fiecare minge, iar în mod miraculos a ajuns să-și câștige serviciul (3-2 în favoarea ei).
Cu ceva presiune pe umeri (e condusă cu 1-0 la seturi și cu 3-2), favorita numărul patru ratează un smash pe care îl înveți în juniorat. Svitolina pare descumpănită, iar limbajul corpului o trădează. La minge de break, Buzărnescu ratează copilărește din apropierea fileului, iar o jucătoare cu atâta experiență precum Elina nu are nevoie de o a doua șansă (3-3)...
Momentul meciului îî aparține favoritei patru - după ce o aduce pe Mihaela cu o scurtă la fileu, Elina o lobează apoi perfect pe jucătoarea noastră - urale din tribune.
Publicul de pe Chatrier îl ovaționează pe Zverev (sunt apropiate cele două arene), Alexander tocmai a supraviețuit unui nou meci de cinci seturi (victorie cu Damir Dzumhur).
Primul moment de descumpănire al Mihaelei
4-4, setul doi, la serviciu Buzărnescu. Game-ul are o încărcătură specială, se simte dramatismul în aer. Elina are de partea ei experiența, Mihaela entuziasmul. De data aceasta, un smash ratat complex a făcut diferența, iar experiența a avut câștig de cauză. Momentul s-a "lăsat" cu o aruncare de rachetă din partea sportivei noastre...
La minge de set, Elina se împiedică și ratează execuția...Ce moment! După o rejucare de punct, Mihaela își recâștigă serviciul, iar setul intră în prelungiri (5-5) spre disperarea sportivei din Ucraina (parcă nu îi vine să creadă ce coșmar trăiește). 
Tastatura și zgura
Chiar sunt foarte aproape de teren, iar acest lucru ajung să îl conștientizez și mai bine după stratul semnificativ de zgură care se află pe tastatură. Cât șterg ecranul (și el cu urme vizile de <terre battue>), Elina comite două erori forțate, iar acum va servi pentru a rămâne la Roland Garros (6-5 pentru Buzărnescu).
La 30-15 pentru Svitolina are loc un punct cu o încărcătură specială: se joacă fără gardă, cu lovituri la limită, publicul își ține respirația la fiecare execuție...Eliberare pentru Svitolina, tabela se schimbă în dreptul ei. Finalul game-ului nu este însă aici: forehand-ul Mihaelei este cu adevărat grozav, o destabilizează pe Elina, iar marea surpriză se produce pe "Colloseum-ul" complexului de la Roland Garros. Buzărnescu este în turul patru la Paris, după ce a ținut-o la respect pe una din jucătoarele momentului, Elina Svitolina. 
Termin cronica, ridic privirea, iar în fața mea este Dominic Thiem. Și nu, nu visez, asta înseamnă Roland Garros, o adevărată sărbătoare a tenisului...
S-ar putea să te intereseze și:
