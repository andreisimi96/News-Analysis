Vineri, 15 iunie 2018, 14:42 Actualitate | Esenţial
Judecătorul CCR Petre Lăzăroiu a declarat, vineri, pentru Agerpres, că a fost chemat de unul dintre consilierii preşedintelui Klaus Iohannis, care i-ar fi comunicat că şefului statului i se cere imperios de către o asociaţie emiterea unui decret de revocare din funcţie a magistratului.
"M-am întâlnit cu doamna Simina Tănăsescu (consilier prezidenţial - n.r.), la cererea dânsei. Am fost la Facultatea de Drept, unde avea examene. M-a rugat prietenos să vin până la dânsa că are o misiune ingrată. Mi-a spus: <<uite, am hârtia aceasta>> (o cerere de la Fundaţia VeDem Just, prin care solicită preşedintelui CCR, Valer Dorneanu, să pună în discuţie mandatul lui Petre Lăzăroiu - n.r). Zic: <<ştiu, e o aberaţie, circulă de vreo două săptămâni, eu nu iau în consideraţie>>. Pai da, dar zice: <<preşedintelui i se cere imperios să se emită un decret>>. Cu ce obiect?<< Păi, decret de revocare a ta>>. Zic: <<ştii bine că nu are niciun temei, nu are nicio prerogativă>>. <<Da, dar suntem în situaţia în care, dacă nu emite acest decret, ne dă în judecată respectiva asociaţie, dacă îl emite ne dai tu în judecată>>. Eu am zis: <<bineînţeles că aşa va fi>>", a relatat Lăzăroiu.
Discuția are loc în contextul în care, în urmă cu două săptămâni, , judecătorul Bogdan Mateescu a semnalat pe pagina sa de Facebook că un judecător constitutional „stă în functie de 10 ani, deși CCR a zis negru pe alb general obligatoriu acum vreo două luni că e neconstituțional mecanismul prin care se tinde la depășirea termenului constituțional de 9 ani”.
„Așadar dansul este în funcție și azi. Situația juridică e neatinsă în pofida deciziei CCR general obligatorii”, a arătat Bogdan Mateescu.
Acesta s-a referit la judecătorul Petre Lăzăroiu, care a fost numit în funcție în 2008 pe un rest de mandat și reinvestit în 2010, potrivit site-ului g4media.ro.
Pe 5 iunie, preşedintele Curţii Constituţionale a României (CCR), Valer Dorneanu, consideră că o prezumtivă schimbare a statutului judecătorului constituţional Petre Lăzăroiu, pe care o consideră improbabilă, nu ar putea avea consecinţe decât pe viitor.
”O prezumtivă (dar nerealistă) schimbare a statutului său n-ar putea avea consecințe decât pe viitor și n-ar afecta deciziile pronunțate anterior de Curte. De altfel, ceea ce  este amuzant la actualii critici ai mandatului colegului meu este că, aceștia știau și atunci despre condițiile numirii (având în vedere responsabilitatea pe care o aveau), dar nici la acea data și nici ulterior, timp de 8 ani, n-au comentat sau contestat numirea”, arată comunicatul CCR.
În acest sens, Dorneanu precizează că Petre Lăzăroiu a fost numit de Președintele României (atunci, domnul Traian Băsescu) pe o perioadă de 9 ani, care expiră în anul 2019.
Potrivit lui Dorneanu, anterior, Lăzăroiu a mai exercitat această funcție în perioada 16.09.2008 – 8.06.2010, pe un rest de mandat al fostului judecător Petre Ninosu, care decedase.
”Prevederile articolului 68 stabilesc că în cazul în care perioada pentru care a fost numit noul judecător este mai mică de 3 ani (cum este cazul în speță), acesta va putea fi numit, la reînnoirea Curții Constituționale, pentru un mandat complet de 9 ani. Acest text este în vigoare și se bucură în continuare de prezumția de constituționalitate”, arată Dorneanu.
Comunicatul mai subliniază că, potrivit prevederilor art.147 alin.(4) din Constituţie, deciziile CCR sunt general obligatorii de la data publicării lor în Monitorul Oficial al României.
Acesta respinge, totodată, anumite acuzații potrivit președintele Curții se află în incompatibilitate.
”În ceea ce privește așa-zisa incompatibilitate a președintelui Curții Constituționale ca urmare a faptului că ginerele său ar fi un „general penal“ din ministerul de interne, menționez că fiica mea este căsătorită de 25 de ani, dar nici eu, nici ea nu știam că soțul ei este general la Interne, fiind convinși amândoi că ginerele meu este inginer tipograf. Stimați ”scriitori”, nici eu și nici fiica mea nu-l cunoaștem pe domnul general. Menționez, de asemenea, că nici înaltul funcționar din aparatul Camerei Deputaților (declarat și acesta, în subsidiar, ca ”ginere” al meu), nu deține această calitate, fiind, la rândul său, căsătorit de mulți ani”, comentează Dorneanu.
