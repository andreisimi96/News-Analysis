Joi, 14 iunie 2018, 11:56 Economie | Media & Publicitate
Foto: Wikimedia Commons
​Planurile Facebook de a lăsa userii să ierarhizeze sursele de știri în funcție de gradul de încredere este o tentativă sinistră a companiei de a deveni un fel de redactor-șef al internetului, este de părere Mark Thompson, CEO al The New York Times și fost șef al BBC. El a avertizat că propunerile companiei ar putea afecta democrația și spune că Facebook tot nu înțelege cum să rezolve probleme știrilor false pentru care nici algoritmii nu reprezintă o soluție, scrie The Times.
Planul Facebook prevede că acele publicații care vor fi considerate mai de încredere vor apărea mai des și mai sus pe News Feed, inițiativa fiind răspuns la criticile legate de faptul că algoritmii Facebook ar fi dus la proliferarea fenomenului fake news, mai ales în campania electorală pentru alegerile din SUA.
Thompson spune că planurile Facebook sunt naive și dăunătoare.
El spune că Facebook tot nu înțelege fenomenul fake news și adaugă că, încercând să rezolve un dezastru, Facebook pare să se alăture celor care ”vor să șteargă linia dintre jurnalism bazat pe fapte reale și cel bazat pe propagandă”.
Șeful New York Times spune că, a lăsa un sistem centralizat de algoritmi să decidă ce surse sunt de încredere, poate să afecteze democrația. Dacă algoritmii sunt principala unealtă de combatere a dezinformării, atunci companii precum Google și Facebook ar trebui să fie cât se poate de transparente. Asta pentru că nu știm cum sunt gândiți algortimii pentru a da prioritate unui anumit tip de conținut și nici nu putem știi cum se schimbă în timp acești algoritmi.
”Marile platforme digitale trebuie să arate transparență totală, atât la selecția făcută de algoritmi, cât și la selecția realizată de editori umani. Este un pas esențail pentru rezolvarea acestor porobleme. Cel mai bine ar fi ca aceste lucruri să fie făcute benevol, dar trebuie să fie oricum făcute, chiar dacă asta înseamnă introducerea unor reguli noi sau a unor legi”.
