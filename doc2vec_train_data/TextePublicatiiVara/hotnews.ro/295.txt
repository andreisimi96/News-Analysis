Marţi, 5 iunie 2018, 10:38 Actualitate | Esenţial
​​Uniunea Editorilor din România le cere autorilor de manuscrise, printr-un apel public, să nu semneze contract de realizare de manuale cu Editura Didactică și Pedagogică. Încheierea contractelor este “în afara cadrului legal, încălcând și principiile de piață concurențială”, spune Uniunea. Apelul vine după ce Editura Ministerului Educației a chemat rapid, de pe o zi pe alta, autorii de proiecte de manuale să încheie contracte ce ar impune omerta în domeniu. Editura a intrat, însă, în disoluție, având în vedere că Curtea Constituțională a publicat pe 31 mai în Monitorul Oficial decizia de neconstituționalitate a EDP.
Ce spunea Florian Lixandru, secretar de stat pentru Învățământul Preuniversitar în Ministerul Educației, pentru HotNews.ro , în urmă cu 2 săptămâni:
“În momentul în care a apărut decizia în Monitor, orice demers care se mai întreprinde pe linia aceasta va fi ilegal. Dar nu va mai fi niciun demers. Deocamdată, așteptăm publicarea în Monitorul Oficial a deciziei CCR”.
Între timp, Ministerul Educației păstrează o tăcere totală cu privire la acțiunile Editurii din subordine. Amintim că HotNews.ro a dezvăluit în exclusivitate că Ministerul a atribuit direct Editurii Didactice și Pedagogice (EDP) un contract în valoare de 25 milioane lei, contract care vizează editarea manualelor școlare doar de către această editură. Semnarea contractului s-a făcut deși Curtea Constituțională a declarat neconstituțională Ordonanța prin care EDP putea edita toate manualele, dar CCR nu publicase încă decizia în Monitorul Oficial. Ministerul Educației nu a răspuns nici până acum întrebărilor trimise oficial de HotNews.ro pe această temă. Vom reveni cu răspunsurile Ministerului, atunci când le vom avea.
În joc sunt manualele pentru clasele I, a II-a (pentru care Ministerul Educației spune că au expirat contractele de acum 4 ani) și pentru clasa a VI-a, care trebuie să fie pe băncile copiilor în septembrie 2018.
Ce spune Uniunea Editorilor din România
Uniunea Editorilor din România (UER) - ai căror membri au fost scoși de Ministerul Educației din jocul realizării de manuale școlare, prin aceste încercări ale autorității de a realiza manuale doar la Editura Didactică și Pedagogică - a lansat un apel public adresat autorilor de proiecte de manuale școlare.
Uniunea Editorilor avertizează că “Editura Didactică și Pedagogică (EDP), entitate în subordinea Ministerului Educației, are în prezent un statut juridic incert”.
Pe 31 mai 2018, Curtea Constituțională a publicat în Monitorul Oficial decizia de neconstituționalitate a OUG 76/2017 și motivele pentru care ordonanța care dă EDP dreptul să editeze toate manualele școlare este neconstituțională. La punctul 59, judecătorii Curții spun următoarele:
“(…) întreaga reglementare trebuie transpusă într-un act administrativ cu caracter individual, respectiv hotărâre de Guvern, act care, prin definiție, nu poate aduce modificări sau completări în privința actelor normative de reglementare primară în vigoare cu consecința creării unui monopol pe piața manualelor școlare, astfel cum susțin autorii obiecției de neconstituționalitate”.
“Prin urmare, acțiunea unilaterală a EDP de încheiere a contractelor cu autorii este plasată în afara cadrului legal, încălcând și principiile de piață concurențială”, avertizează Uniunea Editorilor.
Descarcă de aici apelul adresat de Uniunea Editorilor din România către autorii de manuscrise de manuale
Informație de background
Amintim că Ministerul Educației le-a cerut profesorilor, sub promisiunea unor plăți consistente, să trimită manuscrise de manuale pentru clasele I, a II-a și a VI-a. Ministerul nu a spus, însă, care este legea în baza căreia hotărăște să facă manuale altfel decât prin licitație publică, așa cum a făcut în ultimii ani.
Editura Didactică și Pedagogică i-a chemat apoi pe autori să semneze contract de drepturi de autor, dar a condiționat încheierea acestor contracte de semnarea unei declarații de confidențialitate. HotNews.ro a publicat în exclusivitate conținutul declarației de confidențialitate , considerat "excesiv" de juriștii pe care i-am contactat. Ministerul încerca să se asigure, prin acele contracte de confidențialitate, că nimeni nu vorbește despre legalitatea demersului de editare de manuale prin editura declarată neconstituțională de CCR.
Prima întâlnire a conducerii societății Editura Didactică și Pedagogică cu autorii de manuscrise a fost pe 31 mai, iar a doua a fost luni, 4 iunie, potrivit surselor HotNews.ro. EDP încearcă semnarea contractelor, în ciuda deciziei Curții Constituționale care a fost deja publicată în Monitorul Oficial.
