Luni, 18 iunie 2018, 12:29 Sport | Fotbal
​Sârbul Aleksandar Kolarov a marcat unicul gol al meciului dintre Serbia și Costa Rica, din Grupa E a Campionatului Mondial de fotbal, execuția sa fiind una spectaculoasă. Jucătorul lui AS Roma a fost răsplătit pentru reușită cu un automobil Lada 4x4, oferit de guvernatorul provinciei Samara, unde sunt fabricate celebrele mașini, a anunţat luni cotidianul rus Izvestia, potrivit AFP.
"Kolarov a marcat un gol splendid şi i-am oferit un premiu, un certificat pentru o maşină Lada 4x4", a declarat guvernatorul interimar Dmitri Asarov, citat de publicaţia rusă. "El a fost foarte mulţumit şi întreaga echipă a sărbătorit alături de el", a adăugat Asarov.
Kolarov a adus victoria Serbiei în primul meci disputat la CM 2018, cu un gol marcat în minutul 56. Căpitanul sârbilor a executat impecabil o lovitură liberă de la aproximativ 23 de metri și nu i-a dat nicio șansă lui Keylor Navas, portarul lui Real Madrid.
Marca Lada, cunoscută sub numele de Zhiguli în perioada sovietică, este produsă în continuare în regiunea Samara, la uzina VAZ. Lada este considerată o maşină austeră, nesigură şi învechită, imagine pe care ruşii încearcă să o îmbunătăţească.
S-au disputat în Grupa E:
Costa Rica - Serbia 0-1
