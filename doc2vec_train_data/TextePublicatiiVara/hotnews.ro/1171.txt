Subiectele zilei:  Ce îi pregătește PSD lui Iohannis. Suspendare cu repetiție sau acuzare de înaltă trădare?; Campionat Mondial de fotbal într-o țară sterilă. Turiștii veniți la CM, singuri în oraș
Joi, 14 iunie 2018, 4:47 Revista Presei | Subiectele Zilei
Foto: Colaj foto
Data posibilă pentru declanșarea procedurii de suspendare a președintelui Iohannis: 20 iunie, ședință comună a Parlamentului. Cum s-a întâmplat în 2012. PSD ar putea declanșa procedura de suspendare din funcție a președintelui Klaus Iohannis miercurea viitoare, pe 20 iunie, dată la care a fost convocată deja o ședință comună a Camerei Deputaților și Senatului, au declarat pentru G4Media.ro surse politice. Ședința a fost aprobată miercuri dimineață de Birourile Permanente reunite. Ordinea de zi aprobată oficial ar putea fi suplimentată pe 20 iunie cu cererea de suspendare, la fel cum s-a întâmplat în 2012 la suspendarea lui Traian Băsescu în Parlament, potrivit surselor G4Media.ro .
Ce îi pregătește PSD lui Iohannis. Suspendare cu repetiție sau acuzare de înaltă trădare? Nemulțumiți că președintele nu s-a grăbit să semneze, ca primarul, decretul de revocare a șefei DNA, social-democrații readuc în discuție, pentru a câta oară?, scenariul suspendării lui Klaus Iohannis. O fac pentru că, până acum, ori de câte ori au fluturat ideea repetării istoriei din 2007 și 2012, șeful statului a făcut un pas în lateral și a dat PSD „încă o șansă”. Unde l-au dus pe Iohannis toate aceste șanse și cât de mult a folosit societății românești stilul „pas cu pas” este o altă discuție. Mai semnificativă este, în acest moment, maniera originală și extrem de periculoasă în care social-democrații se gândesc, sub conducerea lui Liviu Dragnea, să tranșeze conflictul cu președintele, scrie digi24.ro.
DW: Campionat Mondial de fotbal într-o țară sterilă. Turiștii veniți la CM, singuri în oraș. În comparație cu New York, Berlin sau Paris, turiștii străini veniți la CM vor fi surprinși de curățenia din metropolele rusești. Ba mai mult: le vor plăcea trotuarele foarte late, nou marcatele drumuri pentru bicicliști, taxiurile ieftine care îi vor convinge cât de sigură, deschisă și progresivă este Rusia modernă. Nimeni nu s-a plâns vreodată de prea multă curățenie. Iar securitatea este apreciată de orice om. Toate sunt deci la superlativ în Rusia! Păcat doar că vizitatorii veniți la turneul final se vor plimba adesea cam singuri pe trotuarele extra largi, după ce majoritatea moscoviților și-au închiriat apartamentele din centrul capitalei ruse oaspeților străini și s-au retras în cocioabele lor de la marginea orașului. Păcat că nu se va auzi niciun claxon de bicicletă pe drumurile speciale pentru cicliști din Moscova, pentru că aceste rute speciale pot fi numărate pe degetele de la o mână, potrivit Deutsche Welle.
Ce a reuşit să facă în doar doi ani primarul cu 10 clase ales fără să promită nimic: drum agricol asfaltat, fibră optică în comună, apă curentă, şcoală renovată. Primarul unei comune cu doar 300 de locuitori vrea să organizeze în comuna sa un festival de muzică despre care să se vorbească la fel de mult ca despre Electric Castle. Edilul are o poveste de viaţă impresionantă, ajungând în comuna pe care o conduce ca cioban angajat la un baci din sat. Primarul a mai reuşit să aducă fibra optică pentru internet în comună, să asfalteze drumul până la cimitir şi să reabilteze şcoala în care învaţă 25 de copii, jumătate fiind de grădiniţă. Chiar dacă este o şcoală mică, clădirea este aranjată şi dotată cu rampă pentru persoane cu handicap, scrie Adevărul .
Electric Castle îşi aduce scenă eco din Franţa, interzice paiele de plastic şi îi primeşte gratuit pe cei care pedalează spre Castel. În 2018, Electric Castle este primul festival de muzică din România care va avea o scenă 100% alimentată din surse de energie regenerabilă. EcoStage va fi adusă din Franța și este alimentată cu curent provenind de la panouri voltaice în proporție de 50%, restul necesarului fiind acoperit de energia kinetică produsă printr-o instalație din două biciclete pe care publicul e invitat să pedaleze. „O idee lansată acum câțiva ani de către organizația Solar Sound System, scena eco este o excelentă ocazie de a duce distracția într-o zonă prietenoasă cu mediul”, spun organizatorii, potrivit Actual de Cluj .
Primăria Capitalei negociază preluarea parcului Verdi cu un condamnat pentru retrocedare ilegală de terenuri. Dragoş Săvulescu a luat 3 ani cu suspendare în dosarul lui Radu Mazăre. Consiliul Generalal al Capitalei este chemat, în şedinţa de joi, 14 iunie, să-şi dea acordul pentru demararea procedurilor de achiziţie a şase terenuri situate în Parcul Verdi, în suprafaţă totală de 33.715 mp. Solicitarea vine după ce mandatarii proprietarilor au anunţat primăria, la începutul acestui an, de intenţia de a vinde bucata din Parcul Verdi. Cererea a ajuns la Primărie prin intermediul a doi mandatari – Dragoş şi Geta Săvulescu. Dragoş Săvulescu a fost, până în 2013, patron al clubului de fotbal Dinamo și, în prezent, cochetează cu actoria, potrivit G4media .
DW: Ceartă iresponsabilă pe tema azilului. Masterplan privind migrația - ce noțiuni cu impact! Migrația este o temă cu încărcătură emoțională majoră, pentru că implică speranțe și frici. Iar termenul masterplan sună a concept elaborat, a măsură prin care o problemă este abordată serios și rezolvată. Ceea ce era și intenția ministrului federal de Interne Horst Seehofer. El ar vrea să se prezinte încă o dată drept om forte când vine vorba de sensibilul subiect al politicii de azil și pentru refugiați. Drept lider care face ordine și indică direcția corectă. Dar cel mai aprig contestatar al cancelarei Merkel din rândul familiei conservatoare a eșuat major în planul său. Pentru că șefa executivului federal, membră a Uniunii Creștin-Democrate (CDU), l-a blocat scurt pe liderul creștin-social bavarez (CSU), scrie Deutsche Welle.
Americanii sunt de acord cu politica lui Trump față de Coreea de Nord. 51% din americani se declară de acord cu modul în care a procedat preşedintele Donald Trump în relaţia cu Coreea de Nord, arată un sondaj de opinie Reuters/Ipsos. Circa 26% din cei intervievaţi sunt convinşi că atât SUA, cât şi Coreea de Nord îşi vor respecta angajamentele, în timp ce 34% nu au o opinie fermă despre acest subiect. Despre întâlnirea de marţi, din Singapore, între Trump şi liderul nord-coreean Kim Jong Un, 39% din americani cred că a diminuat riscul unui conflict nuclear, iar 37% susţin că nu a schimbat nimic, arată acelaşi sondaj, prezentat în exclusivitate de Reuters, citează România Liberă.
