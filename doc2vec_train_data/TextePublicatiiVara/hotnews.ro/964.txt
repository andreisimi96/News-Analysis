Extinderea accelerată a retailului a determinat o evoluție importantă a pieței depozitelor din România, potrivit specialiştilor din domeniu. Iar depozitarea pentru comerțul electronic vine cu specificațiile și cerințele proprii. Iată câteva dintre acestea.
Comerțul electronic reprezintă un factor de creștere și de schimbare pentru piața depozitelor la nivel global, arată o analiză realizată de Sînziana Pardhan, Managing Director P3 în România.
Principalul motor al evoluției pieței în ultimii trei ani a fost extinderea retailerilor pe baza unei creșteri accelerate a consumului. Deși România se află în urma altor țări în ceea ce privește comerțul online, acest segment a crescut în ponderea vânzărilor totale de la 4% în 2016 la 5,6% anul trecut, potrivit GPEC. În plus, se estimează că va crește până la 10% până în 2022. Odată ce un procent crescut din consum este transferat de la offline la online, segmentul logistic este un beneficiar direct al acestei transformări globale, subliniază Sînziana Pardhan.
Suprafața ocupată de comerțul electronic din spațiile de depozitare este dificil de măsurat cu precizie, deoarece cuprinde și o parte din cererea de depozitare a retailerilor tradiționali care alocă din ce în ce mai mult spațiu din depozitele lor pentru segmentul de online, spațiu care nu este reflectat în statistici. Pe măsură ce segmentul de online va atinge masa critică în afacerile retailerilor, aceștia se vor orienta din ce în ce mai mult către gestionarea în depozite separate a logisticii pentru online, lucru care le va asigura o eficiență operațională mai bună. Potrivit Colliers International, în 2017, 47% din spațiul de depozitare a fost preluat de logistică, 17% de comerț cu amănuntul, 6% de comerț electronic și 4% de FMCG.
Depozitarea pentru comerțul electronic vine cu specificațiile și cerințele proprii:
generează mai multă cerere pentru spații de depozitare. Acest tip de afacere solicită spațiu de depozitare estimat la până de 3 ori mai mare decât retailul clasic.
modifică tipul și specificațiile depozitelor. În vestul Europei putem observa o creștere a cererii pentru depozitele XXL, precum și facilități de cross dock mai mici, înălțimi libere ale plafonului de cel puțin 10 m, locuri de parcare mai multe pentru personal și clienți, automatizări.
modifică cerințele locației. Locații apropiate de zonele urbane importante beneficiază cel mai mult, deoarece apropierea de centrele mari de forță de muncă este vitală.
Piața de depozitare din România va continua să crească
"Piața de spatii logistice și industriale din România se extinde în continuare și va avea de câștigat mai mult când va fi finalizată infrastructura către și dinspre principalele piețe vecine. România are un potențial puternic de dezvoltare pe acest segment; există încă mult spațiu de creștere până când vom ajunge la nivelul altor țări din Europa Centrală, cum ar fi Ungaria, Republica Cehă și Polonia", a adăugat Sînziana Pardhan.
Putem observa potențialul țării noastre prin analizarea stocului de depozitare din Europa Centrală și de Est, care, după Cushman și Wakefield, arată astfel: Polonia - 10 milioane de mp la o populație de 38 milioane de locuitori, Republica Cehă - 5,7 milioane mp la o populație de 10,5 mil. locuitori, Slovacia - 1,3 milioane mp la o populație de 5,4 mil. locuitori, Ungaria - 1,9 milioane mp la o populație de 9,8 mil. locuitori și România - 3 milioane mp la o populație de 19,6 mil. locuitori.
Analiza a fost prezentată de Sînziana Pardhan, Managing Director P3 în România la conferința "Din istoria României la 100 de ani de evoluție logistică", organizată de ARILOG (Asociația Română de Logistică).
Parerea ta despre articol
