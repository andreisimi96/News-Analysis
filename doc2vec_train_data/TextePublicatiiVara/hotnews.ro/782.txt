Iaşi: Mai multe persoane au ajuns la spital după ce o maşină a pătruns pe contrasens şi a intrat într-un microbuz
Vineri, 8 iunie 2018, 16:51 Actualitate | Esenţial
Foto: Facebook/ ISU Constanta
Mai multe persoane au ajuns vineri la spital, după ce o maşină a pătruns pe contrasens, în comuna ieşeană Bivolari, şi a intrat în coliziune cu un microbuz în care se aflau zece elevi, relatează Agerpres. 
Purtătorul de cuvânt al IPJ Iaşi, Adina Lupu, a declarat pentru AGERPRES că deocamdată nu se ştie din ce cauză maşina a intrat pe contrasens. Un echipaj de poliţie a fost trimis la faţa locului pentru cercetări, fiind deschis un dosar penal.
Potrivit reprezentanţilor SMURD Iaşi, în urma impactului între cele două autovehicule au rezultat patru victime, printre care un copil. 
"Copilul de 12 ani are leziuni minore. Un echipaj de prim ajutor transportă un pacient în vârstă de 71 ani, şofer al maşinii mici, la UPU de la Spitalul Sfântul Spiridon, cu contuzie toraco-abdominală şi contuzie lombară. Un echipaj al Serviciului Judeţean de Ambulanţă B2 transportă o femeie de 49 ani, pasager cu traumatism cranio-cerebral fără pierderea conştienţei, contuzie cot drept, contuzie membru inferior drept. A fost dusă la UPU de la Spitalul Sf. Spiridon. Ceilalţi doi pacienţi, un copil şi un adult, sunt duşi la Centru de permanenţă din Bivolari. Adultul va fi adus şi el la Iaşi cu observaţie fracturi costale şi traumatism bazin. Copilul de 12 ani nu necesită transfer la Iaşi", a declarat coordonatorul SMURD Iaşi, Diana Cimpoeşu. 
