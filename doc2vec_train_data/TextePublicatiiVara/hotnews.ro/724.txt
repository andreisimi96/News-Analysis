Darren Cahill a stat până la 03.00 în noaptea dinaintea semifinalei RG, pentru a urmări meciurile spaniolei Muguruza
Vineri, 8 iunie 2018, 7:20 Sport | Tenis
Simona Halep si Darren Cahill
Foto: Adrian Ilincescu/ HotNews.ro
Antrenorul australian Darren Cahill a stat până la ora 03.00, în noaptea de miercuri spre joi, pentru a urmări meciurile anterioare ale spaniolei Garbine Muguruza cu Simona Halep şi stabili tactica liderului WTA.
"Am stat până la 03.00 dimineaţa, pentru a urmări meciurile pe care le-au disputat", a declarat Cahill, pentru CNN.
El a afirmat că este mândru de eleva sa şi mulţumit de modul în care a evoluat cu Muguruza.
"Aş spune că înfrângerea pe care a avut-o aici (n.r. - în finala cu Jelena Ostapenko) a fost un pic mai dureroasă decât cea de la Australian Open (n.r. - din finala cu Caroline Wozniacki). Vrea să schimbe această situaţie şi va fi concentrată pe asta, fără să se gândească la finala de anul trecut. Singurul lucru la care se va gândi va fi adversara din cealaltă parte a fileului. Sunt mândru de ea cu adevărat. Venind aici, a fost evident o presiune pe ea, aceasta este cea mai bună şansă a ei - întodeauna e la French Open - să joace cel mai bun tenis şi să facă o altă finală. Şi azi, Simona a fost suficient de bună să execute un plan diferit de joc", a spus Cahill.
Simona Halep, locul I WTA, s-a calificat pentru a treia oară în finala turneului de la Roland Garros, după ce a învins-o, joi, cu scorul de 6-1, 6-4, pe spaniola Garbine Muguruza, locul 3 WTA. Pentru jucătoarea română, aceasta va fi a patra finală din carieră la un turneu de Grand Slam, după cele de la RG din 2014 şi 2017 şi după cea din acest an, de la Australian Open, toate trei pierdute în câte trei seturi.
În finală, Halep va da piept, sâmbătă, cu americanca Sloane Stephens, locul 10 WTA, care a învins-o, tot joi, cu scorul de 6-4, 6-4, pe compatrioata ei Madison Keys, locul 13 WTA.
