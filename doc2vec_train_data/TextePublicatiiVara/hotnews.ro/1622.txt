SUA: Un barbat acuzat că voia să organizeze un atentat de 4 iulie, în Cleveland, a fost arestat
Luni, 2 iulie 2018, 20:54 Actualitate | Internaţional
Poliția federală americană a anunțat luni arestarea unui bărbat, apropiat de rețeaua Al-Qaeda, suspectat că planifica un atentat miercuri, sărbătoarea națională a Statelor Unite, scrie AFP.
Demetrius Nathaniel Pitts, un american de 48 de ani, a declarat unui agent infiltrat al FBI că voia să omoare militari și familiile lor cu ajutorul unui vehicul încărcat cu explozibil la Cleveland, oraș în statul Ohio.
Suspectul, care se prezenta și ca Abdur Raheem Rafeeq, a fost arestat duminică. Acesta riscă să fie acuzat de susținerea unei organizații teroriste și 20 de ani de închisoare.
Născut în Statele Unite, Demetrius Pitts are un cazier judiciar bogat, fiind condamnat pentru furturi cu circumstanțe agravante și violențe conjugale.
Acesta era supravegheat de mai multe luni de poliția federală, după ce a publicat pe rețelele sociale mesaje favorabile Al-Qaeda și și-a exprimat dorința de a recurge la violență armată.
Demetrius Pitts cerea musulmanilor să se antreneze în mânuirea armelor și explozibililor și în lupta corp la corp.
Ca multe alte orașe din SUA, Cleveland, situat în regiunea Marilor Lacuri, avea intenția să organizeze miercuri un foc de artificii pentru ziua națională, care celebrează declararea independenței, în 4 iulie 1776.
