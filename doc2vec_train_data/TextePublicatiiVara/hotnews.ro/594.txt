Corupția Ucide anunță că „NU va iniția demersuri de natură să împiedice desfășurarea” mitingului PSD din Piața Victoriei și anunță un protest pentru ziua de duminică. „Nu vă lăsați provocați”
Miercuri, 6 iunie 2018, 17:40 Actualitate | Esenţial
Sigla Coruptia ucide
Corupția Ucide anunță că „nu va iniția demersuri de natură să împiedice desfășurarea” mitingului programat sâmbătă, în Piața Victoriei, de PSD și anunță un protest pentru ziua de duminică. De asemenea, comunitatea precizează, într-o postare pe Facebook, că prezența în piață, chiar și pentru a manifesta pașnic, a contestarilor actualei puteri ar putea degenera inevitabil în conflicte și face apel la susținători să nu se lase provocați. 
„După cum știți, sâmbătă 9 iunie, va avea loc un miting organizat de PSD în Piața Victoriei, locul în care până acum s-au desfășurat majoritatea protestelor #rezist. În momentul acesta există o dezbatere aprinsă în rândul societății civile referitoare la reacția pe care ar trebui grupurile civice să o aibă față de această manifestație respectiv care va fi poziționarea comunității Corupția Ucide. După ce am cântărit atent toate opțiunile, decizia noastra este urmatoarea: Sâmbătă, Corupția Ucide NU va iniția demersuri de natură să împiedice desfășurarea acestei manifestări”, se arată într-o postare pe Facebook a Corupția Ucide. 
„Chiar dacă noi am manifesta pașnic, iar scopul nostru ar fi strict ironizarea motivelor pentru care mitingul a fost organizat sau crearea unui dialog cu susținătorii lor, participarea noastră ar duce aproape inevitabil la apariția unor conflicte. Acest lucru iiva permite imediat PSD-ului să pozeze în victima. Sunt șanse foarte mari să fie oameni pregătiți special pentru a face scandal, pentru a da de înțeles că noi nu îi lăsăm să își exercite dreptul la exprimare. Într-o democrație reală, dreptul la exprimare ne aparține tuturor deși toți suntem extrem de revoltați de manipularea propagată de coaliție.de manipularea propagată”, se mai arată în postare. 
Corupția Ucide face apel la susținătorii să nu se lase provocați și anunță un protest pentru ziua de duminică. 
„Tot ce am expus aici NU înseamnă că vom fi lipsiți de reacție, ci doar că o vom pregăti pe măsură, gândind rațional și nu impulsiv. Ne vine să urlăm în piată la ei, dar o vom face DUMINICĂ, într-un număr mai mare, motivați și știind toată mascarada din cadrul mitingului PSD. Nu le dăm lor muniție, ci îi lăsăm pe ei să ne ofere o demonstrație de comunism așa cum numai partidul iubit știe să o facă”, mai precizează sursa citată.
