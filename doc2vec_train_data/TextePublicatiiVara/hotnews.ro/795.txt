Peste 150 de persoane protestează, la București, față de decizia Guvernului de a stopa procedura de includere a zonei în patrimoniul UNESCO
Vineri, 8 iunie 2018, 18:47 Actualitate | Esenţial
Protest Rosia Montana
Foto: Ionut Baias
Un pic peste 150 oameni protestează, vineri seară, în Piața Universității din Capitală față de decizia Guvernului de a opri procedura de includere a zonei în patrimoniul UNESCO, fără dezbatere publică sau anunţ prealabil. Protestul a fost anunțat pe Facebook, pe pagina ” Roșia Montană, ultima picătură: Vor să blocheze dosarul UNESCO ”.
"Guvernul Dăncilă a oprit procedura de includere a Roşiei Montane în UNESCO! <<Tăcerea e de aur>>, e unul dintre sloganurile Campaniei Salvaţi Roşia Montană care rămâne în continuare de actualitate. Din experienţa celor 15 ani de campanie pentru salvarea Roşiei Montane ştim ce înseamnă tăcerea. Cei ce se află la putere au pledat mereu pentru exploatare, nu pentru patrimoniu. Politicienii au mers mână în mână cu interesele Gold Corporation, indiferent de cine a fost la putere. (...) În 2013 părea că am pierdut totul. Zeci de mii de oameni am ieşit în stradă şi am oprit o lege care ar fi distrus definitiv patrimoniul, natura şi comunitatea din Roşia Montană. Acum putem duce mai departe această campanie care a modelat societatea civilă din România. Dar trebuie să ne mobilizăm cu acelaşi entuziasm. Am reuşit în 2013, vom reuşi şi acum!”, scrie pe pagina evenimentului.
Proteste similare sunt anunțate și în țară.
