Joi, 14 iunie 2018, 0:27 Actualitate | Internaţional
Foto: Captura Twitter
Prin închiderea porturilor italiene, ministrul de Interne a obținut ca o altă țară europeană, Spania, să primească nava ONG -ului SOS Méditerranée. Indiferent dacă aprobă sau condamnă politica ministrului, ziarele italiene descoperă că acesta este acum omul forte al ţării, potrivit Courrier International, citat de Rador.
ONG-ul SOS Méditerranée a anunțat marți, 12 iunie dimineața, pe Twitter: "Aquarius", nava sa, blocată pe mare timp de două zile, a fost alimentată cu carburant și a primit o confirmare din partea Spaniei pentru a putea să acosteze în portul din Valencia.
Începând de duminică, "Aquarius" a fost victima unei înfruntări între Italia, care, pentru prima dată, a decis să îşi închidă porturile, şi Malta, care a refuzat să o primească. La bordul acestui vas se aflau 629 de migranți care fuseseră salvați în noaptea de sâmbătă spre duminică, inclusiv șapte femei gravide și peste o sută de minori. Luni după-amiaza (11 iunie), Spania și-a anunțat intenția de a primi nava. "Victorie!", a postat pe reţelele de socializare Matteo Salvini, noul ministru italian de Interne.
Nu au trecut nici două săptămâni de când Matteo Salvini şi-a preluat funcţia de la Ministerul de Interne. Lider al Ligii, partid de extremă dreaptă (fost Liga Nordului), și-a bazat campania pe promisiunea unei linii ferme față de imigrație - o problemă extrem de sensibilă în Italia, care s-a confruntat cu sosirea a circa 700.000 de migranți pe țărmurile sale din 2013. Și, așa cum constată presa italiană, Salvini a ţinut rapid să se impună și să bată cu pumnul în masă pentru a obține mai multă solidaritate din partea altor state europene.
"Libero", un ziar foarte de dreapta, salută hotărârea ministrului și decizia acestuia de a închide porturile pentru navele care transportă migranți. "A venit timpul să acționăm", spune ziarul, care îl salută în titlu: "Salvini este un erou".
"Nu are nicio vină", a comentat, admirativ, "Il Tempo". "Cu această decizie care a forțat barca migranților să schimbe ruta, Salvini și-a deconcertat detractorii și a redus la tăcere pe toată lumea", scrie directorul ziarului conservator de la Roma. Care adaugă: "Știu, intelectualilor le este greu să înghită ideea că acest rasist, populist, neo-fascist Matteo Salvini dejoacă  acum toate prognozele, toate sondajele și toate plângerile celor care încă nu au înțeles [ ...] nici că Italia s-a schimbat și nici că există probleme pe care oamenii vor să le vadă rezolvate".
"El a câștigat, politic, pe toată linia", confirmă un jurnalist de la "Fatto Quotidiano" care, în timp ce dezaprobă politica ministrului, este forțat să recunoască faptul că "Matteo Salvini este cel mai talentat politician, de departe". Şi, mai ales, Salvini şi-a eclipsat partenerul său de coaliție şi chiar l-a eclipsat pe Giuseppe Conte, primul-ministru.
În ultimele săptămâni, presa a subliniat în mod regulat că dl.Conte le-a fost complet necunoscut italienilor până când Liga și M5S l-au ales ca prim-ministru de compromis și că, prin urmare, el ar avea foarte puțină putere asupra lui Salvini și Di Maio, cărora le datorează existența sa politică. Dar, de data aceasta, este clar, notează "Huffington Post Italia": "Salvini este de fapt prim-ministru".
Da, Matteo Salvini are fler, recunoaște "Il Fatto Quotidiano": "Declarând război din cauza celor 629 de africani aflaţi la bordul navei 'Aquarius', el a devenit eroul unei alte părți a Italiei, pe lângă cea care voia deja să îl proclame duce".
Și totuși el se află pe un drum greșit, spune cotidianul aproapiat de M5S. Și asta din mai multe motive: în primul rând, "în ceea ce privește problema migranților, Uniunea Europeană va continua să nu aibă grijă, deoarece nu există vreo țară, dintre cele 27 de state UE, care să vrea la modul serios să primească o mică parte dintre migranţii care vin zilnic în Italia".
Apoi, pentru că, odată cu sezonul estival, sosirile migranților se vor înmulți și îi va fi dificil să le blocheze drumul "în contradicție cu viața umană". Și, în final, pentru că a decis singur să închidă porturile şi a provocat un val de nemulțumire în rândurile aliatului său, Mișcarea 5 Stele. Deşi M5S are o aripă stângă și o aripă dreaptă, ea nu uită că Liga - cu 17,5% la alegeri față de 32,5 pentru M5S - nu este decât aliatul minoritar al guvernului.
