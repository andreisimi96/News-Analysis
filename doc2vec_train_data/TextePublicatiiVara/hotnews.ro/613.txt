Joi, 7 iunie 2018, 0:05 Actualitate | Administratie Locala
Foto: Facebook - Gabriela Firea
Primarul general al Capitalei, Gabriela Firea, a anunţat, miercuri seara, construirea a trei săli de sport multifuncţionale de mari dimensiuni în Bucureşti care vor purta numele foştilor sportivi români Nadia Comăneci, Ilie Năstase şi Ion Ţiriac, potrivit Agerpres.
Firea nu a menţionat unde vor fi amplasate cele trei săli din Bucureşti şi nici dacă printre acestea se află şi sala polivalentă pe care autorităţile locale încearcă să o construiască de peste 4 ani.
"În Capitală se pregătesc câteva proiecte sportive, aşa că am venit la Voluntari să urmăm un bun exemplu. Avem toţi de învăţat pentru că administraţia nu e un domeniu simplu, fiecare sfat e binevenit. În Bucureşti am lucrat câteva studii de fezabilitate care vor fi prezentate curând într-o conferinţă de presă. Vom demara construirea a trei săli de sport multifuncţionale de mari dimensiuni care vor purta numele unor mari campioni: Nadia Comăneci, Ilie Năstase şi Ion Ţiriac. Sportul este un domeniu de viitor, dar şi de prezent. Sportul ne apără, ne uneşte şi ne însănătoşeşte. Niciun leu investit în sport nu e pierdut", a spus Firea, prezentă, miercuri seara, la inaugurarea Sălii Multifuncţionale "Gabriela Szabo" din Voluntari.
Autorităţile din Bucureşti intenţionează de peste 4 ani să construiască o nouă sală polivalentă cu o capacitate de peste 15.000 de locuri, dar lucrările nu început din cauza unor litigii apărute în urma licitaţiei pentru proiectare şi execuţie. Instanţa a anulat respectiva licitaţie, iar de curând, în luna aprilie, primarul Gabriela Firea a anunţat că noua sală polivalentă va fi construită în apropierea Arenei Naţionale.
