Florin Iordache: Sancțiunile pentru nerespectarea deciziei CCR privind revocarea lui Kovesi vor fi trecute în motivarea Curții
Marţi, 5 iunie 2018, 16:09 Actualitate | Esenţial
Preşedintele Comisiei speciale pentru modificarea legilor justiţiei, deputatul PSD Florin Iordache, afirmă că sancţiunile pentru nerespectarea deciziei CCR privind revocarea Laurei Codruţa Kovesi de la conducerea DNA vor fi trecute în motivarea pe care o va prezenta Curtea în această săptămână.
Întrebat dacă există vreo sancţiune în lege sau în Constituţie pentru neimplementarea deciziilor CCR, Iordache a spus că sancţiunile vor fi trecute în motivarea deciziei privind revocarea şefei DNA, pe care o va prezenta Curtea în această săptămână. “În această motivare se va preciza şi acest răspuns”, a spus Florin Iordache, citat de news.ro.
De asemenea, deputatul crede că preşedintele Klaus Iohannis va respecta fără îndoială decizia CCR şi consideră că nu sunt normale atacurile din ultima perioadă.
“Fără îndoială preşedintele va fi cel care va respecta decizia CCR. Din punctul meu de vedere nu sunt normale atacurile care au venit în ultima perioadă la nerespectarea unei hotărâri a Curţii. Hotărârile Curţii sunt general obligatorii şi, atunci când se publică în Monitorul Oficial, că ne plac, că nu ne plac, ele trebuie respectate, dar şi Comisia de la Veneţia, şi GRECO şi legislaţia europeană au spus foarte clar că o atacurile la CCR nu sunt normale. Să aşteptăm cu deplină încredere motivarea de joi şi cu toţii trebuie să respectăm acea motivare", a mai spus el.
Președintele Klaus Iohannis a spus, întrebat dacă ia în calcul să nu respecte decizia CCR privind revocarea lui Kovesi, că preocuparea sa este să consolideze statul de drept și să se asigure că procurorii rămân independenți. Iohannis a adăugat că aceștia nu trebuie să fie în subordinea unui politician, fie el și ministru al Justiției.
”Nu o să comentez (decizia Curții Constituționale-nr.). Așa cum am spus, aștept motivarea Curții pe care o vom citi până vom înțelege ceva din ea, după care vom comunica ce voi face. Însă la momentul acesta pot să vă spun două- trei lucruri care țin de această temă. Această decizie aparent vorbește doar despre o chestiune foarte concretă de revocare sau nerevocare a procurorului șef al DNA. În realitate sunt mult mai multe teme care apar sunt și sunt readuse în discuție, bunăoară statutul procurorilor. Eu personal sunt convins, și voi acționa în consecință, că procurorii trebuie să fie independenți. Ei nu trebuie în niciun caz controlați politic, nu pot fi în subordinea unui politician fie el și ministru”, a spus Iohannis.
