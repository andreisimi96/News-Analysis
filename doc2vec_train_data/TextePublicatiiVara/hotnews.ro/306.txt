Marţi, 5 iunie 2018, 8:00 Actualitate | Esenţial
Șase copii cu vârste cuprinse între 5 şi 16 ani s-au intoxicat luni, după ce au mâncat ciuperci otrăvitoare pe care le-au cules în cursul zilei, relatează Agerpres.
UPDATE Încă un copil din satul Siliștea, județul Vaslui, a ajuns, în timpul nopții de luni spre marți, la Spitalul din Bârlad, conform Mediafax.
Potrivit autorităţilor, cei cinci copii provin din familii diferite.  
"La faţa locului au fost alocate două salvări de la Serviciul de Ambulanţă, dar am solicitat în sprijin autospeciala pentru transport victime multiple din cadrul Inspectoratului pentru Situaţii de Urgenţă Vaslui, cu trei paramedici. Copiii au fost la cules ciuperci, pe care ulterior le-au gătit şi le-au consumat. Se fac verificări pentru a se stabili dacă au mai fost şi alte persoane care au consumat ciuperci", a declarat prefectul judeţului Vaslui, Eduard Popica.  
Conform reprezentanţilor Serviciului de Ambulanţă Judeţean Vaslui, la numărul de urgenţă 112 s-a anunţat faptul că mai mulţi copii prezintă vărsături, după ce au mâncat ciuperci. 
Copiii sunt transportaţi la Spitalul de Urgenţă "Elena Beldiman" Bârlad.
