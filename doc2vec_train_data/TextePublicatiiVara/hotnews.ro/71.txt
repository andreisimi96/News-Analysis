Vicepreședinte CE: Nu am fost notificați de autoritățile române privind vreo mutare a contribuțiilor de la pilonul II la pilonul I de pensii
Vineri, 25 mai 2018, 16:30 Economie | Finanţe & Bănci
Valdis Dombrovskis, vicepresedinte al Comisiei Europene
Guvernul român nu a notificat în niciun fel Comisia Europeană privind o intenție a autorităților române de a transfera o parte din contribuțiile de la pilonul II la pilonul I, a declarat vineri, la Bruxelles, vicepreședintele executivului comunitar Valdis Dombroviskis.
„Până acum nu am fost notificați privind vreo astfel de măsură și nu este nici parte a actualului program de convergență, documentul pe care România l-a depus recent la Comisie privind planurile sale bugetare pe termen mediu” -a spus Dombrovskis, întrebat de un jurnalist român despre acest subiect, după Consiliul ECOFIN.
În Raportul Comisiei Europene transmis Consiliului European și publicat în urmă cu două zile, se arată că ”Guvernul are în vedere o inversare a reformei sistemului de pensii din 2008, care a introdus Pilonul 2 de pensii" și că "potrivit declaraţiilor publice, guvernul intenţionează să facă transferurile către Pilonul 2 opţionale şi să ia o decizie până la sfârşitul lunii iunie 2018, după consultarea cu părţile interesate”. O astfel de măsură ar reduce deficitul fiscal pe termen scurt, însă câștigul fiscal s-ar risipi pe termen lung și ar putea avea implicaţii negative asupra viabilităţii pensiilor şi pentru dezvoltarea pieţelor de capital, consideră CE.
Vezi aici varianta integrala a documentului .
”Aceste transferuri se ridică la aproximativ 7 miliarde RON anual (aproximativ 1,5 EUR miliard; 0,8% din PIB). O astfel de măsură ar reduce deficitul fiscal pe termen scurt. În orice caz, câştigul fiscal s-ar risipi pe termen lung, deoarece contribuţiile sociale deviate de la Pilonul 2 ar fi însoţite de o obligaţie de a plăti pensii pentru limită de vârstă în viitor. În plus, o astfel de inversare ar putea avea implicaţii negative asupra viabilităţii pensiilor şi pentru dezvoltarea pieţelor de capital. Transformarea celui de-al doilea pilon de pensii într-unul opţional ar lipsi România de posibilitatea invocării clauzei privind reforma sistemului de pensii”, se mai arată în documentul Comisiei .
