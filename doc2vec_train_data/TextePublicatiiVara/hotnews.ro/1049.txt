Marţi, 12 iunie 2018, 15:44 Sport | Tenis
Foto: wta/ twitter
Cap de serie numărul cinci, Mihaela Buzărnescu a debutat cu o victorie la turneul WTA de la Nottingham (se dispută pe iarbă), rezultat în urma căruia și-a asigurat calificarea în optimile competiției.
Locul 30 în ierarhia mondială, Mihaela a avut parte de un meci foarte greu cu Veronica Cepede Royg (Paraguay, 120 WTA), fiind nevoie de tiebreak în setul decisiv pentru a fi stabilită o învingătoare. După ce a câștigat primul set (6-2), Mihaela l-a cedat pe al doilea (6-3), iar în tiebreak-ul din decisiv sportiva noastră s-a impus cu 7-5. Meciul a durat două ore și opt minute.
Calificarea în optimi este recompensată cu 3.400 de dolari și cu 30 de puncte în ierarhia WTA. Pentru un loc în sferturi, Buzărnescu se va duela cu Irina Falconi (SUA - 152 WTA).
Competiția de la Nottingham face parte din categoria "International" și are premii totale în valoare de 250.000 de euro.
