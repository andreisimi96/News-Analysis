Mediul de afaceri: Problema României nu este că au plecat mulți cetățeni, ci că ritmul exodului nu scade
Marţi, 5 iunie 2018, 12:50 Economie | Companii
Imagine din timpul conferintei
Criza forței de muncă este mai gravă decât cea economică, iar situația din România este mai gravă decât cea a altor țări est-europene, consideră mediul de afaceri. Antreprenorii sunt de părere că românii plecați sunt o bogăție prin expertiza acumulată afară, iar dacă aceștia revin, pot transforma țara.
“Exodul este una dintre cele mai mari probleme ale României. Problema deja nu mai este doar că o parte din români au plecat, ci că pleacă în continuare, nu scade ritmul plecărilor, ritmul revenirii. Ritmul întoarcerii acasă este destul de redus, iar statisticile și prognozele arată destul de prost. Este ignorată cumva această problemă, dar este ignorată oportunitatea. Unde este o problemă, de obicei apare și oportunitatea. Aceasta este ignorată complet de administrație, Guvern. Aceste milioane de români sunt o bogăție. Dacă noi evaluăm cunoștințele, expertiza lor câștigată în țările de acolo, nu numai partea financiară, a banilor trimiși, vedem că sunt cea mai mare bogăție a României”, a declarat, într- conferință de presă, Marius Bostan, inițiator al RePatriot, un proiectul de repatriere prin antreprenoriat adresat românilor din Diaspora, lansat de Fundația Romanian Business Leaders.
Potrivit acestuia, Romanian Business Leaders consideră că lipsa forței de muncă și criza forței de muncă este cea mai importantă problemă a României.
La rândul său, Felix Pătrășcanu, co-fondator FAN Courier, susține că dacă prin criza economică s-a trecut relativ ușor, cea a forței de muncă este mai gravă.
„Este o criză sâcâitoare și mult mai gravă decât cea economică. Dacă prin cea economică am trecut cu creșteri mai mici, în momentul de față avem o problemă gravă. În partea de vest a țării românii pleacă masiv în străinătate. A crezut că Brexitul va fi la un moment dat o barieră pentru ei. Nu, din contră, iar românii au devenit a doua nație din UK, în momentul de față. Criza economică poate fi de 2, 3, 5 ani, după care îți revii, dar depopularea României e foarte gravă”, a arătat Pătrășcanu.
Marius Bostan a spus că RePatriot face un apel către administrația publică să își îndrepte atenția către această resursă, iar în acest sens a fost redactată o scrisoare.
„Nu poți avea o strategie de dezvoltare locală fără să ții cont de o resursă sau oportunitate, care este viața. Să vă uitați pe toate strategiile de dezvoltare locală, în 99% dintre ele este ignorată cea mai mare resursă a României (populația n.r.). E ca și cum nu ar exista, ca și cum nu există un plămân al României. Noi le dăm câteva idei și, în același timp, le oferim disponibilitatea noastră de a sprijini prin cunoștințe, expertiză, promovarea localităților și ceea ce fac în legătură cu viața. Dacă acești edili sunt interesați, înțeleg ceea ce scriem noi și citesc cele 3-4 pagini pot deschide un proiect remarcabil la 100 de ani, un proiect Centenar remarcabil”, a afirmat Bostan.
Conform unor informații prezentate în cadrul evenimentului, un studiu realizat de Organizația Națiunilor Unite arată că 3,4 milioane români au plecat din țară între 2007 - 2017, fiind vorba despre 17% din populația țării.
Citeste doar ceea ce merita. Urmareste-ne si pe Facebook.
Material susținut de Banca Transilvania​
Întreb BT: Rentabilitatea unui magazin online. Care sunt avantajele și de ce business-ul meu ar trebui să aibă o prezență online? Doi specialiști răspund întrebărilor antreprenorilor, miercuri de la ora 11:00
De ce să-mi duc afacerea și în mediul online? Cum aleg o platformă de eCommerce potrivită business-ului meu? Ce investiții presupune această decizie? Cum reușesc să ajung cât mai repede la clienții mei? Doi specialiști răspund întrebărilor antreprenorilor, miercuri, de la ora 11:00.
