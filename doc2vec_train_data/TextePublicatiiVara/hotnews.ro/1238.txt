Românii, optimiști în legătură cu economia UE, pesimiști când vine vorba de cea națională / Principala problemă - creșterea prețurilor (eurobarometru)
Joi, 14 iunie 2018, 20:36 Actualitate | Esenţial
Românii sunt mai optimiști în ce privește situația economică a UE, 31% dintre ei considerând că se va îmbunătăți în următoarele 12 luni, peste media europeană de 21%. În schimb, doar 27% dintre români consideră că starea economiei naționale este una bună în prezent, față de o medie UE de 49%. De asemenea, românii au mai mare încredere în UE, respectiv 52% (față de doar 42% la nivel european), decât în instituțiile naționale, arată sondajul Eurobarometru, ediția de primăvară, publicat joi.
„Doar 54% dintre români consideră că situația financiară a gospodăriei este bună, iar 42% au o părere similară despre locul de muncă, față de o medie europeană de 71%, respectiv 61%. La nivel national, principala problemă o reprezintă inflația/creșterea prețurilor și a costului vieții”, potrivit unui comunicat al Reprezentanţei în România a Comisiei Europene.
Printre tendințele identificate la nivelul UE se numără:
optimism în legătură cu economia și o susținere puternică a monedei euro: pentru prima dată începând din primăvara anului 2007, opiniile pozitive cu privire la starea economiei naționale (49 %, +1 față de 2017) au depășit numărul opiniilor negative (47 %, -2); nivelul de susținere pentru uniunea economică și monetară și pentru moneda euro rămâne cel mai ridicat de până acum, 74% dintre respondenții din zona euro exprimându-și sprijinul;
încrederea în Uniunea Europeană este în creștere: cu 42% situându-se la cel mai ridicat nivel începând din toamna lui 2010; majoritatea europenilor sunt optimiști în ceea ce privește viitorul UE (58%);
migrația și terorismul sunt principalele preocupări ale europenilor, cu 38%, respectiv 29%;
europenii resimt beneficiile politicilor și ale realizărilor Uniunii, cum ar fi: lipsa controalelor la frontieră sau reducerea numărului acestora cu ocazia călătoriilor în străinătate (53%), scăderea prețurilor pentru convorbirile telefonice efectuate într-o altă țară UE (48%), sporirea drepturilor consumatorilor la achiziționarea de produse sau servicii în altă țară din UE (37%) sau îmbunătățirea drepturilor pasagerilor de transport aerian (34%); libera circulațieeste susținută de 82% dintre respondenți, iar o politică de securitate și apărare comună este susținută de 75%.
Iată mai jos cele mai importante date ale sondajului, potrivit comunicatului citat:
1. Optimism în legătură cu economia și o susținere puternică a monedei euro
Europenii continuă să aibă o opinie pozitivă cu privire la starea economiei europene (50 %, +2 puncte procentuale față de toamna anului 2017, comparativ cu cei 37 %, -2, care dețin o opinie negativă); este vorba despre cel mai mare punctaj din 2007 încoace. În 25 de state membre, o majoritate a respondenților declară că starea economiei europene este bună (în creștere față de 23 de state membre în toamna anului 2017). Începând din toamna anului 2017, opiniile pozitive au câștigat teren în 21 de state membre.
Pentru prima dată începând din primăvara anului 2007, opiniile pozitive cu privire la starea economiei naționale (49 %, +1) au depășit numărul opiniilor negative (47 %, -2). Începând din toamna anului 2017, percepția pozitivă în legătură cu situația economică a crescut în 18 state membre, pe primele locuri situându-se Portugalia (43 %, +10), Irlanda (79 %, +7), Finlanda (77 %, +6) și Lituania (38 %, +6). Percepțiile variază între statele membre. De exemplu, 93 % dintre cetățenii din Țările de Jos și din Luxemburg consideră că starea economiilor lor naționale este bună, în vreme ce doar 2 % sunt de această părere în Grecia.
Nivelul de susținere pentru uniunea economică și monetară și pentru moneda euro rămâne cel mai ridicat de până acum, trei sferturi dintre respondenți (74 %) din zona euro exprimându-și sprijinul pentru moneda unică a UE.
2. Încrederea în Uniunea Europeană este în creștere
Încrederea în UE este în creștere (42 %, +1), situându-se astfel la cel mai ridicat nivel începând cu toamna anului 2010. În 15 state membre, o majoritate a respondenților au încredere în UE. Nivelul cel mai mare de încredere se înregistrează în Lituania (66 %), Portugalia și Danemarca (ambele cu 57 %), Luxemburg și Bulgaria (ambele cu 56 %). Începând cu toamna anului 2017, încrederea în UE a câștigat teren în 19 țări, în special în Portugalia (57 %, +6 puncte procentuale) și Slovenia (44 %, +6), în timp ce ea a scăzut în șase țări, în special în Belgia (47 %, -6), Ungaria (44 %, -5) și Slovacia (44 %, -4).
40 % dintre europeni au o părere pozitivă despre UE (37 % au o părere neutră și doar 21 % au o părere negativă). Aceasta este situația în 15 state membre, cele mai mari procente înregistrându-se în Irlanda (64 %), Bulgaria și Portugalia (ambele cu 56 %) și Luxemburg (54 %).
Încrederea în UE rămâne mai mare decât încrederea în guvernele sau parlamentele naționale. 42 % dintre europeni au încredere în Uniunea Europeană, în timp ce 34 % au încredere în parlamentele și guvernele lor naționale.
Majoritatea europenilor sunt optimiști în ceea ce privește viitorul UE (58 %, +1). Acesta este cazul în toate statele membre, cu două excepții: Grecia (unde, în pofida unei creșteri cu 5 % a nivelului de optimism, un procent de 53 % din populație este „pesimistă” față de 42 % care este „optimistă”) și Regatul Unit (48 % față de 43 %). Cel mai ridicat nivel de optimism este în Irlanda (84 %), Portugalia (71 %), Luxemburg (71 %) și Malta, Lituania și Danemarca (toate trei cu 70 %). Nivelul cel mai scăzut de optimism se înregistrează în Franța (48 %) și în Cipru și Italia (ambele cu 54 %).
„Libera circulație a persoanelor, a bunurilor și a serviciilor în UE” și „pacea între statele membre ale UE” sunt percepute ca fiind cele mai semnificative rezultate pozitive ale UE, de către 58 % și, respectiv, 54 % dintre europeni. În fine, 70 % dintre europeni se simt cetățeni ai UE. Pentru prima dată, începând cu primăvara anului 2010, această opinie este împărtășită de majoritatea cetățenilor din toate statele membre.
3. Migrația și terorismul sunt principalele preocupări ale europenilor
Imigrația este considerată cea mai importantă provocare a UE la ora actuală (38 %, -1). Terorismul se situează pe locul doi (29 %, -9 puncte procentuale), cu mult înaintea stării economice (18 %, +1), a stării finanțelor publice ale statelor membre (17 %, +1) și a șomajului (14 %, +1).
La nivel național, principalele preocupări sunt șomajul (25 %, procent neschimbat), sănătatea și securitatea socială (23 %, +3) și imigrația (21 %, -1). Sănătatea și securitatea socială ating un nou record în prezent și se situează pe locul doi pentru prima dată începând cu primăvara anului 2007.
4. Europenii resimt beneficiile politicilor și ale realizărilor Uniunii
Comparativ cu situația din primăvara anului 2014, din ce în ce mai mulți cetățeni simt că au beneficiat de principalele inițiative ale Uniunii cum ar fi lipsa controalelor la frontieră sau reducerea numărului acestora cu ocazia călătoriilor în străinătate (53 %, +1), scăderea prețurilor pentru convorbirile telefonice efectuate într-o altă țară UE (48 %, +14), sporirea drepturilor consumatorilor la achiziționarea de produse sau servicii în altă țară din UE (37 %, +13) sau îmbunătățirea drepturilor pasagerilor de transport aerian (34 %, +12).
În fine, există un sprijin puternic pentru prioritățile pe care Comisia și le-a stabilit. Libera circulație este susținută de 82 % dintre respondenți (+1), iar o politică de securitate și apărare comună este susținută de 75 % (situație neschimbată). Pentru prima dată, cetățenii au fost întrebați și despre viziunea lor asupra politicii comerciale a UE, o majoritate de 71 % exprimându-și sprijinul în acest sens.
„Sondajul Eurobarometru standard din primăvara anului 2018” (EB 89) a fost realizat prin intermediul unor interviuri față în față desfășurate între 17 și 28 martie 2018. Au fost intervievate 33 130 de persoane din toate statele membre ale UE și din țările candidate
