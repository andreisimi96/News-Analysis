VIDEO Piteşti: Un bărbat a smuls un indicator metalic şi a distrus o maşină, ameninţându-l pe şofer. Un poliţist a asistat pasiv la conflict, Inspectoratul spune că era în timpul liber
Vineri, 15 iunie 2018, 13:33 Actualitate | Esenţial
Scandal in Pitesti
Foto: Captura Facebook
O filmare cu un poliţist care ar fi asistat nepăsător la un scandal petrecut pe o stradă din Ploieşti, unde un bărbat lovea o maşină cu o bară metalică şi îl ameninţa pe şofer, a provocat nemulţumiri, numeroase comentarii negative la adresa agentului fiind făcute după ce imaginile au fost postate pe Facebook şi redistribuite de peste o mie de ori, transmite news.ro. Reprezentanţii Poliţiei Argeş afirmă că angajatul se afla în afara orelor de program, dar şi-a anunţat totuşi colegii pentru a interveni.
Incidentul a avut loc joi, în cartierul Tudor Vladimirescu din Piteşti, iar un martor a filmat de la fereastră altercaţia dintre doi bărbaţi. Unul dintre aceştia foloseşte o bară metalică provenită de la un indicator stradal pentru a lovi autoturismul celuilalt şi pentru a-l ameninţa.
Imaginile au fost postate pe Facebook de către un localnic, care a comentat că la incident a asistat un poliţist, fără să intervină împotriva agresorului. În imagini agentul poate fi văzut doar când se apropie de agresor. ”Reacţia poliţistului este inexistentă. Direct cătuşe la nebunul cu toporul şi încarcerat, aşa trebuia să facă”, a scris bărbatul, iar postarea sa a fost redistribuită, până vineri dimineaţă, de peste 1.200 de ori. Astfel, sute de comentarii au fost făcute de către localnici, mulţi dintre aceştia fiind nemulţumiţi de presupusa lipsă de reacţie a poliţistului.
În urma comentariilor, Poliţia Argeş a făcut precizări, arătând că agentul era în timpul liber, dar ar fi intervenit totuşi pentru aplanarea conflictului şi a anunţat incidentul în dispecerat.
”Urmare a imaginilor apărute în spaţiul public referitoare la un conflict între doi bărbaţi, vă comunicăm următoarele: În dimineaţa zilei de 14 iunie, în cartierul Tudor Vladimirescu, un bărbat de 54 de ani, din Piteşti, şi-a ameninţat un vecin cu acte de violenţă, l-a lovit pe acesta, iar ulterior, folosind o componentă metalică de la un indicator stradal, ar fi deteriorat maşina celuilalt bărbat. La faţa locului a fost prezent un poliţist, aflat în afara orelor de program, care se îndrepta către serviciu. Acesta din urmă, fără a dispune de mijloace de intervenţie, a intervenit pentru aplanarea conflictului şi a sesizat colegii din cadrul Secţiei 4 Poliţie Piteşti”, arată sursa citată.
În acest caz a fost întocmit un dosar de urmărire penală pentru ameninţare, lovire, distrugere şi tulburarea ordinii şi liniştii publice, iar suspectul a fost reţinut pentru 24 de ore, urmând ca vineri să fie prezentat Parchetului de pe lângă Judecătoria Piteşti.
Conform relatărilor piteştenilor care au comentat imaginile, cei doi protagonişti ai scandalului sunt vecini de bloc şi ar avea neînţelegeri de mai multă vreme.
