Un bărbat care a stat 9 ani în închisoare, căutat după ce a violat o taximetristă în Hunedoara
Luni, 11 iunie 2018, 9:46 Actualitate | Esenţial
Masina de politie
Foto: Facebook / Politia Romana
Un bărbat care a stat 9 ani în închisoare pentru două violuri, căutat după ce la sfârşitul acestei săptămâni a violat o taximetristă, pe un câmp din municipiul Hunedoara, transmite Mediafax.
Potrivit Poliţiei Hunedoara, Poliția Municipiului Hunedoara a fost sesizată de către o femeie din localitate cu privire la faptul că, în timp ce făcea taximetrie, a fost abordată de un client, care a solicitat să îl transporte în cartierul Hăşdat, din municipiul Hunedoara.
Ajunși la destinație, bărbatul a lovit-o şi a ameninţat-o, cerându-i să îl transporte pe un câmp, în afara localității, unde, sub amenințare, a violat-o.
Polițiștii au întocmit dosar penal pentru viol şi lipsire de libertate şi au reușit identificarea unui bărbat de 41 de ani, din Hunedoara, bănuit de comiterea faptelor. Pe numele bărbatului a fost emis mandat de aducere, iar polițiștii îl caută.
Potrivit Poliţiei, bărbatul se numeşte Bătălan Petru.
În iunie 2013, Bătălan Petru a fost reţinut la Satu Mare după ce, atunci proaspăt eliberat din puşcărie, unde a stat patru ani pentru viol, a violat o bătrână de 71 de ani. După al doilea viol, bărbatul a fost condamnat la cinci ani de închisoare, fiind eliberat în acest an.
