Luni, 11 iunie 2018, 8:42 Sport | Teamball
Echipa nationala de handbal masculin a Romaniei
Foto: Facebook/ FRH - Federatia Romana de Handbal Official
​Naţionala de handbal masculin a României a fost învinsă, duminică, la Skopje, de reprezentativa Macedoniei, cu scorul de 32-24 (15-10), în manşa tur a fazei play-off a Campionatului Mondial din 2019. Returul va avea loc în 13 iunie, la Cluj-Napoca, pentru calificarea la turneul final, scrie News.ro.
În celelalte confruntări din play-off, manşa tur, s-au înregistrat rezultatele: Serbia – Portugalia 28-24, Lituania – Islanda 27-27, Cehia – Rusia 27-26, Slovenia – Ungaria 24-29, Belarus – Austria 28-28, Olanda – Suedia 25-24, Norvegia – Elveţia 32-26, Croaţia – Muntenegru 32-19. Partidele retur vor avea loc între 12 şi 14 iunie.
Naţionala de handbal masculin a României s-a calificat în play-off după ce a câştigat turneul de la Bolzano, în luna ianuarie, cu victorii în faţa Italiei (34-24) şi a Insulelor Feroe (28-20), plus o remiză cu Ucraina (26-26), în primul tur preliminar al competiţiei.
Campionatul Mondial din 2019 va avea loc, între 10 şi 27 ianuarie, în Germania şi Danemarca. Europa va fi reprezentată de 13 echipe.
Franţa, în calitate de campioană mondială en-titre, alături de Germania şi Danemarca, gazdele turneului final, sunt calificate direct.
România a participat ultima dată la Mondiale la ediţia din 2011, în Suedia, când nu a trecut de faza grupelor.
