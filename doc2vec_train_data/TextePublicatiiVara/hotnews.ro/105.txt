Miercuri, 23 mai 2018, 10:08 Monitorizari | Proiecte Infrastructura >> Articole
Tren Sageata Albastra in Gara de Nord
Până la Campionatul European de Fotbal din 2020, atunci când Bucureștiul va găzdui patru partide de la turneul final, autoritățile de la transporturi vor să încropească o soluție pentru a ușura transferul călătorilor spre Capitală pe calea ferată. O legatură directă, pe o linie dedicată și cu o gară în aeroport, are șanse minime să fi gata până atunci pentru că procedurile au fost lansate cu mare greutate. În schimb, CFR va moderniza halta din câmp de lângă Otopeni și va transporta mai departe cu autobuzul călătorii spre și dinspre aeroport. Surse din minister au declarat pentru HotNews.ro că este luată în calcul și versiunea de a extinde trenul actual spre Henri Coandă pe o linie de marfă pe unde în momentul de față este adus combustibilul chiar lângă aeroport Mai departe, de acolo, călătorii să fie transportați tot cu autobuze spre și dinspre terminale.
Până la momentul Euro 2020 o linie de cale ferată directă, care să subtraverseze DN1 și care să oprească într-o gară nou-construită în parcarea Aeroportului Otopeni, nu va putea fi realizată la timp. CFR abia acum e în proces de contractare a Studiului de Fezabilitate și, cu toate că oficial vizează ca termen de finalizare pentru lucrări anul 2020, șansele ca acest proiect să fie gata la timp sunt aproape nule.
În schimb, ca o plasă de siguranță, autoritățile feroviare demarează și un proces de modernizare a căii ferate și a haltei din zona de nord a localității Otopeni, pentru a ușura transferul pasagerilor spre și dinspre aeroport. Modernizarea vizează sistemul actual de legătură Gara de Nord - Aeroport: trenul lasă pasagerii în Punctul de Oprire Otopeni, de unde un autobuz preia călătorii până la Aeroport.
Halta de la Nord de Aeroport: Modernizată cu o clădire, peroane și facilități pentru persoanele cu dizabilități până la Euro 2020. Transferul călătorilor, tot cu autobuzul
CFR vrea să construiască o clădire în Punctul de Oprire Otopeni, peroane și facilități pentru persoanele cu dizabilități, totul până în trimestrul I 2020, se arată într-un răspuns transmis de CFR la solicitarea HotNews.ro.
„În vederea creşterii capacităţii de trafic a Magistralei 700 Bucureşti Nord – Urziceni – Brăila –Galaţi, s-a demarat etapa de elaborare a documentaţiei tehnico-economice pentru dublarea liniei CF pe distanţa Mogoşoaia – Baloteşti şi pentru modernizarea P.O. Otopeni (peroane, cladire, facilităţi pentru persoanele cu dizabilităţi). În funcţie de valoarea investiţiei, aprobarea indicatorilor tehnico – economici se va face în conformitate cu prevederile art. 42 din Legea 500/2012 privind finanţele  publice. După aprobarea indicatorilor tehnico – economici, se va achiziţiona integrat serviciul „design and build” pentru proiectarea și execuţia lucrărilor. Se estimează începerea lucrărilor în trimestrul I 2019 şi finalizarea în trimestrul I 2020 (12 luni)”, transmite CFR.
Pe de altă parte, surse din minister susțin că este luată în calcul și varianta ca trenurile actuale spre Aeroport, pe magistrala spre Urziceni, să folosească o linie de cale ferată dinspre Balotești spre Aeroport care ajunge foarte aproape de pista Nord. Pe această cale feroviară în prezent este adus combustibilul prin vagoane-cisternă în zona aeroportului. Din acel loc călătorii ar urma să fie preluați de microbuze sau autobuze până la terminalele plecări/sosiri.
Zona unde ajung în prezent vagoanele-cisternă cu combustibil pentru aeroport:
Dincolo de improvizațiile pentru Euro 2020, CFR merge mai departe cu proiectul realizării unei legături directe pe cale ferată cu Aeroportul, inclusiv prin construirea unei gări în zona parcării de la aeroport, însă procedurile înaintează greoi. Oficial CFR susține că termenul luat în vizor pentru finalizarea acestor lucrări este mai 2020, însă în realitate calendarul propus este unul extrem de optimist, iar șansele de a fi gata la timp sunt aproape nule.
În prezent CFR derulează licitația pentru Studiul de Fezabilitate pentru acest proiect: pe 1 martie a fost publicat în SEAP, pe 25 aprilie au fost deschise ofertele, iar în prezent procedura este în etapa de evaluare oferte. Detalii, aici.
Chiar și așa, CFR estimează semnarea contractului pentru luna iunie (în SEAP data limită pentru evaluarea ofertelor este 22 august), dar acest lucru s-ar putea prelungi dacă vor exista contestații ce vor trebui  soluționate.
Linia directă de cale ferată și gara din Aeroport: CFR speră să fie gata până în mai 2020
Chiar și așa, durata contractului de elaborare Studiu de Fezabilitate este de 14 luni, însă e împărțit în două faze de execuție:
    - Faza I - conectarea la Aeroport (6 luni de la data transmiterii ordinului de începere a prestării serviciilor);
    - Faza II - electrificarea și centralizarea electronică și racordarea la Terminalul T2 nou, zona Cargo și conexiunea cu Metroul (6 luni de la terminarea Fazei I).
Practic, doar Faza I a SF-ului vizează direct proiectul de legare directă prin cale ferată a Aeroportului de Gara de Nord, iar CFR și-a propus ca această etapă să fie gata până în decembrie 2018, moment la care să fie realizați și aprobați și indicatorii proiectului și să fie aprobate și exproprierile în Guvern.
Mai departe, CFR speră ca până în martie 2019 să realizeze licitația pentru proiectare și lucrări - un termen extrem de optimist.
Lucrările, în planificarea CFR, ar urma să dureze doar un an, iar până în mai 2020 lucrările să fie deja gata - un alt termen optimist. Asta pentru că proiectul presupune realizarea de la zero a câtorva km de cale ferată, subtraversarea DN1 (printr-un pasaj feroviar) și realizarea unei gări semi-îngropate în apropiere de terminalul sosiri.
Legătura directă Gara de Nord - Aeroportul Otopeni - un proiect care trebuia să fie gata din 2018 ...
Reamintim că proiectul unei legături feroviare directe între București și Aeroportul Otopeni, cu o gară semi-îngropată în zona terminalului sosiri, a fost demarat în forță în octombrie 2016, pe final de mandat al cabinetului Ciolș și lăsat moștenire noii guvernări.
Inclus în Master Planuld e Transport, cu finanțare europeană nerambursabilă, proiectul prevedea realizarea până în 2018 a încă 2 km de cale ferată pe lângâ cea existentă și care să subtraverseze DN1 până la Aeroport, precum și realizarea unei gări în zona terminalului Sosiri. Valoarea estimată: circa 100 milioane euro.
Proiectul s-a blocat în proceduri în 2017, iar licitația de SF nu a mai venit la timp.
La finele lunii martie directorul CFR recunoștea că proiectul nu va fi gata până la Euro 2020 și că CFR va porni o modernizare a actualei halte unde opresc trenurile în câmp lângă Otopeni pentru a transfera călătorii în microbuze.
CFR pune cruce trenului direct Gara de Nord - Aeroport. Nu va fi gata la Euro 2020, iar compania va pune scări rulante și va construi o clădire în halta de unde pasagerii vor lua în continuare microbuzele către Otopeni
Detalii despre proiect - în secțiunea dedicată monitorizărilor proiectelor de infrastructură:
FOTO - Planurile inițiale pentru linia Gara de Nord - Aeroport (Click pentru mărire):
