Vineri, 8 iunie 2018, 12:14 Actualitate | Esenţial
Organizatorii Bucharest Pride se aşteaptă ca la marşul de sâmbătă, dintre Piaţa Victoriei şi Piaţa Universităţii, să participe 4.000 de oameni şi spun că forţele de ordine i-au asigurat că vor face faţă noului traseu şi cazului în care evenimentele organizate în Bucureşti se vor intersecta, relatează News.ro. ”În acest an mergem în marș sub steagul curcubeu pentru toate familiile bazate pe cupluri de același sex, care au nevoie și merită protecția statului român prin reglementarea parteneriatului civil”, anunță organizatorii.
Participanții se vor aduna pe Calea Victoriei începând cu ora 17.30, iar la ora 18.00 aceștia vor porni spre Universitate. Vor exista două platforme cu doi DJ, iar echipa va fi completată de 100 de voluntari. Potrivit programului, participanții la marș ar trebui să ajungă la ora 19.30 la Universitate.
„Suntem în anul în care avem un nou proiect de lege care urmează să fie depus pe tema parteneriatului civil. E un an plin de provocări pentru comunitate, dar și anul în care s-a creat o solidaritate fără precedent cu comunitatea din care facem parte. Marșul este un coming out colectiv, în condițiile în care puțini dintre noi sunt vizibili – creăm solidaritate cu acea parte a comunității care nu poate fi auzită. Bucureștenii pot participa ca susținători sau spectatori la marș”, a declarat Florin Buhuceanu, președintele executiv ACCEPT, în cadrul unei conferințe de presă.
Bucharest Pride se va încheia cu o petrecere în clubul Control, unde va cânta Peaches, pentru prima dată la Bucureşti.
Ambasadorul Marii Britanii la Bucureşti, Paul Brummell, ambasadorul Germaniei, Cord Meier-Klodt, Peaches, Dragoş Bucurenci şi Andreea Bălan se numără între cei care vor ţine discursuri pe esplanadă.
Dragoş Bucurenci, activist şi consultant în comunicare, a declarat la conferinţa de presă de vineri: „Se împlinesc 10 ani de când mi-am asumat orientarea sexuală. Nu mă aşteptam ca atât de multe persoane publice să îşi asume orientarea în public. Am învăţat că noi, cei de azi, avem o datorie enormă faţă de cei de dinaintea noastră care au suferit inclusiv pedepse penale, care au plătit chiar cu viaţa pentru orientarea lor. Pentru mine, şi participarea la Pride este un coming out”, relatează News.ro.
