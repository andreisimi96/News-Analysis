Italienii, șocați de acțiunea unui tânăr: acesta și-a făcut un selfie după ce o femeie o fost lovită de tren în Piacenza 
Marţi, 5 iunie 2018, 7:10 Actualitate | Internaţional
Selfie dupa accident
Foto: Captura YouTube
Un bărbat care și-a făcut un selfie chiar în momentul în care paramedicii acordau primul ajutor unei femei canadiene lovită de tren a provocat mânie în Italia, relatează  BBC . 
Bărbatul a fost fotografiat la rândul său de un jurnalist, care a declarat că "am pierdut complet sentimentul de etică". 
Poliția l-a reținut pe tânăr și l-a obligat să șteargă poza. Acesta a fost cercetat, însă s-a stabilit că nu a comis nicio infracțiune. 
Însă imaginea care îl înfățișa în timp ce se fotografia a stârnit un val de reacții pe rețelele de socializare, iar internauții vorbesc despre "un cancer care corodează internetul". 
Jurnalistul care a fotografiat întâmplarea de pe 26 mai, Giorgio Lambri, a scris duminică despre experiența sa pentru ziarul Piacenza Liberta sub titlul: "Barbarismul la care nu vă așteptați: selfie în fața unei tragedii". 
Rămâne neclar, însă, modul în care tânăra a fost lovită de tren. Potrivit rapoartelor de la acel moment, sistemul de control răspunzător de închiderea ușilor ar fi fost defect, iar femeia ar fi căzut din tren în timp ce deschidea o ușă pe partea greșită.
