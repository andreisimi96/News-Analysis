Tomac, noul președinte al PMP. Traian Băsescu, ironii pentru adversari la retragere
Partidul Mişcarea Populară îşi alege sâmbătă, în congres extraordinar, noua echipă de conducere, inclusiv un nou preşedinte, după ce Traian Băsescu şi-a anunţat retragerea din fruntea formaţiunii.
UPDATE 18.00: Eugen Tomac a fost ales sâmbătă, la Congresul extraordinar al PMP, noul preşedinte al formaţiunii, după ce Traian Băsescu s-a retras de la conducerea PMP. Anterior, Tomac a ocupat funcţia de preşedinte executiv.
De asemenea, deputatul Emil Paşcan a fost ales preşedinte executiv, iar Constantin Onaca este secretarul general. Băsescu a spus că, fiind condus de doi basarabeni, PMP are drept obiectiv fundamental unirea României cu Republica Moldova, informează News.ro.
Anunţul privind votul a fost făcut de Constantin Onaca, acesta neprecizând şi numărul voturilor.
„Am convingerea că barca nu e găurită. Astea sunt abordări jurnalistice de calitate îndoielnică. Am convingerea că PMP a rămas pe cele mai bune mâni şi am convingeea că, având la vârf doi basarabeni, direcţia paridului va rămâne pe obiectivul fundamental pe care îl are, acela de realizare a unirii României cu Republica Moldova. Nu e un obiectiv uşor, e un obiectiv greu, iar oamenii din conducere PMP încep bătălia pentru acest obiectiv. În ce mă priveşte, voi rămâne adânc legat de PMP şi un puternic susţinător. Eu de astăzi vreau să ştiţi că mă simt un om cu responsabilitate pentru PMP, dar parcă am un sentiment de eliberare", a spus Băsescu la finalul Congresului extraordinar.
 15.50: Traian Băsescu a primit titlul de preşedinte de onoare al PMP, la congresul extraordinar, înainte de a fi ales un alt lider în fruntea formaţiunii, scrie Agerpres .
Preşedintele executiv Eugen Tomac l-a rugat pe Băsescu, la congres, să accepte din partea echipei PMP, „din partea inimilor tuturor", conferirea titlului de preşedinte de onoare al PMP.
„Vreau să ne înţelegem foarte bine, nu este o funcţie, este un titlu. Pentru că în calitate de preşedinte am primit vreo 5 titluri de Doctor Honoris Causa, îl pun şi pe acesta în linie cu acele titluri de Doctor Honoris Causa, trebuie să vă spun că sunt de la universităţi prestigioase. Este un titlu prestigios, dar nu este o funcţie executivă, asta vreau să înţelegeţi toţi. Râmân mereu aproape de PMP şi de obiectivele lui şi s-ar putea să vă vizitez în ţară mult mai des decât până acum pentru că am timp", a spus Băsescu. 
 În opinia sa, în politica românească de după Revoluţie nu s-a născut „acel geniu” de care România are nevoie, exprimându-şi speranţa că va apărea în generaţiile viitoare.
 „Vă asigur că, deşi am considerat că a venit timpul ca o garnitură mult mai tânără să preia conducerea partidului, rămân alături de partid, voi fi un om de pe care oricând conducerea partidului o să-l poată consulta, o să-l poată întreba, o să-mi spun o părere de care când vor considera că e bună, să o folosească, când vor considera că nu e bună, să n-o folosească, pentru că, trebuie să recunosc, nu întotdeauna ideile mele sunt cele mai bune. E adevărat că de multe ori am idei geniale, dar am şi eşecuri. Am spus asta pentru că ştiu că sunteţi oameni cu simţul umorului. Din păcate, nu s-a născut niciun geniu în politica românească după Revoluţie. Să sperăm că o să apară la generaţiile următoare acel geniu politic de care România are nevoie", a afirmat Băsescu.
El a subliniat că după retragerea sa de la preşedinţia PMP, liderul ALDE, Călin Popescu-Tăriceanu, rămâne cel mai vârstnic preşedinte de partid.
„Bine că nu i-a venit niciunui ziarist ideea să spună: Băsescu este cel mai bătrân preşedinte de partid. Abia aştept să se termine congresul, să încep să ţip: Tăriceanu e cel mai bătrân preşedinte de partid. E doar cu vreo trei luni mai tânăr ca mine, aşa că a venit timpul altei generaţii în politică", a spus Băsescu.
ora 07.00: Miercuri, deputatul Eugen Tomac, preşedinte executiv al PMP, a anunţat că şi-a depus oficial candidatura la preşedinţia formaţiunii şi că va cere votul de încredere al colegilor cu moţiunea „Partidul Mişcarea Populară - Reîntregim România!".
„Pentru mine, la fel ca pentru mulţi români, anul 2018 este unul special. Mă simt onorat să trăiesc această aniversare, mai ales că idealurile mele politice se regăsesc în obiectivele politice ale înaintaşilor noştri, care, acum 100 de ani, au făurit România de la Nistru până aproape de Tisa!
Tocmai de aceea, am decis să îmi asum, alături de colegii mei din PMP, misiunea de a lupta pentru reîntregirea ţării, mai hotărât, mai convingător! Fiind motivat şi determinat în această misiune, mi-am depus oficial candidatura la preşedinţia PMP.
La congresul extraordinar al partidului din 16 iunie 2018, voi cere votul de încredere al colegilor noştri cu moţiunea 'Partidul Mişcarea Populară - Reîntregim România!", a scris Tomac pe Facebook.
La congresul extraordinar de sâmbătă, organizat loc la Palatul Parlamentului, participă 2.500 de delegaţi din toate organizaţiile, potrivit Agerpres .
Traian Băsescu şi-a anunţat retragerea din fruntea Partidului Mişcarea Populară însă a declarat că va rămâne în continuare un partener al PMP. Pentru el, aşa cum a precizat, la 67 de ani, vârstă pe care o împlineşte în acest an, a venit timpul să predea ştafeta unei noi echipe de conducere a partidului, formată din oameni „capabili să facă politică" şi care „să îşi asume responsabilitatea alegerilor care vor fi în 2019 şi 2020".
Partidul Mişcarea Populară a fost fondat în anul 2013, pornind iniţial de la Fundaţia Mişcarea Populară. Fostul şef al statului Traian Băsescu s-a înscris în PMP pe 9 octombrie 2015.
Pe 27 martie 2016, Băsescu a fost ales, cu unanimitate de voturi, preşedinte al Partidului Mişcarea Populară, tot în congres extraordinar.
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
