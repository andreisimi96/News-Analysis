Deputatul ALDE Varujan Vosganian a încercat luni, în plen, să-și convingă colegii parlamentari din opoziție că modificările aduse de PSD-ALDE la codul  de procedură penală trebuie adoptate, deoarece ”nu ne putem salva decât toți odată”.
”Nu vreți să curățăm această țară, să fim curați și noi, să fie curată și justiția? Să fie curată și presa, să fie curat și mediul de afaceri. Fiecare ban câștigat să fie rezultatul trudei asumării efortului și respectării legii. Să nu ne suspectăm unii pe alții că ne vânăm.
Să vânăm lupi și mistreți, nu cerbi. Pentru că lupii nu poți să-i agăți pe perete ca pe trofeu, ci numai cerbii.
De aceea, dragii mei, noi susținem aceste modificări și susținem o reformă a justiției, așa cum susținem și o reformă a clasei politice și o reformă a presei și o reformă a activității sindicale și patronale. Și o reformă a viziunii actului de cultură.
Nu ne putem salva decât toți odată. Nu ne putem salva pe rând. Dacă spunem că justiția e infailibilă și că noi toți ceilalți greșim nu o să ajungem nicăieri. De aceea, stimați colegi, noi, grupul ALDE susținem aceste modificări.” - a spus Vosganian în plenul Camerei Deputaților, chiar înainte ca aceste modificări ale Codului de procedură penală să fie adoptate , târziu în noapte, după o ședință maraton.
Raluca Turcan, PNL: Aţi trecut o lege în avantajul şefului dumneavoastră direct
În februarie 2015, Varujan Vosganian a scăpat de urmărirea penală prin metoda ”scutul din Senat”.
Senatorii au votat împotriva ridicării imunității fostului ministru al Economiei , respingând solicitarea trimisă de procurori pentru urmărirea sa penală. A fost pentru a doua oară când senatorii au făcut zid în jurul lui Vosganian, după ce în 2013 plenul respingea cu 85% din voturi aceeași solicitare.
Înainte de votul final, Vosganian a încercat să-i câștige pe colegi de partea lui. A citit dintr-o carte de rugăciuni, și-a făcut cruci, s-a miruit și a plâns.
Impresionați probabil de lacrimile lui, 71 de colegi senatori au sărit în apărarea fostului ministru. Printre ei, și câțiva senatori liberali.
La doar o zi dupa ce senatorii nu au fost de acord să-l pună pe Varujan Vosganian la dispoziția procurorilor, acesta a demisionat din PNL, însă nu din proprie inițiativă, ci la cererea conducerii liberale, care l-a amenințat că, în caz contrar, îl va exclude. 
