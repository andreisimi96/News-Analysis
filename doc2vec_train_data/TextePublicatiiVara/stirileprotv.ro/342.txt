Incident grav luni seară, într-o pădure din judeţul Bacău. Un muncitor, de 26 de ani, a pierit după ce a lovit cu ciocanul un proiectil din cel de-Al Doilea Război Mondial, descoperit întâmplător.
Alţi doi colegi, aflaţi în apropiere, au fost grav răniţi şi transportaţi cu elicopterele la spitalele din Iaşi şi Bacău. Toţi trei lucrau la o exploatare forestieră.
Cei trei bărbaţi făceau parte dintr-un grup de muncitori care lucrau la o exploatare forestieră în comună Asău. În timpul pauzei de masă, tânărul de 26 de ani a descoperit proiectilul ce provine din cel de-Al Doilea Război Mondial. A vrut să scoată pulberea din obuz, susţin anchetatorii, aşa că l-a lovit cu un ciocan. Atunci s-a produs deflagraţia. Băiatul a murit pe loc, iar colegii săi - unul de 26 de ani şi celălalt de 38 - au fost grav răniţi.
Constantin Rădulescu, primarul comunei Asău: "A fost făcut praf şi aruncat într-un pârâu. Altuia i-au fost amputate palmele şi în maşina SMURD se afla al treilea, care era ciuruit de schijele de la proiectil."
Atac cu bombă la un restaurant din Canada. 15 persoane au fost rănite. Doi suspecți, căutați de poliție
Ionuț Hâncu, ISU Bacău: "Forţele de intervenţie au acordat primul ajutor celor trei victime descoperite şi au cercetat zona pentru descoperirea eventualelor elemente de muniţie."
La faţa locului au fost chemate şi două elicoptere SMURD, care i-au preluat pe răniţi. Tânărul de 26 de ani a ajuns la spitalul din Bacău, iar celălalt, de 38 de ani, este în grijă medicilor de la Iaşi. Ambii sunt însă în stare gravă.
Diana Cimpoeșu, șef SMURD Iași: "A necesitat intubaţie şi ventilaţie mecanică, pentru că era în stare de şoc. Va fi internat în clinica de chirurgie, va merge în sala de operaţii."
Autorităţile fac acum cercetări pentru nerespectarea regimului materialelor explozive, ucidere din culpă şi vătămare corporală din culpă.
În starea cea mai gravă este bărbatul de 38 de ani, internat la Iaşi. Acesta a ajuns direct în sala de operaţie, unde au intervenit specialişti din chirugie generală, vasculară şi plastică. Bărbatul s-a ales cu mâna stângă amputată aproape în totalitate, iar la cealaltă mână, degetele sunt amputate parţial.
De asemenea, are leziuni la nivelul unui ochi. Bărbatul este acum la terapie intensivă, intubat şi sedat. Medicii spun că prognosticul este rezervat şi vă mai avea nevoie de intervenţii chirurgicale, mai ales pe partea de chirugie plastică.
Tânărul de 26 de ani, internat la Bacău, a intrat marți dimineaţă în operaţie. Medicii spun că are leziuni pe tot corpul de fragmentele de proiectil, însă a fost mai noroc decât prietenul lui - starea lui este stabilă, iar viaţa nu îi este în pericol.
Între timp ancheta a fost preluată de Parchetul de pe lângă Tribunalul Bacău. Ei fac cercetări, ÎN REM, adică cu privire la fapta pentru: ucidere din culpă, vătămare corporală din culpă şi nerespectarea regimului armelor şi muniţiilor.
