Coaliţia de la putere, PSD-ALDE, ia din nou în calcul să schimbe legile justiţiei prin ordonanţă de urgenţă.
Anunţul a fost făcut chiar de Liviu Dragnea, care a explicat că opoziţia şi preşedintele Klaus Iohannis au amânat iniţiativele legislative, prin contestări repetate ale acestora. Ideea a provocat reacţii virulente în rândul opoziţiei, care avertizează că demersul ar putea scoate în stradă mii de oameni, aşa cum s-a întâmplat după adoptarea Ordonanţei 13.
Motivând că modificările aduse Codurilor din justiţie au fost atacate la Curtea Constituţională, atât de opoziţie, cât şi de preşedintele Klaus Iohannis, liderul PSD, Liviu Dragnea, a declarat într-o emisiune televizată că varianta de a adopta prin ordonanţă de urgenţă schimbările legislative dorite i se pare pertinentă.
”Chiar astăzi mă gândeam, tot ce am aprobat în Parlament, tot ce am aprobat important, vorbim de legile care susţin şi fac parte din programul de guvernare, legile care sunt pe zona de justiţie şi alte legi care sunt dorite şi pe care le adoptăm, domnule, le-au întârziat într-o veselie!”, a afirmat Liviu Dragnea.
În replică, opoziţia avertizează asupra consecinţelor.
CSM sesizează Inspecția Judiciară din cauza declarațiilor lui Dragnea
"Îndrăznim şi noi să avem amendamente, de regulă amendamente care sunt solicitate din zona asociaţiilor profesionale din justiţie sau amendamente pe care le-am gândit noi şi Dragnea înţelege prin susţinerea amendamentelor întârzierea dezbaterilor. Este absurd să fie adoptate modificările la Codul penal prin ordonanţă de urgenţă. Nu există niciun fel de temei pentru adoptarea prin OUG", a declarat Orban, luni, la RFI.
Demersul ar fi similar controversatei Ordonanţe 13, dată de Guvern în ianuarie 2017, la scurt timp după ce coaliţia PSD ALDE a preluat puterea şi a avut drept scop modificarea legilor justiţiei fără a fi trecute prin Parlament. Documentul a fost adoptat peste noapte, chiar dacă la şedinţa de guvern anterioară preşedintele Klaus Iohannis a apărut la prezidiu alături de premierul Sorin Grindeanu şi a cerut Executivului să renunţe la idee.
"Încă o remarcă, înainte să ieșiți. Cunoașteți povestea, că este un elefant în încăpere, dar nu se vede. Sunt doi elefanți: ordonanța de grațiere şi ordonanța de modificarea a Codurilor Penale. Evident că şi despre acestea am discutat cu domnul prim-ministru mai de dimineaţă, iar domnia sa mi-a spus că discuția avusese loc deja cu anumiți colegi din guvern şi că nu va fi pusă pe ordinea de zi suplimentară această chestiune. S-a angajat ca aceste chestiuni să nu fie băgate peste noapte în nicio şedinţă de guvern", afirma la acea dată Klaus Iohannis.
Acest lucru nu s-a întâmplat însă, iar aprobarea Ordonanţei 13 a provocat proteste masive în toată ţara . Ulterior, executivul a decis să abroge documentul care a scos în stradă sute de mii de oameni şi să treacă prin Parlament modificările aduse legilor justiţiei.
Declaraţia lui Liviu Dragnea a fost făcută cu doar câteva ore înainte ca în România să ajungă specialişti ai Comisiei de la Veneţia. Ministrul Justiţiei, Tudorel Toader, nu a cerut avizul acestui for, în timp ce comisia specială condusă de Florin Iordache susţinea că ar fi o pierdere de timp să o facă. Au făcut-o în locul lor preşedintele Klaus iohannis şi comsia specială de monitorizare a Adunării Parlamentare a Consiliului Europei.
Prima întâlnire a delegaţiei Comsiei de la Veneţia a fost cu însuşi ministrul Justiţiei. Tudorel Toader este şi el membru al comisiei pentru democrație prin lege şi ştie cel mai bine cât de mult contează părerea specialiştilor europeni
Specialiştii veniţi la Bucureşti vor redacta un raport care va sta la baza opiniei ce urmează să fie adoptată de Comisia de la Veneţia. O opinie pe care parlamentarii puterii nu sunt obligaţi să o respecte, dar de care, spun specialiştii, ar fi bine să ţină cont. Documentul ar putea fi parte integrantă şi din viitorul raport de ţară în ceea ce priveşte progresele justiţiei.
Specialiştii Comisiei de la Veneţia se vor întâlni marți cu preşedintele Klaus Iohannis şi cu membri comisiei Iordache.
Între timp însă, Senatul a adoptat luni noul cod de procedură penală. Una dintre cele mai contestate modificări introduse de aleşii PSD se referă la posibilitatea ca un condamnat să poată cere revizuirea hotărârii judecătoreşti atunci când documentul este semnat de un alt judecător decât cel care a participat la soluţionarea cauzei.
Opoziţia l-a catalogat ca fiind un text cu dedicaţie pentru Liviu Dragnea. Şeful PSD a cerut anularea pedepsei de doi ani de închisoare cu suspendare în dosarul ''Referendumul'', pentru că motivarea deciziei definitive nu a fost semnată de aceiaşi judecători care au şi pronunţat-o.
Seymour Hersh, jurnalist castigator al premiului Pulitzer
