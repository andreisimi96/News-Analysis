Declarațiile au fost transmise LIVE pe www.stirileprotv.ro și pe pagina de Facebook a Știrilor PROTV .
La finalul declarațiilor de presă comune, cei doi oficiali au fost întrebați de jurnaliști ce impact pe plan extern ar avea o eventuală decizie a României de a muta ambasada din Tel Aviv în Ierusalim.
Președintele Adunării Generale a Organizației Națiunilor Unite a fost primul care a răspuns, preicizând de la început că este vorba despre o decizie care ține strict de România, pe care nu o poate comenta. Cu toate acestea, el a amintit faptul că statutul Ierusalimului trebuie să fie negociat între palestinieni și israelieni și că trebuie respectat de toate statele membre ale ONU.
La rândul său, Klaus Iohannis a spus că un prim efect negativ asupra României ar putea fi faptul că țara noastră nu va mai primi statutul de membru nepermanent în Consiliul de Securitate al Organizației Națiunilor Unite.
Dăncilă, despre posibilitatea relocării Ambasadei României din Israel: Am lansat o platformă de consultare
România și-a depus, în 2006, candidatura pentru un nou mandat de membru nepermanent al Consiliului de Securitate al ONU, pentru locul alocat Grupului Est-European, în intervalul 2020-2021. Alegerile vor avea loc în iunie 2019.
De la momentul aderării sale la ONU, în anul 1955, România a mai deținut patru mandate de membru nepermanent în Consiliul de Securitate al ONU (1962, 1976-1977, 1990-1991, 2004-2005).
Sinteza declarațiilor președintelui Klaus Iohannis:
- România a fost și rămâne un puternic susținător al activității ONU. Într-o lume în care de multe ori valorile tradiționale sunt puse sub semnul întrebării am reiterat sprijinul nostru ferm abordării multilaterale.
- Totodată, am discutat cu domnul președinte al Adunării Generale despre președinția României la Consiliul Uniunii Europene care va începe în ianuarie. În acest timp noi ne von exprima și vom fi adepții unui parteneriat foarte strâns între UE și ONU.
- Am discutat evoluții regionale. Domnul președinte este un bun cunoscător al regiunii noastre. Mă bucur că am reușit să identificăm împreună o trăsătură importantă, amândoi suntem convinși că relația transatlantică este foarte importantă.
- Am discutat aspecte care țin de dezvoltare la modul general. Aș vrea să reiterez importanța dezvoltării durabile, dezvoltată de ONU, extrem de importantă și pentru regiunea noastră.
- Domnul președinte s-a implicat extrem de mult într-un document care este aproape de finalizare. Avem semnale că negocierile se vor finaliza în curând și că vor fi încununate de succes. 
Întrebări din partea presei:
Reporter: Ce impact ar avea mutarea ambasadei României din Tel Aviv în Ierusalim?
Miroslav Lajčák: ”Decizia în legătură cu mutarea sau nemutarea este dreptul statelor membre. Nu am dreptul să comentez acest lucru, însă vreau să spun două lucruri. Aș vrea să reamintesc, aceste rezoluții spun că statutul Ierusalimului trebuie să fie negociat între palestinieni și israelieni și trebuie respectat de toate statele membre ale ONU.”
Klaus Iohannis: ”O să fiu foarte franc. O astfel de decizie ar anula instantaneu orice șansă a României de a fi votată drept membru nepermanent în Consiliul de Securitate, nu numai acuma, ci și pe viitor. A doua chestiune. Știu că la Guvern s-a început un proces de evaluare.
Decizia nu este la Guvern, după cum probabil vă amintiți, dar dacă dumnealor vor să facă o evaluare o pot face. Însă nu am primit încă nicio informație despre stadiul acestei evaluări.”
În luna mai, premierul Viorica Dăncilă a declarat că la întâlnirea cu preşedintele Klaus Iohannis a discutat, printre altele, şi despre o platformă de consultare cu privire la posibilitatea mutării Ambasadei României din Israel de la Tel Aviv la Ierusalim.
Întrebată dacă Preşedinţia se numără printre instituţiile consultate, premierul a spus că da.
"Am solicitat prezenţa Administraţiei Prezidenţiale chiar de la primele consultări", a precizat Dăncilă.
