Primarul PSD din oraşul Cavnic, judeţul Maramureş, Vladimir Petruţ, spune că ar fi mers Bucureşti să protesteze dacă PSD dorea să adopte legile justiţiei, nu să introducă ”manevre şi bani”
”Mă duc eu la Bucureşti să strig ? Aşa ceva nu o să fac niciodată”, adaugă edilul.
Primarul PSD din oraşul Cavnic consideră că România trebuie să fie condusă de oameni corecţi şi cinstiţi, care nu au condamnări penale, iar cei care suportă o condamnare penală trebuie să înţeleagă că trebuie să facă ”un pas lateral”.
Vladimir Petruţ a declarat duminică seară, într-o intervenţie în direct pe pagina sa Facebook, că înainte de numirea unui prim-ministru al României, ar trebui ca acesta să dea un examen la limba şi literatura română, să vadă oamenii dacă ştie să vorbească şi să scrie.
”În opinia mea, cred că această ţară trebuie să fie condusă de oameni corecţi, cinstiţi, care nu au condamnări penale, iar cei care suportă o condamnare penală trebuie să înţeleagă că trebuie să facă un pas lateral. Nu cred că nu există destui oameni. Mai mult, înainte să mai fie numit un prim-ministru al României, cred că prima dată ar trebui să dea un examen la limba şi literatura română, să vedem dacă măcar ştie să vorbească şi să scrie. Este inadmisibil astăzi că primul-ministru face ţara de ruşine, ce se întâmplă în cancelariile occidentale, ne râde toată lumea. PSD are oameni serioşi, de bună calitate, numai că sunt ţinuţi în lateral, nu sunt lăsaţi în faţă. Astăzi ne conduce o gaşcă de şmecheri. (...) Mesajul meu este că această ţară nu are voie să fie condusă de oameni condamnaţi penal, jos penalii, această ţară trebuie să fie condusă de oameni integri, serioşi, capabili, care pot să stea cu fruntea sus în faţa cetăţenilor”, a spus Petruţ.
Dragnea: Ce am organizat în Piaţa Victoriei a fost mitingul mic, vom face un miting uriaş
Acesta a afirmat că sunt exemple de politicieni care au fost trimişi în judecată, iar ulterior achitaţi de instanţă - Călin Popescu Tăriceanu, Victor Ponta, Ludovic Orban, Vasile Blaga – şi s-a întrebat de ce liderul PSD, Liviu Dragnea, nu poate să aştepte şi el decizia instanţei.
”Îşi aduce sute de mii de oameni, mă duc eu la Bucureşti să strig <trăiască dictatorul>? Aşa ceva nu o să fac niciodată. Mergeam la Bucureşti dacă PSD dorea să adopte legile justiţiei, nu să introducă nişte manevre şi nişte sume de bani, ci cum spune UE, cum sunt adoptate în Germania sau Franţa. Vii cu OUG 13 şi spui că poate fura până la o limită? Cum adică să furi banul statului, că dacă ai furat până într-atâta nu păţeşti nimic. Nu există aşa ceva. Nu este voie a fura, scurt şi concis. Să fim uniţi şi să arătăm că în România aşa ceva nu se poate întâmpla”, a mai spus edilul din Cavnic.
Vladimir Petruţ s-a referit şi la situaţia din justiţie şi a precizat că, dacă ar fi în locul preşedintelui Iohannis, nu ar demite-o pe şefa DNA, Laura Codruţa Kovesi.
”Nu se mai poate fura atâta şi atunci trebuie să dăm jos justiţia să se poată fura mai mult? Cred că nu este momentul să fie demisă Kovesi, din contră, ar trebui să rămână acolo şi să fie verificaţi toţi cei care încearcă să facă ilegalităţi. Politicienii ar trebui să fie fericiţi că există o justiţie puternică, pentru că în momentul în care justiţia îşi face datoria ţara are bani, nu se mai fură atâta”, a subliniat Petruţ.
Acesta a precizat că dacă în urma poziţiei sale va fi exclus din PSD va rămâne primar independent, relatează Mediafax .
Joi, preşedintele PSD Maramureş, Gabriel Zetea, susţinea că primarul de Cavnic nu mai este de facto membru PSD din februarie 2017, când a anunţat public că renunţă la toate funcţiile deţinute în PSD şi că nu susţine politica partidului.
”Din laşitate nu şi-a depus şi demisia din funcţia de primar obţinută în numele PSD, însă pentru acest lucru îl vor sancţiona locuitorii Cavnicului”, spunea Zetea.
Conducerea PSD Maramureş va lua în calcul excluderea lui Petruţ din partid.
Seymour Hersh, jurnalist castigator al premiului Pulitzer
