În oraşul Sfântu Gheorghe petrecerea de Ziua Copilului a început încă de joi. Puștii de grădiniţă s-au adunat în centrul oraşului şi s-au "întrecut" în desene mai bine de trei ore. Cu cretă şi entuziasm, au reuşit să coloreze tot în jurul lor.
Peste 1.000 de princhindei talentaţi au împânzit joi zona pietonală a oraşului Sfântu Gheorghe.
Copiii au vrut să facă împreună un desen uriaş şi au reuşit. Iar pentru operă de artă au consumat nu mai puţin de 1.400 de bucăţi de cretă.
David are 5 ani şi, cu ajutorul colegilor de grădiniţă, a reuşit să coloreze 6 dale.
"Mă simt foarte bine pentru că îmi place să colorez pe pietrele astea", spune David.
Alţii s-au arătat mai degrabă încântaţi de atmosferă.
"Ne bucurăm că până la urmă am reuşit să realizăm cel mai mare desen din ţară, de asfalt cu cretă. Cam 1100 de metri pătraţi ce sunt acoperiţi de către aceşti copii cu cretă", a transmis Robert Andras, inițiatorul acțiunii.
Pentru munca depusă, copiii au fost răsplătiţi cu dulciuri, îngheţată şi jucării. Distracţia continuă însă şi vineri.
