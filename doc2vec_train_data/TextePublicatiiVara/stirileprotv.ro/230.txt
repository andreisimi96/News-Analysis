Este zi de doliu greu, în Mureş. Cei 9 romani care au pierit în accidentul din Ungaria vor fi conduşi astăzi pe ultimul drum.
Momentul despărţirii este cumplit, mai ales pentru cei 17 copii rămaşi în urma lor. Opt dintre ei şi-au pierdut ambii părinţi.
Trupurile neînsufleţite ale celor 9 romani au fost repatriate în week-end, iar familiile au făcut pregătirile pentru înmormântare.
Durerea este imensă şi întrebările fără răspuns sunt în continuare multe.
"Pentru un trai mai bun trebuie să meargă oamenii să câştige o pâine şi uite ce se întâmplă. Suntem obligaţi să mergem, suntem săraci", spune o rudă.
Cei 8 pasageri se întorceau din Slovenia, unde munceau în agricultură. Rudele spun că primeau de la patron câte 65 de euro pentru drum, dar fiecare trebuia să-şi găsească mijloc de transport.
Descoperirea anchetatorilor după accidentul din Ungaria. Cine este cea de-a noua victimă
Familiile celor care au pierit povestesc că şoferul ar fi insistat să meargă cu el şi le-ar fi luat mai puţini bani, ca să-i atragă.
Petru Mezei, fratele unei victime: "El mai are un accident, a băgat o femeie în comă, din cauza lui, neatenţia lui. El deja ştia sezonul de primăvară că merg şi vin câte o tură, două... Dădea câte 10 euro, numai ca să meargă cu el."
Când s-a produs accidentul, şoferul microbuzului făcea live pe facebook şi nu a văzut că venea un camion din față.
Olimpiu Ruja, martor: "Îmi este foarte greu, eu eram primul martor. Doar impactul l-am văzut. Nu am mai avut putere să conduc. E o durere foarte mare, o tragedie care a distrus familii."
Între timp, ancheta poliţiştilor este în plină desfăşurare, iar imaginile filmate de cel de la volan în minutele de dinaintea impactului sunt probe importante la dosar.
