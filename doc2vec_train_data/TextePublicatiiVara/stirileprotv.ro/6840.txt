Continuă sărbătoarea şi duminică pe strada Arthur Verona din București, rezervată în acest weekend pietonilor.
Sâmbătă, curioşii s-au oprit la ateliere de creaţie, unde copiii au învăţat să facă ulcioare din lut, să deseneze ori au furat meserie de la fierari.
Tema din acest an a evenimentului este "oraşe smart". Iar organizatorii le dau posibilitatea oamenilor să contribuie cu idei, care, în viitor, s-ar putea materializa.
Curioşii au putut să vadă cum unul dintre pereţii de pe strada Arthur Verona prinde culoare şi formă. Pentru prima oară în istoria festivalului, zidul a fost pictat de 7 fete.
Cei mici au fost cei mai fericiţi: părinţii i-au lăsat să îşi murdărească mânuţele în lut. Aşa au învăţat de la un meşter cum se fac oalele din lut şi au putut să îşi ia creaţiile acasă.
