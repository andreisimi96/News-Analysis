Drogurile sau calmantele pe bază de opiu pe care le iau tot mai mulți americani, ajung până la urmă să fie absorbite de vietățile marine.
Cercetătorii au testat scoicile din zona de țărm a orașului Seattle, iar rezultatul a fost pozitiv.
Deedee Sun, corespondent CNN: ”Cei de la Protecția vieții marine au adus scoici din zona insulei Whigby, ca acestea pe care tocmai le-am cumpărat de la piață, și le-au pus în apele de aici, de la Elliott Bay. Nu avem de ce să ne îngrijorăm când mâncăm scoici la restaurant sau le cumpărăm de la supermarket, pentru că provin din locuri cu apă curată. Scoicile ne arată, însă, că apele din Elliot Bay conțin o cantitate mare de opioide.”
Dacă unii pești pot deveni pur și simplu dependenți de drogurile care ajung în apă, scoicile nu metabolizează aceste substanțe chimice cu o acțiune foarte intensă. Scoicile filtrează nutrienții din apă, pentru a se hrăni, iar la finalul procesului depozitează poluanții în țesuturi. Așa că pot fi un indicator pentru gradul de puritate al apelor în care trăiesc.
Pentru a testa apele din apropierea țărmului, în zona orașului Seattle, cercetătorii au folosit scoici pescuite din alte locuri cu ape mai curate. Le-au pus în 18 locuri diferite, şi, după câteva luni le-au recuperat şi le-au testat.
Rezultatul este îngrijorător. Cantitatea de opioide din apă este destul de mare.
Jennifer Lanksbury, Departamentul pentru protecția vieții marine: ”Asta îmi spune că prea mulți oameni care trăiesc în acesată zonă iau calmante cu opioide. Iar substanța eliminată ajunge în canalizare și nu este reținută la stațiile de epurare.”
În 2016, dintre cazurile mortale de supradoză cu droguri, 322 au fost asociate cu consumul în exces de opioide, în zona Seattle. Iar în apele de coastă din aceeași zonă - arata alt studiu - ajung anual 132 de kilograme de substanţa din medicamente, produse de îngrijire și alți compuşi industriali.
Jennifer Lanksbury, Departamentul pentru protecția vieții marine: ”Acestea sunt chimicale care ajung în apele din apropierea țărmului și ar putea avea un impact nefavorabil pentru peștii și moluște.”
Scoicile pentru consum sunt pescuite din ape considerate mai curate, dar poluarea - după cum aflăm acum, inclusiv cu droguri - se extinde tot mai mult.
