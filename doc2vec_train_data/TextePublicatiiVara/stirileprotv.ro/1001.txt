Gazeta de Sud
Bărbatul a fost prins luni în Craiova de poliţiştii din Serviciul de Investigaţii Criminale Dolj.
Bărbatul de 42 de ani din Craiova, cunoscut sub pseudonimele „Zaher”, „Grasu” sau „Olteanu, se cheamă de fapt Alin Astrenie, scrie Gazeta de Sud . Pe numele său, autoritățile din Belgia au emis un mandat european de arestare, deoarece a fost condamnat în această ţară la 4 ani de închisoare pentru infracțiuni cu carduri de credit, mai preciss furt prin metoda „skimming”.
Luni, omul a fost prins de agenţii Serviciului de Investigaţii Criminale Dolj şi dus în fața unui procuror de la Parchetul de pe lângă Curtea de Apel Craiova, care a emis pe numele lui o ordonanţă de reţinere pentru 24 de ore. Craioveanul de 42 de ani urmează să fie dus la Curtea de Apel Craiova, instanță care va stabili dacă acesta va fi extrădat în Belgia sau va executa pedeapsa într-un penitenciar din România.
În iulie 2015, românul a fost condamnat definitiv la un an și opt luni de închisoare, într-un dosar în care a fost acuzat de comiterea infracțiunilor de constituirea unui grup infracțional organizat și operațiuni ilegale cu dispozitive sau programe informatice. Al doilea inculpat din acest dosar, Cristian Mirea, zis Orbit, a primit o pedeapsă de doi ani de închisoare, tot cu executare. În rechizitoriul întocmit de procurorii DIICOT se arată că Mirea a contactat o persoană pe care a rugat-o să expedieze în Mexic „două din alea mici“, „de care am mai luat“. Ulterior, același Mirea a trimis un mesaj în care a explicat că dispozitivele vor fi preluate de Astrenie. „Vine tovarășu meu, grasu, vineri dimineața la tn“, este mesajul transmis de Cristian Mirea.
După câteva zile, în noaptea de 5 spre 6 iulie 2012, Astrenie a mers în cartierul Crângași din București, de unde a luat trei plicuri, „fiecare conținând dispozitive electronice, pentru care a achitat, conform declarației martorului, suma de 600 de euro“, după cum au mai reținut anchetatorii. În aceeași noapte, craioveanul a fost oprit în trafic de oamenii legii, iar în mașina sa au fost găsite cele trei plicuri, care conțineau aparatură pentru copierea datelor cardurilor de credit. În urma anchetei s-a stabilit că aparatura urma să fie expediată în Mexic lui Cristian Mirea.
Românul numit de britanici ”cel mai mare jefuitor de bănci din lume" ar fi fugit cu un avion privat
„Fapta inculpatului Alin A., fost Zaher, fost O., zis G., care în noaptea de 5 spre 6 iulie 2012, în timp ce se afla pe raza municipiului București, a intrat, fără drept, în posesia unor componente electronice a căror asamblare permite citirea și memorarea datelor inscripționate pe banda magnetică a cărților de credit bancare și descărcarea ulterioară într-un sistem de calcul, destinate inculpatului M. Cristian, zis O., pe care le-a deținut până la depistarea sa de către organele de poliție, în cursul aceleiași nopți, întrunește elementele constitutive ale infracțiunii de operațiuni ilegale cu dispozitive sau programe informatice“, au reținut procurorii DIICOT.
În același rechizitoriu, anchetatorii au reținut că, anterior anului 2010, Alin Astrenie și Cristian Mirea „au fost arestați de autoritățile judiciare belgiene pentru fraude cu ajutorul cardurilor bancare“.
Seymour Hersh, jurnalist castigator al premiului Pulitzer
Sursa: Gazeta de Sud
