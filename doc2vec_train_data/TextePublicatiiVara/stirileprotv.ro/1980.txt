Turiştii aflaţi miercuri dimineaţă pe plajă de la Vadu au alertat autorităţile, după ce au descoperit în mare două trupuri neînsufleţite.
Anchetatorii au confirmat apoi că este vorba despre militarul şi băiatul de 14 ani, dispăruţi duminică în valuri. Adolescentul a fost luat de curenţi în timp ce încerca să-şi salveze un prieten de 13 ani. Scena a fost observată de militarul din Dej, care venise la plajă în timpul unei permisii. Fără şovăire, bărbatul s-a aruncat în mare ca să-l salveze pe băiat, dar nici el nu a avut scăpare.
Anunţul tragic a venit chiar de la medicii de la Ambulanţă. Încă de marți, pe plajă au fost formate mai multe echipe care au plecat în căutarea celor doi. Unul dintre acestea a ajuns miercuri pe plaja de la Vadu la aproximativ şase kilometri de locul dispariţiei celor doi. Când au ieşit pe plajă, medicii de la ambulanţă au observat trupul copilului.
Reporter: „Am inteles că aţi găsit copilul total întâmplător?”
Roxana Linț, medic SAJ Constanța: „Da, întâmplător căutând victima pentru care am fost solicitaţi. A fost găsit la cinci kilometri mai jos de locaţia unde ne aflăm acum, pe o plajă total pustie, nu era nimeni în jur.”
Imediat a fost data alertă, iar în zona au ajuns şi alte echipe de scafandri şi medici.
Trei persoane s-au înecat duminică, pe litoral. Trupul unui copil de 14 ani încă nu a fost găsit
Nu a durat prea mult până când a fost descoperit şi trupul militarului de 48 de ani. Era la doar doi kilometri depărtare de cel al băiatului de 14 ani. Ţinând cont de aceste informaţii, criminalişti ţin să considere reală ipoteza că militarul a sărit să-l salveze pe băiat, care la rândul său reuşise să-şi aducă la mal prietenul de 13 ani.
Locotenent colonel Mircea Leş, comandantul Centrului Naţional de Instruire Antiaeriană: „Am ajuns cât am putut de repede şi se confirmă că este vorba de militarul care a dispărut duminică în data de 10. Se cofirmă ca a sărit după băieţel, din moment ce au fost descoperiţi la aproximativ 2 kilometri unul de celălalt.”
Militarul era tatăl a două fete şi a participat la două misiuni internaţionale în Irak şi în afganistan în 2003 şi 2007.
