Direcţia Sanitar-Veterinară şi pentru Siguranţa Alimentelor (DSVSA) Tulcea va solicita Inspectoratului pentru Situaţii de Urgenţă (ISU) Delta sprijin pentru a aduce la mal leşul unui mistreţ sălbatic, suspect de pestă porcină africană (PPA).
Leșul animalului a fost observat într-o zonă mlăştinoasă din comuna Ceatalchioi, potivit Agerpres .
Directorul DSVSA, Mitică Tuchilă, a declarat pentru AGERPRES că mistreţul a fost observat luni de echipele de medici-veterinari care monitorizează efectivele de suine din gospodăriile private din cele patru sate ale comunei Ceatalchioi, Plauru, Pătlăgeanca, Sălceni şi Ceatalchioi.
"Vom solicita sprijinul ISU Delta pentru a aduce la mal cu o ambarcaţiune cadavrul mistreţului. Până în prezent (luni după-amiază, n.red.), nu am mai înregistrat mortalităţi la suine, însă echipele DSVSA sunt pe raza comunei pentru a monitoriza starea de sănătate a unor porcine", a mai spus directorul Tuchilă.
Cei 22 de porci aflaţi în cele patru gospodării din satele Ceatalchioi şi Sălceni în care, la finele săptămânii trecute, s-a identificat PPA au fost sacrificaţi şi îngropaţi la faţa locului, pentru a nu disemina virusul în timpul transportului porcinelor afectate, potrivit sursei.
Cârnat cu pestă porcină africană, depistat la Satu Mare. Analizele confirmă
"Cadavrele sunt dezinfectate, acoperite cu pământ şi în mod natural virusul este distrus prin îngropare. Extrapolând, acelaşi lucru se întâmplă în cimitirele umane", a menţionat directorul DSVSA.
În gospodăriile particulare din cele patru sate ale comunei Ceatalchioi se află circa 280 de suine, cele mai multe dintre ele, respectiv 210, aflându-se în gospodării din satul reşedinţă de comună, Ceatalchioi.
Pentru prevenirea răspândirii PPA din Delta Dunării în zona de terasă a judeţului, autorităţile au decis interzicerea circulaţiei porcinelor şi a produselor şi subproduselor din carne de porc din Rezervaţie în zona de terasă a judeţului şi au instituit filtre de control.
"Populaţia de mistreţi este mare, datorită faptului că în Delta Dunării nu se fac vânători. Mistreţii vin din Ucraina în România, profitând de faptul că nivelul Dunării a scăzut. Virusul se poate răspândi foarte uşor atât direct, prin animalele bolnave, cât şi indirect, prin produse şi subproduse, şi poate rămâne în carnea congelată chiar şi 10 ani", a mai spus directorul Tuchilă.
În contextul existenţei celor două focare de PPA la Sălceni şi Ceatalchioi, medicii veterinari au decis întărirea măsurilor de bio-securitate din cele patru exploataţii de suine de tip comercial din judeţ, exploataţii care numără în total circa 56.000 de capete.
Suspiciunea de PPA a apărut vineri, 8 iunie, după ce şapte suine din patru gospodării private din Sălceni şi Ceatalchioi au murit. PPA nu se transmite la om.
Seymour Hersh, jurnalist castigator al premiului Pulitzer
