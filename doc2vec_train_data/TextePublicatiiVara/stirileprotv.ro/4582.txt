Miliarde de fani din toată lumea vor urmări Campionatul Mondial de fotbal din Rusia, care a început joi. Ca orice eveniment sportiv de anvergură, campionatul e o mină de aur pentru publicitari.
La această ediţie însă, lucrurile stau diferit din cauza reputaţiei ţării-gazdă. Puţine sunt brandurile mari care vor să fie asociate cu Rusia.
Străzile Moscovei au fost cuprinse de atmosfera obişnuită la un campionat mondial de fotbal. La o privire mai atentă însă, apar şi diferenţele. Dintre sponsorii evenimentului lipsesc mărci internaţionale cunoscute, iar în locul lor au apărut companii chinezeşti mai puţin notorii.
Steve Martin, reprezentant al unei agenţii de publicitate: "Companii precum Wanda, care e cel mai mare dezvoltator imobiliar, sau Vivo, care e printre cei mai mari producători de telefoane inteligente, acestea sunt printre sponsorii principali, lucru nemaivăzut."
Iar asta se întâmplă pentru că brandurile occidentale nu s-au arătat interesate, de teamă să nu fie asociate cu ţara gazdă. Faţă de ediţia anterioară a campionatului, sumele oferite de sponsori au scăzut cu 11 la sută.
Simon Chadwick, profesor la Universitatea Salford, Manchester: "Cu siguranţă în Occident Rusia este, în acest moment, incredibil de greu de vândut. Mă gândesc la drepturile minorităţilor sexuale, anexarea Crimeei, dopajul la scară mare şi până la cazul Skripal de otrăvire din Salibury."
Sponsorii care s-au implicat totuşi, au evitat referinţele la Rusia în reclamele dinaintea campionatului.
Dar nu numai reputaţia ţării-gazdă îi sperie pe publicitari. În 2015, mărci precum JOHNSON AND JOHNSON, SONY şi CASTROL şi-au retras sponsorizările pentru FIFA în urma scandalurilor de corupţie de la vârful federaţiei.
Simon Chadwick, profesor la Universitatea Salford, Manchester: "În mod clar, FIFA a trecut printr-o perioadă în care a devenit un brand mai degrabă toxic. Ceea ce începem să vedem acum e că un contract de sponsorizare cu FIFA a devenit o decizie în mare măsură politică."
Şi cum următoarea ediţie va avea loc în Qatar, Cupa Mondială va reveni pe teren sigur pentru publicitari abia în 2026, când va fi găzduită de SUA, Mexic şi Canada.
Seymour Hersh, jurnalist castigator al premiului Pulitzer
