Apele care-au măturat cu o furie de nedescris zeci de localităţi din Moldova au lăsat în urmă un dezastru: un bărbat şi o femeie au pierit, 600 de gospodarii sunt acoperite de mâl şi pietriş cărat de viituri, unele zone sunt şi acum fără curent electric.
Peste 700 de oameni au fost nevoiţi să îşi lase casele şi să fugă din calea apelor revărsate, unii pe cont propriu, alţii ajutaţi de salvatori. Şi la noapte pompierii şi jandarmii vor fi în misiune, şi au format deja patrule de supraveghere. Hidrologii menţin codurile galben și portocaliu pe anumite râuri, încă două zile.
Viiiturile au lovit în ultimele zile, cu o forţă incredibilă, 21 de localităţi din judeţul Neamţ.
Puhoaiele au târât la vale maşini pe care le-au îngropat în mâl şi bolovani! Viiturile au ruinat drumuri şi au săpat în temeliile caselor, până ce pe unele, chiar trainice, le-au dărâmat cu totul.
Cod de inundații în 20 de județe. Patru persoane au murit, 760 salvate din calea apelor: „M-a distrus de tot”
În Stejaru, apele au lăsat în urmă un decor dramatic. Oamenii intră în case strecurându-se printre buşteni aduşi din munţi, şi îşi găsesc dușumelele şi mobila îngropate în noroi!
O familie cu patru copii mici este în stare de şoc după viiturile violente.
Femeie: “Copil mic mi-a leşinat, nu ştiam ce să fac, îmi era frică, uite apă până aici.”
De teamă că apa va veni peste ei din nou, mama şi cei mici au dormit în pod, iar tatăl a stat de veghe.
Dumitru Iepure: “Nu ştiai ce să strângi să iei să fugi. Noaptea nu am dormit cu lanterna, fără curent. Îmbrăcaţi, tot.”
La fel de disperaţi sunt toţi localnicii. Nici nu ştiu de ce să se apuce mai întâi să cureţe. Toate bunurile au în care investit bani şi muncă sunt pline de nămol.
Bărbat: “Am fost izolaţi în casă, să vezi apa mare şi lemne. Mi-a fost frică.”
Femeie: “S-a umflat pachetul, nu mai am ce să mai fac, ce vedeţi. Mobila distrusă. Abia terminasem de făcut. Iese apa din casă, scot lemne, a ieşit iar din matcă, era să ne ia apa."
Excavatoare aduse în zona dezgroapă maşini îngropate cu totul de aluviunile târâte de pe versanţi. Iar vehiculele cele care au rămas totuşi la suprafaţă sunt complet distruse.
Oamenii povestesc terifiaţi despre forţă teribilă a puhoaielor. O femeia a apucat să iasă în ultima clipă din maşină împreună cu fiul şi cu nepoţelul ei de cinci ani. Imediat autoturismul a fost înghiţit de ape.
Femeie: “Ne-am dat jos şi a luat maşina, atâta a durat, putea să ne ia cu totul. Nu avem un lemn să ne facem un foc.”
În continuare, sute de oameni sunt plecaţi din case de teamă viiturilor şi stau pe la rude sau prieteni. Mai multe localităţi din Neamţ au rămas fără curent electric şi fără apă potabilă. În ajutorul sinistraţilor, autorităţile dar şi câteva cluburi de off road au donat proviziii de apă şi conserve.
