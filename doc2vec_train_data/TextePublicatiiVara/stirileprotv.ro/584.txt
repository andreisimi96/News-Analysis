Patru persoane au fost rănite joi, după ce maşina în care se aflau a intrat pe contrasens lovind un alt autoturism, cauza accidentului fiind explozia unei anvelope.
Una dintre victime s-a aflat în stop-cardiorespirator, însă manevrele de resuscitare au avut succes, toate persoanele rănite fiind duse la spital.
Potrivit reprezentanţilor Inspectoratului de Poliţie al judeţului Constanţa, joi, în jurul prânzului, o femeie de 35 de ani conducea un autoturism pe DN 38 din direcţia Constanţa către Negru Vodă.
La ieşirea din localitatea Topraisar, din cauza exploziei anvelopei din dreapta-spate, şoferiţa a pierdut controlul direcţiei, iar maşina a pătruns pe contrasens, intrând în coliziune cu un autoturism condus de un bărbat de 32 de ani.
În urma impactului, patru femei aflate în primul autoturism au fost rănite, una dintre acestea fiind în stare mai gravă. Astfel, în momentul în care cadrele medicale au ajuns la locul accidentului, femeia se afla în stop-cardiorespirator, dar manevrele de resuscitare au avut succes. Victima a fost transportată la Spitalul Clinic Judeţean de Urgenţă Constanţa. La aceeaşi unitate medicală au ajuns şi celelalte trei persoane rănite, una suferind o fractură la picior, iar două dintre ele au fost diagnosticate cu contuzii.
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
