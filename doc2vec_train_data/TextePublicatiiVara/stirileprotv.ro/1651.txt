Summitul G7, desfăşurat în Canada, s-a încheiat cu un scandal diplomatic fără precedent.
Preşedintele american Donald Trump l-a insultat pe premierul ţării gazdă, Justin Trudeau, numindu-l "necistit" şi "slab". Iar, apoi şi-a retras sprijinul pentru declaraţia finală a summitului, pe care, iniţial, o semnase şi el.
Mărul discordiei a fost problema tarifelor pe aluminiu şi oţel impuse de Trump, criticate de ceilalţi lideri şi calificate drept "insultătoare" de şeful guvernului Canadei.
Donald Trump a plecat primul de la summitul G7 din Canada, nu înainte să provoace o furtună în relaţiile cu aliaţii occidentali, cărora le-a impus controversatele taxe pe importurile de aluminiu şi oţel.
Dovada că discuţiile au fost din cale-afară de tensionate este şi o fotografie. Trump, într-o poziţie defensivă, cu mâinile încrucişate la piept, pare că este "încolţit" de ceilalţi lideri, în frunte cu Angela Merkel, cancelarul Germaniei.
Summitul G7, încheiat cu insulte. De ce l-a făcut Trump pe Trudeau "necinstit şi slab"
Niciunul dintre argumentele lor nu l-au convins pe preşedintele american.
"S-a profitat de Statele Unite decenii la rând şi nu mai putem face asta. Nu putem fi taxaţi cu 270%, iar noi să nu-i taxăm deloc. Suntem puşculiţa din care fură alţii, iar asta trebuie să se termine”, a transmis Donald Trump.
Ceilalţi lideri au recunoscut ca summitul a fost unul extrem de dificil.
”Summitul G7 nu ne-a ajutat să depăşim neînţelegerile”, a transmis Emmanuel Macron.
"Au fost discuţii dificile şi controverse puternice", a fost mesajul Theresei May.
Totuşi, la câteva ore distanţă, premierul canadian Justin Trudeau anunţa că toţi cei şapte lideri au semnat o declaraţie comună prin care se angajează să reducă barierele comerciale, inclusiv taxele pe importuri şi subvenţiile. În aceeaşi conferinţă de presă, Trudeau a precizat şi că ţara sa vă introduce taxe pe importurile americane de la 1 iulie, în replică față de cele introduse de Statele Unite.
"I-am spus direct preşedintelui că nu glumim cu faptul că Statele Unite au introdus taxe semnificative pentru industria noastră de oţel şi aluminiu şi mai ales nu glumim cu faptul că au făcut-o în baza unui argument de securitate naţională. E cam insultător", a transmis Trudeau.
A fost de ajuns pentru ca Donald Trump să ia foc şi să îl acuze pe Trudeau că face "afirmaţii false". L-a jignit apoi, spunând că e "necinstit şi slab", după ce la întâlnirea bilaterală cu el a fost "blând şi umil". Şi drept insultă supremă, şi-a retras sprijinul pentru comunicatul final al reuniunii.
Cabinetul lui Trudeau a replicat, spunând că premierul nu a spus lucruri pe care să nu le fi repetat şi înainte de summit, atât în public, cât şi în conversaţiile private cu Donald Trump.
Seymour Hersh, jurnalist castigator al premiului Pulitzer
