Simona Halep va prezenta, luni, la ora 20:00, pe Arena Națională din capitală, trofeul câștigat la turneul de Grand Slam de la Roland Garros.
Evenimentul este organizat de Primăria Capitalei, prin Compania Sport pentru Toți, în parteneriat cu Federatia Română de Tenis, iar intrarea va fi liberă pentru toți cei care vor să o felicite pe Simona Halep.
”Primăria Capitalei, prin Compania Sport pentru Toți, în parteneriat cu Federația Română de Tenis, organizează mâine, 11 iunie 2018, ora 20.00, la Arena Națională, în fața zonei VIP- intrarea oficială, o ceremonie în cadrul căreia Simona Halep, cetățean de onoare al Capitalei, va prezența românilor trofeul Roland Garros! Toți cei care vor să o vadă pe marea noastră campioană sunt așteptați la Arena Națională! Accesul va fi permis prin străzile Maior Coravu, Pierre de Coubertin și Basarabiei. Intrarea este liberă”, se arată într-un comunicat.
Simona Halep, numărul 1 WTA, a câștigat, sâmbătă, la Paris, primul titul de Grand Slam din carieră, la turneul Roland Garros.
