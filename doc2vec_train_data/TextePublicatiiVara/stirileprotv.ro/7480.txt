Preşedintele PNL, Ludovic Orban, a declarat, duminică, într-o conferinţă de presă la Galaţi, că în mod categoric nu are nimic să îşi reproşeze pentru faptul că moţiunea de cenzură împotriva Guvernului Dăncilă a căzut.
Ludovic Orban a spus că nu îşi reproşează eşecul moţiunii de cenzură şi că opoziţia poate fi considerată responsabilă doar dacă nu depune o moţiune.
"Categoric nu. Chiar mă amuză comentariile unora care totuşi nu sunt cu PSD-ul şi care au o anumită experienţă politică. Cum să consideri că opoziţia este responsabilă pentru faptul că nu a trecut moţiunea de cenzură? Asta nu se întâmplă în nicio democraţie din lumea asta. Opoziţia poate fi considerată responsabilă dacă nu depune o moţiunea de cenzură şi dacă nu apelează la această pârghie pe care o are la dispoziţie conform Constituţiei şi legii", a spus Orban, întrebat dacă îşi reproşează ceva pentru eşecul moţiunii.
Liderul PNL a susţinut că legitimitatea moţiunii a fost recunoscută de toată lumea, iar momentul depunerii acesteia a fost unul potrivit.
DIICOT a început urmărirea penală in rem, după sesizarea făcută de Orban împotriva Vioricăi Dăncilă
"Aici nu e vorba de câştig sau de pierdere, legitimitatea acestei moţiuni a fost recunoscută de toată lumea, toată lumea percepe faptul că regimul de putere Dragnea este un regim care face rău României, care creează prejudicii pe plan extern, care generază grave disfuncţionalităţi în economia şi în funcţionarea normală a instituţiilor statutului. De asemenea, Dăncilă este pentru 85% din populaţie o persoană total nepotrivită să ocupe funcţia de premier. În aceste condiţii, moţiunea nu a trecut nu din cauza noastră. Am ales momentul foarte bine. Dacă nici după condamndarea lui Dragnea, pe care nu am prevăzut-o noi, că nu avem capacitatea să prevedem acest lucru, nu s-au ridicat din bănci parlamentari ai puterii astfel încât să voteze moţiunea de cenzură înseamnă că sunt fie laşi, fie iresponsabili (...) E indamisibil, toţi parlamenatrii PSD, ALDE, UDMR nici măcar nu au votat. Mai mult, UDMR-ul, fiind absent, ca să nu cumva să existe parlamentari care fiind în sală să se ducă să voteze moţiunea de cenzură", a mai declarat Orban.
Liderul PNL a adăugat că, în opinia sa, UDMR a fost factorul decisiv în eşecul moţiunii.
"UDMR în opinia mea a fost clar factorul decisiv în nereuşita acestei moţiuni, pentru că dacă UDMR miercuri dimineaţă, când au spus că iau decizia, ar fi anunţat că votează moţiunea de cenzură sau măcar că îşi lasă parlamentarii să voteze fiecare după mintea lui, votau cel puţin 50-60 de parlamentari PSD moţiunea", a mai spus Orban.
Liderul PNL a mai spus că, probabil, Liviu Dragnea i-a promis lui Kelemen Hunor lucruri pe care el nu le-ar fi putut promite niciodată pentru că sunt de negociat: "După negocierile pe care le-am avut cu UDMR, probabil domnul Kelemen Hunor s-a dus la domnul Dragnea, asta ştim că s-a dus la discuţii cu domnul Drganea, dar ce au discutat nu putem şti, dar probabil domnul Dragnea le-a promis lucruri pe care eu nu le-aş fi promis niciodată pentru că sunt lucruri care sunt de nenegociat".
Ludovic Orban s-a aflat duminică la Galaţi, unde a participat la şedinţa Comitetului de Coordonare Judeţean al PNL Galaţi.
Moţiunea de cenzură iniţiată de PNL împotriva Cabinetului Dăncilă a fost respinsă miercuri de Parlament, astfel că Guvernul Dăncilă a rămas în funcţie. Au fost 166 de voturi în favoarea moţiunii şi erau necesare cel puţin 233 de voturi favorabile pentru ca moţiunea să treacă, iar Guvernul să fie demis.
Preşedintele UDMR, Kelemen Hunor, a declarat sâmbătă, că este o "minciună generală" faptul că Uniunea ar ţine în viaţă actualul guvern, deoarece coaliţia are majoritate cu sau fără UDMR.
"Nu puteam vota moţiunea de cenzură fiindcă nimeni nu a venit cu niciun fel de propunere, nici măcar nu ştiam cine va fi candidatul la premier, nu ştiam nici măcar programul de guvernare, iar un politician responsabil nu poate vota moţiunea de cenzură. Din acest motiv am ales aşa, fiindcă am văzut că acesta este un război pentru putere, nu vorbeşte despre lucrurile esenţiale ale societăţii, despre viitorul ţării şi din acest motiv rămânem pe dinafara acestei politici, în afara acestui război", a spus Kelemen la tabăra politică organizată de UDMR şi Conferinţa Tinerilor Maghiari din România la Zetea, în Harghita.
Seymour Hersh, jurnalist castigator al premiului Pulitzer
