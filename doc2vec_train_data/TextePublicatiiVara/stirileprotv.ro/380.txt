Un proiect de lege aflat în dezbatere publică i-ar putea scăpa de închisoare pe cei care fac evaziune fiscală.
Cu condiţia să achite prejudiciul pentru care sunt acuzaţi. Unul dintre iniţiatorii legii este Cătălin Rădulescu, zis "mitralieră", acuzat la rândul său de evaziune fiscală.
Deputatul s-a "remarcat" după ce a declarat public că are acasă un pistol mitralieră de la Revoluţie şi este gata să îl folosească împotriva protestatarilor din piaţa Victoriei.
Potrivit proiectului, dacă o persoană este acuzată de infracţiuni fiscale, poate scăpa de puşcărie dacă plăteşte integral prejudiciul, plus încă 50 la sută din sumă, iar la acestea se mai adaugă şi penalităţi.
Cătălin Rădulescu: ”Proiectul vine să răspundă unei nevoi sociale în momentul de faţă, aceea de a concentra eforturile statului pe recuperarea oribilelor prejudicii produse prin contravenţii sau infracţiune şi nu prin trimiterea oamenilor la închisoare. Proiectul de act normativ acordă o şansă celor care nu fac din evaziune fiscală o profesie, ci din diverse motive se întâmplă să greşească.”
Modificări la Legile Justiţiei iniţiate de deputatul "Mitralieră", adoptate tacit
Iniţiatorul mai spune că dacă o persoană comite evaziune fiscală şi a doua oară, atunci merge la puşcărie. Proiectul a iscat controverse în Senat.
Alina Gorghiu, PNL: ”Recuperarea prejudiciului ar trebui să fie o prioritate pentru statul român, dar ca să facem acest lucru ar trebui să avem o lege bună, nu o lege proastă. Vă informăm că grupul PNL va vota împotriva proiectului.”
Ministrul de Finanţe spune că această modificare a legii se va adăuga altora care vor fi votate anul acesta. Proiectul a fost adoptat de Senat şi merge în Camera Deputaţilor, care este for decizional.
