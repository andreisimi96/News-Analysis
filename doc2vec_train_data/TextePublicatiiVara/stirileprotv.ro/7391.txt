2 iulie 2018 15:15 / 18007 vizualizari
Prăpastia dintre UE și SUA se adâncește. Bruxellesul pregătește contramăsuri de 300 mld. dolari, dacă Trump introduce noi tarife vamale
Uniunea Europeană a avertizat SUA că impunerea unor tarife vamale la maşini şi componente auto va lovi industria sa auto şi va duce probabil la contramăsuri de 294 mld. dolari, transmite Reuters.
Facebook Twitter RSS Feed Newsletter
Într-un document trimis Departamentului Comerţului din SUA, UE susţine că taxele vamale la maşini şi componente auto sunt nejustificate şi nu au niciun sens din punct de vedere economic, potrivit Agerpres .
În 23 mai, Departamentul Comerţului din SUA a lansat propria sa investigaţie, din motive de securitate naţională, în urma instrucţiunilor de la preşedintele Donald Trump, care în mod repetat a criticat UE din cauza excedentului său comercial cu SUA şi a taxelor vamale de import mai ridicate pentru maşini. Taxele în UE sunt de 10%, faţă de 2,5% pentru maşinile care intră în SUA.
Săptămâna trecută, Trump a ameninţat că vor fi introduse taxe vamale de 20% la toate maşinile asamblate în UE.
În 2017, blocul comunitar a exportat spre SUA maşini în valoare de 37,4 miliarde de euro (43,6 miliarde de dolari), în timp ce în UE au venit din Statele Unite maşini de 6,2 miliarde de euro.
De asemenea, UE indică faptul că firmele din blocul comunitar produc aproape 2,9 milioane de maşini în SUA, sprijinind 400.000 de locuri de muncă sau 420.000 dacă sunt incluşi dealerii şi retailerii de componente auto.
În documentul trimis Departamentului Comerţului din SUA, UE susţine că legătura între industria auto şi securitatea naţională este "slabă". Vehiculele militare, cum ar fi Humvee, sunt fabricate de producători de nişă.
autor: InCont.ro ,  2 iulie 2018 15:15
Mai multe despre:
