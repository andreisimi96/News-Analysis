Echipa naţională de fotbal a României a învins reprezentativa Finlandei cu scorul de 2-0 (1-0), într-un meci amical desfăşurat marţi seara, pe stadionul ''Ilie Oană'' din Ploieşti, şi care a marcat retragerea din activitate a portarului Bogdan Lobonţ.
Tricolorii i-au oferit lui Lobonţ o victorie, prin golurile marcate de Cristian Manea (37) şi Ciprian Deac (61).
Începutul a fost unul destul de tern, fără ocazii de poartă, prima acţiune notabilă venind în min. 16, când micuţul Băluţă a reluat cu capul centrarea lui Budescu, însă fără probleme pentru Hradecky. Acelaşi Băluţă (24) a şutat în plasa laterală, la o acţiune mai consistentă.
Budescu a încercat să îl surprindă pe Hradecky, mereu avansat, cu un lob de la peste 30 de metri (31), dar mingea s-a dus puţin peste transversală.
Singura oportunitate a oaspeţilor în prima repriză a fost un şut al lui Taylor (33) razant cu vinclul.
Finala Ligii Campionilor, care se joacă la Kiev, ar putea fi ținta unui atac cibernetic
Mitriţă (35) nu a reuşit să îl învingă din unghi pe Hradecky, la o ocazie foarte bună, dar apoi a avut o contribuţie majoră la deschiderea scorului, mingea respinsă de Hradecky la şutul său (37), fiind reluată în plasă de fundaşul Manea, la prima sa reuşită sub tricolor.
În partea secundă, România s-a desprins prin golul marcat de Deac (care a înscris şi la meciul cu Chile), în min. 61, după o fază la care au contribuit Băluţă, Manea şi Mitriţă.
Tricolorii şi-au creat şi alte ocazii bune de gol, însă nu au mai reuşit să înscrie. Puşcaş (66) a tras din unghi, dar Hradecky a respins în corner, Man (72) a reuşit o cursă frumoasă, dar a şutat pe lângă poartă. Puşcaş a avut o nouă situaţie, însă Hradecky a respins din nou (75), remarcându-se şi la mingea expediată de Chipciu (77). Un şut superb a trimis şi Bancu (83), de la circa 35 de metri, mingea ştergând transversala.
Finlandezii au pus presiune în ultima parte a jocului, dar Tătăruşanu a fost la post la şutul lui Lod (68) de la distanţă, Vaisanen (87) a reluat peste poartă din mijlocul careului, iar Lobonţ a prins (90+2) mingea reluată din întoarcere de Karjalainen.
Lobonţ, care nu mai jucase în naţională din 2013, a intrat pe teren în minutul 87 în locul lui Tătăruşanu şi a bifat selecţia sa cu numărul 86 şi ultima.
România a câştigat toate cele patru meciuri amicale disputate în acest an, 2-1 cu Israelul în deplasare, 1-0 cu Suedia la Craiova, 3-2 cu Chile în Austria şi 2-0 cu Finlanda la Ploieşti.
Următorul meci al naţionalei antrenate de Cosmin Contra va fi cu Muntenegru, pe 7 septembrie, pe teren propriu, la debutul în Liga Naţiunilor.
România - Finlanda 2-0 (1-0)
Au marcat: Cristian Manea (37), Ciprian Deac (61).
Ploieşti, stadion ''Ilie Oană'': 12.000 spectatori
Au evoluat echipele:
România: 12. Ciprian Tătăruşanu (1. Bogdan Lobonţ, 87) - 4. Cristian Manea, 22. Cristian Săpunaru (căpitan; 3. Alin Toşca, 57), 27. Mihai Bălaşa, 11. Nicuşor Bancu - 15. Paul Anton, 18. Adrian Stoian - 17. Ciprian Deac (26. Dennis Man, 64), 28. Alexandru Mitriţă (10. Gheorghe Grozav, 80), 14. Constantin Budescu (7. Alexandru Chipciu, 57) - 13. Alexandru Băluţă (29. George Puşcaş, 63). Selecţioner: Cosmin Contra.
Rezerve neutilizate: 16. Florin Niţă, 23. Silviu Lung jr - 2. Romario Benzar, 5. Ionuţ Nedelcearu, 9. Dorin Rotariu, 19. George Ţucudean, 20. Alexandru Cicâldău, 24. Dragoş Nedelcu.
Finlanda: 1. Lukas Hradecky - 5. Henri Toivomaki, 4. Joona Toivio, 3. Sauli Vaisanen, 16. Juha Pirinen (18. Jere Uronen, 63) - 7. Robin Lod, 19. Thomas Lam (6. Glen Kamara, 57), 14. Tim Sparv (căpitan), 8. Robert Taylor (20. Tim Vayrynen, 77) - 17. Simon Skrabb (13. Pyry Soiri, 57), 9. Berat Sadik (21. Rasmus Karjalainen, 63). Selecţioner: Markku Kanerva.
Rezerve neutilizate: 12. Anssi Jaakkola, 23. Walter Vitala - 2. Albin Granlund, 10. Moshtagh Yaghoubi, 15. Markus Halsti.
Arbitru: Robert Harvey; arbitri asistenţi: Wayne McDonnell, Mark Gavin (toţi din Irlanda); arbitru de rezervă: Marius Avram
Cartonaşe galbene: Anton (47), Tătăruşanu (78), Bălaşa (78), Soiri (82).
Seymour Hersh, jurnalist castigator al premiului Pulitzer
