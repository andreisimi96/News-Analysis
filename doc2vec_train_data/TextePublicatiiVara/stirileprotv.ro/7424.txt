Ministerul Justiției a transmis luni comisiei speciale comune a Senatului și Camerei Deputaților, condusă de Florin Iordache, o propunere de modificare a articolului 297 din Legea 286/2009 privind Codul Penal.
Acest articol se referă la abuzul în serviciu, iar propunerea ministrului Justiției este impunerea unui prag echivalent cu salariul minim, însă numai dacă funcționarul public ”obține pentru sine, soț, rudă sau afin până la gradul al II lea inclusiv, un folos patrimonial și prin aceasta cauzează o pagubă, certă și efectivă”.
Textul integral al propunerii de modificare:
”Abuzul în serviciu
Alin. (1) - Fapta funcționarului public, aflat în exercițiul atribuțiilor de serviciu, care refuză să îndeplinească un act sau care îl îndeplinește prin încălcarea unor dispoziii exprese dintr-o lege, ordonanță de urgență sau ordonanță de guvern, în scopul de a obține pentru sine, soț, rudă sau afin până la gradul al II lea inclusiv, un folos patrimonial și prin aceasta cauzează o pagubă, certă și efectivă, mai mare decât echivalentul unui salariu minim pe economie sau o vătămare a drepturilor sau intereselor legitime nepatrimoniale ale unei persoane fizice sau juridice, vătămare constată prin act al organului competent, se pedepsește cu închisoare de la 2 la 5 ani sau cu amendă.”
”Dragnea scapă de condamnare”. Reacția USR după propunerea lui Toader pentru abuzul în serviciu
Comisia parlamentară specială pentru Legile Justiției continuă, luni, dezbaterile privind modificarea Codului Penal. Unul din articolele care urmează să fie analizate este cel referitor la abuzul în serviciu.
 Liviu Dragnea a fost condamnat, în primă instanță, pe 21 iunie la 3 ani și jumătate de închisoare cu executare pentru complicitate la abuz în serviciu.
108.612 lei reprezentă daunele materiale cu care s-a constituit ca parte civilă Direcţia Generală de Asistenţă Socială şi Protecţia Copilului Teleorman.
De asemenea, un alt inculpat care ar putea scăpa este fostul primar al sectorului 4, Cristian Popescu Piedone. El a fost trimis în judecată de procurorii Direcției Naționale Anticorupție în dosarul Colectiv.
  Piedone este acuzat de săvârșirea a două infracțiuni de abuz în serviciu dacă funcționarul a obținut pentru altul un folos necuvenit, cauzând vătămarea intereselor legitime ale unor persoane fizice și ale sectorului 4 al municipiului București.
Potrivit unui comunicat al DNA, infracțiunea de abuz în serviciu (sub formă autoratului, respectiv a complicității) reținută în sarcina inculpaților din dosarul Colectiv constă în eliberarea acordurilor și autorizațiilor de funcționare pentru două societăți comerciale într-o modalitate care a încălcat prevederile legale referitoare la securitatea la incendiu, inclusiv prin aceea că nu au fost respectate dispozițiile privind controlul după emiterea autorizațiilor.
DNA precizează că primarul și funcționarii serviciului de autorizări comerciale aveau exclusiv competență de a emite acorduri și autorizații de funcționare pentru societățile comerciale cu obiect de activitate baruri, cluburi, restaurante.
Deputatul USR Stelian Ion s-a arătat revoltat de aceasstă propunere, susținând că ” Dragnea scapă de condamnare ”:
”Dragnea scapă de condamnare. Cu el scapă și baronii locali. Cu ajutorul lui Tudorel Toader, avocatul infractorilor, România își afirmă pregnant caracterul de Stat Mafiot.
Ministrul Justiției ne-a trimis cu 10 minute înainte de începerea ședinței faimosul text pe care l-a căutat timp de 9 luni. Abuzul în serviciu este făcut franjuri, avem de a face cu o dezincriminare mai gravă decât cea din OUG 13.
Îndrăzniți să credeți că vor mai pleca niște milioane de români din țară cât de curând!
Precizare: Dragnea scapă pentru că nu a săvârșit fapta pentru sine, o rudă sau un afin, așa cum a propus acum avocatul său, Tudorel Toader, ci pentru partid.” - a scris pe Facebook deputatul USR.
Afirmaţiile opoziţiei i-au înfuriat pe cei de la PSD.
Eugen Nicolicea, deputat PSD: "Confirmaţi faptul că nu vă comportaţi ca un deputat. faceţi pe poştaşul, pe DJ-ul, pe reporter şi cameraman, numai pe deputatul nu puteţi să faceţi."
Stelian Ion, deputat USR: "Nu fac pe ticălosul, asta e esenţial!"
Eugen Nicolicea, deputat PSD: "Eşti!"
Cei de la PNL l-au acuzat pe Tudorel Toader că fuge de răspundere în cazul modificărilor la Codul Penal.
Cătălin Predoiu, deputat PNL: "Această propunere este expresia unei constante în abordarea ministerului. Este spălarea pe mâini de acest proiect. Ministrul a spus că nu are nimic de-a face cu ce se întâmplă aici, că nu sunt textele ministerului, sunt textele comisiei. Adică a confirmat ceea ce noi spunem de multă vreme: Ministerul nu-şi asumă aceasta reformă. Nu doreşte să-şi asume responsabilitatea şi asta nu este în regulă."
