În ultimele 24 de ore, mai multe zone din ţară au fost sub cod galben de ploi, descărcări electrice şi grindină. În vestul ţării, pe cer a apărut, aseară şi un fuior care semăna izbitor cu o tornadă.
Câteva ore mai târziu,  în Lugoj, apa a năvălit cu putere pe străzi şi în zeci de curţi. Mai mulţi şoferi au fost prinşi în vâltoare. Şi în Capitală, meteorologii au emis un cod galben vineri seară.
Nori gri, ca plumbul, au acoperit cerul Timișoarei, iar oamenii au fost martorii unui fenomen rar. Două mase de aer cald şi rece s-au ciocnit, iar un vârtej uriaş s-a format la înălţime.
Robert Manta, meteorolog de serviciu: "A fost vorba despre un nor fuior. Astfel de fenomene nu sunt periculoase, foarte rar se întâmplă să aibă un aspect asemănător unei tornade. Sunt nişte mişcări rotationare în nor."
În Lugoj, în schimb, o ploaie torenţială cu tunete şi fulgere le-a adus oamenilor numai necazuri. Au căzut peste 25 de litri de apă pe metrul pătrat şi în scurt timp canalizarea a refulat.
Târgu Jiu şi Lugoj, inundate după ploi. Tornadă la Timişoara
"În viaţa mea nu am văzut ce e aici. Uită-te în dreapta cât e apa. Stai aşa pe mijloc. Păi, pe mijloc stau, că în dreapta e peste maşină", au surprins pe cameră momentele dramatice niște localnici aflați în mașină.
Mai mulţi şoferi nu au mai putut să îşi pornească maşinile după ce apa a intrat la motor.
Pompierii au intervenit de urgenţă.
"Nu a fost o ploaie deosebită, a plouat timp de 35-40 de minute. După cum se poate observa, canalizarea oraşului nu face faţă", spune un localnic.
Zeci de curţi, dar şi subsolurile mai multor blocuri au fost inundate.
Probleme au fost şi în alte zone. De exemplu în Târgu Jiu şi în localităţile invecinatate. Pe mai multe străzi s-au format lacuri.  
