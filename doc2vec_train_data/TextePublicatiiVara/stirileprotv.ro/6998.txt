După peste 20 de ani de amânări şi eşecuri înregistrate de autorităţi, soarta cazinoului din Constanța s-ar putea schimba.
Primăria şi organizatorii festivalului "Neversea" au lansat o campanie prin care oricine poate face donaţii pentru renovarea construcţiei simbol de pe litoralul nostru. Luni au fost oferiţi primii 10.000 de euro, pentru a salva una dintre cele mai frumoase clădiri din sud-estul Europei.
"S.O.S Cazino!" este o invitaţie adresată celor care vor să salveze simbolul litoralului. Doritorii pot dona până pe 1 noiembrie pe site-ul Neversea. Artişti, vloggeri extrem de cunoscuţi, dar şi companii private s-au implicat în această campanie.
"M-am bucurat foarte tare să aflu de această cauză, SOS Cazino, şi voi puteţi contribui la asta. Din septembrie o să înceapă lucrările de consolidare”, a transmis Alexandra Stan.
"Eu m-aş bucura foarte tare să fie Cazinoul refăcut, acest simbol al Constanței şi al litoralului să fie aşa cum, eu sincer, nu l-am văzut niciodată", este mesajul lui Bromania.
Un timișorean i-a amenințat cu sabia pe angajaii unui cazinou, după ce și-a pierdut banii la păcănele
"Pe de o parte, ne dorim să tragem un semnal de alarmă asupra acestei frumoase clădiri, acestui simbol nu numai al oraşului Constanța, dar chiar al României. Să-i facem conştienţi pe oameni că împreună, noi cu autorităţile locale, cu specialiştii în domeniu, putem să salvăm acest obiectiv important pentru ţara noastră", a transmis Edy Chereji director marketing festival Neversea.
Clădirea este în grija Companiei Naţionale de Investiţii care, în această lună, a reluat pentru a patra oară procedura pentru consolidarea şi restaurarea Cazinoului. De fiecare dată firmele participante la licitaţii se contestă între ele, în goană după bani.
"Experiența ne-a arătat că au trecut trei ani, trei licitaţii anulate, dar nu vrem ca timpul să mai lase urme adânci pe faţa Cazinoului, a obrazului oraşului nostru şi, de ce nu, al României", a transmis primarul Constanței, Decebal Făgădău.
Cazinoul de la malul mării a fost inaugurat în 1910.
"Cazinoul este singura clădire din România care este pur art-nouveau, prin ornamente, prin stil, prin volum, toate acestea. Este o clădire foarte importantă pentru România şi merită să fie restaurată", a explicat Radu Cornescu, arhitect.
Cazinoul din Constanța a fost inclus recent în lista celor "7 minuni" ale Europei aflate în pericol. Suma totală strânsă la finalul campaniei, susţinută şi de PRO TV, va fi dublată de organizatorii festivalului "Neversea".
