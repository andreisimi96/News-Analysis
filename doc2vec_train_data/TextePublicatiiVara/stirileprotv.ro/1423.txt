Facebook Twitter RSS Feed Newsletter
Compania Air Canada va opera zborurile directe pe Aeroportul Henri Coandă cu aeronave Boeing 767.
Evenimentul lansării noilor rute se desfășoară la Salonul Oficial al Aeroportului Internaţional Henri Coandă Bucureşti, cu participarea ambasadorului Canadei la Bucureşti, Kevin Hamilton, şi a ministrul Transporturilor, Lucian Şova.
Lansarea zborurilor directe România-Canada a fost anunțată anul trecut, imediat după ce administrația de la Ottawa a decis ridicarea vizelor pentru români .
”Le urăm `Bun venit` partenerilor noştri de la Air Canada şi ne bucurăm că au ales Aeroportul Henri Coandă Bucureşti drept cea mai nouă destinaţie. Air Canada este una dintre cele mai prestigioase companii aeriene din lume, iar includerea Bucureştiului pe lista destinaţiilor acestei companii aeriene este o dovadă de încredere în calitatea serviciilor pe care le oferim, precum şi o confirmare a faptului că Aeroportul Internaţional Henri Coandă Bucureşti devine un centru relevant de interes pe harta aviaţiei internaţionale. Echipa CNAB este dedicată total pasagerilor şi companiilor aeriene şi am convingerea că acest parteneriat cu Air Canada este un început de bun augur pentru proiectele de anvergură pe care le-am pregătit”, declara, anul trecut, directorul general al Companiei Naţionale Aeroporturi Bucureşti, Bogdan Mîndrescu.
Odată cu intrarea în vigoare a Tratatului de liber-schimb UE-Canada, CETA, au fost eliminate și vizele pentru români şi bulgari, la intrarea în Canada. De la 1 mai 2017, au putut intra liber în Canada doar românii care au avut o viză de 10 ani sau cei care dețineau o viză valabilă pentru SUA. Din decembrie, accesul a fost liberalizat complet.
Numărul mare de solicitări de azil în Canada venite din partea cetăţenilor români a determinat Executivul canadian să introducă o limită de cereri de azil , depășirea acestui plafon urmând să ducă la reintroducerea vizelor.
Potrivit Global News, care citează oficiali canadieni, de la 232 de cereri înregistrate în luna februarie, numărul acestora a crescut la 1.022, până în luna mai. În 2017, s-au înregistrat doar 122 de cereri de azil din partea cetățenilor români, iar în 2016, dintre cele 120 de cereri din partea românilor, doar două au fost acceptate.
autor: InCont.ro ,  8 iunie 2018 09:47
Mai multe despre:
