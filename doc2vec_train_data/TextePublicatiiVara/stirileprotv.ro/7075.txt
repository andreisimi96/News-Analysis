Capitala se dezvoltă haotic şi asta se vede la fiecare ploaie mai serioasă. Multe apartamente, situate la demisolul unui bloc nou, au fost inundate, iar proprietarii şi-au văzut în câteva minute mobila scufundată în apa refulată din toalete.
De vina ar fi, spun investitorii, compania de apă, care nu a adaptat reţeaua de canalizare la ritmul construcţiilor.
După o ploaie serioasă, apa a intrat în 10 apartamente aflate la demisolul unui bloc din sectorul 3 al Capitalei.
Florin Tudose, locatar: „De la ora 6 până la ora asta scoatem apă într-una şi până dimineaţa tot vom scoate. Trei ore a ţâşnit apa din WC ca din arteziană, trei ore. A treia inundaţie într-o lună.”
Florin Tudose: „Se vede până unde s-a dus apa, cum a ajuns în partea ailaltă, la un metru jumate, plutea frigiderul."
Cioban cu 200 de oi, salvat de ISU după ce s-a refugiat pe o insulă din calea inundațiilor
În acelaşi sector au fost probleme şi pe Aleea Giurgeni şi pe strada Gura Ialomiţei.
Șef de scară: „30-40 min a fost de ajuns ca să ne inunde, dezastru. Săream în aer că avem tensiune 3,80, săream două blocuri în aer. Fiecare bloc are câte șase scări e acelaşi lucru peste tot."
Dacă pe Aleea Giurgeni subsolurile blocurilor au fost inundate, pe strada alăturată apa a început deja să intre în unele maşini.
„Da, nu pot să cobor, sunt cu familia, doar ce am ajuns. Vă daţi seama. Refulează acum şi pubelele alea, toată infecția iese la suprafaţă", spune un locatar.
Ploaia torenţială de duminică a creat neplăceri şi la metrou.
Daniel Vasile, purtător de cuvânt al ISU București-Ilfov: „La staţia Tineretului, a fost vorba de un scurtcircuit la magistrala de conductoare electrice. Prima ipoteză a fost că s-a produs din cauza infiltrării de apă. Reprezentanţii Metrorex au decis sistarea opririi garniturilor în staţia respectivă."
În cele mai multe cazuri, spun pompierii, intervenţiile au durat aproximativ două ore.
