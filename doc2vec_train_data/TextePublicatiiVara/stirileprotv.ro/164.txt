Marea Britanie vinde o cantitate record de arme către Israel, conform noilor cifre făcute publice, la câteva zile după ce a fost confirmat că Prinţul William va reprezenta guvernul britanic într-o vizită în Israel luna viitoare, scrie The Guardian.
Datele publicate de Campania Împotriva Comerţului cu Armament arată că anul trecut Marea Britanie a emis licenţe pentru vânzarea de arme în valoare de 221 de milioane de lire pentru companiile care exportă către Israel. Acest lucru face din Israel a opta cea mai mare piaţă de desfacere pentru companiile britanice de armament, arătând o creştere semnificativă de la 86 de milioane de lire în 2016. În total, în ultimii cinci ani, Israelul a cumpărat arme cu o valoare de peste 350 de milioane de lire de la Marea Britanie.
Printre armele vândute se află echipamente de ţintire, muniţie pentru armele mici, rachete şi puşti pentru lunetişti, scrie news.ro.
Andrew Smith, de la Campania Împotriva Comerţului cu Armament a declarat: „Atacurile armate pe care le-am văzut în ultimele săptămâni ne reamintesc de pedeapsa colectivă revoltătoare pe care trebuie să o suporte oamenii din Fâşia Gaza. După cum a recunoscut chiar guvernul, arme britanice au fost folosite în numeroase rânduri împotriva palestinienilor. Totuşi, vânzările de arme au continuat neperturbate. Trebuie să aibă loc o investigaţie pentru a vedea dacă au fost folosite arme britanice în atrocităţile pe care le-am văzut în ultimele luni”.
Benjamin Netanyahu anunță că are dovezi că Iranul dezvoltă ”în secret” arme nucleare
Grupările pentru apărarea drepturilor omului au criticat vizita Prinţului William, având în vedere că guvernul britanic şi-a arătat îngrijorarea luna trecută faţă de acţiunile agresive ale Israelului.
„După răspunsul excesiv şi revoltător al forţelor israeliene de la graniţa cu Fâşia Gaza, tensiunile din teritoriile ocupate de palestinieni vor fi aproape de punctul culminant atunci când Prinţul William va face această vizită istorică”, a declarat Kerry Moscogiuri, directorul de campanii al Amnesty International.
Vizita de cinci zile a Ducelui de Cambridge va începe în Amman, Iordania, pe 24 iunie, apoi va continua în Ramallah, capitala Autorităţii Palestiniene şi se va încheia în Ierusalim. Prim-ministrul israelian Benjamin Netanyahu a declarat că „va fi o vizită istorică, prima de acest fel”.
Seymour Hersh, jurnalist castigator al premiului Pulitzer
