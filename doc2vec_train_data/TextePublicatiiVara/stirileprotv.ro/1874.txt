Cele trei Coduri din Justiţie vor fi adoptate prin dezbatere parlamentară, a declarat marţi preşedintele Comisiei parlamentare speciale pentru legile Justiţiei, Florin Iordache.
Forin Iordache îl contrazice pe Liviu Dragnea şi afirmă că modificarea Codurilor penale va fi făcută în Parlament, nu la Palatul Victoria, prin ordonanţă de urgenţă, cum afirmase duminică seara liderul PSD.
El a adăugat că abuzul în serviciu va fi redefinit.
"Codul de procedură civilă deja a fost adoptat de către Camera Deputaţilor. Înţeleg că a fost atacat de Înalta Curte la CCR. Mâine colegii mei sper să finalizeze dezbaterea în Senat şi să îl trimită Camerei Deputaţilor şi în aceste condiţii dacă nu am avea plenul reunit am putea începe dezbaterea şi la Codul penal. Dar cred că Codul de procedură penală săptămâna viitoare va fi adoptat şi de către Camera Deputaţilor şi va fi trimis la promulgare. Dacă Codul de procedură penală săptămâna viitoare poate fi atacat la Curte sau poate fi promulgat, asta e opţiunea preşedintelui. Dacă Înalta Curte sau partidele politice vor ataca la Curte, asta e o altă opţiune", a spus Iordache.
Potrivit acestuia, Codul penal este singurul care a rămas în dezbatere.
Florin Iordache: Iohannis încalcă Constituția. Bineînțeles că se poate ajunge la suspendare
"A fost discutat cu asociaţiile profesionale, mai puţin articolul care vizează abuz în serviciu. Pentru abuz în serviciu avem foarte multe variante şi în momentul în care vom vota vom stabili dacă există prag, dacă nu există prag, dacă va fi redefinit. Opinia mea că abuzul în serviciu, pentru a nu fi altă dezbatere în societate că am pus un prag mai mare sau mai mic - va fi redefinit, astfel încât această întrebare pe care o tot puneţi despre ordonanţa de urgenţă nu se justifică, pentru că suntem la finalul dezbaterii în comisia specială cu elaborarea acestui Cod penal, astfel încât cele 3 coduri pe care le am acum în dezbatere până la vacanţa parlamentară sau dacă este nevoie să facem cel puţin două săptămâni de sesiune extraordinară, toate cele 3 coduri să fie adoptate prin dezbatere parlamentară. (...) Cum ar fi să spunem noi - două legi deja le-am adoptat şi cea de-a treia o adoptăm prin OUG? Nu. ", a declarat Iordache la Palatul Parlamentului.
