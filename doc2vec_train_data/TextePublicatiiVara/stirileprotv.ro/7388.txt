Hidrologii au instituit, luni, o avertizare Cod portocaliu de inundaţii pe râuri din trei judeţe, valabilă până marţi după-amiaza şi Cod galben pe râuri din opt judeţe până marţi noapte.
Potrivit Institutului Naţional de Hidrologie şi Gospodărire a Apelor, Codul portocaliu va viza, în intervalul 2 iulie, ora 15:00 - 3 iulie, ora 16:00, râurile din bazinele hidrografice: Olt - sector aval confluenţă Râul Negru - S.H. Hoghiz (judeţele Covasna şi Braşov), Prut - sector aval S.H. Oroftiana - amonte Ac. Stânca Costeşti (judeţul Botoşani).
Fenomenele hidrologice periculoase se pot produce şi pe afluenţi de grad inferior ai râurilor atenţionate.
De asemenea, până marţi la ora 24:00, este în vigoare un Cod galben de inundaţii pe râurile din bazinele hidrografice: Olt - sector aval S.H. Micfalău - amonte Sebeş Olt, Râul Negru - bazin inferior (judeţele Covasna, Braşov şi Sibiu), Siret - sector aval S.H. Drăgeşti (Bacău, Vrancea şi Galaţi), Prut - sector aval S.H. Oroftiana - amonte Ac. Stânca Costeşti (judeţul Botoşani), Jijia - bazin aval S.H. Dângeni (judeţele Botoşani şi Iaşi).
Începând cu ora 15:00, hidrologii au ridicat avertizarea emisă pentru celelalte bazine hidrografice.
