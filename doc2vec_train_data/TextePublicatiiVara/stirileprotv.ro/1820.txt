Copacul cu lalele din Aninoasa, județul Hunedoara, se lasă admirat în toată splendoarea lui în aceste zile.
Cunoscut și sub numele de copacul lui Jules Verne, atrage curioșii dornici de fotografii inedite, dar și de câteva minute de liniște în natură.
Originar din America de Nord, tulipanul aflat în apropiere de oraşul Aninoasa din Hunedoara i-a atras ca un magnet pe curioşi. Şi nu e de mirare, mai ales că nu a înflorit în fiecare an, după cum spun oamenii.
Localnică: "L-am mai văzut, dar niciodată nu a fost aşa încărcat de flori."
Localnică: "Şi cu bicicleta când mai trec, opresc şi mă uit, în fiecare an, vin cu bicicleta cu băiatul, opresc, ne uităm. Monument al naturii şi ceva frumos."
Cum copacul cu lalele este o raritate la noi, norocoşii care au ocazia să îl admire nu ratează ocazia şi îl fotografiază din toate unghiurile.
Localnică:"Am înţeles că înfloreşte o dată la 5 ani şi atunci zic să profit de ocazie."
De-a lungul celor 138 de ani de viaţă, în jurul copacului s-au țesut numeroase legende.
"Legende sunt mai multe. Cea mai interesantă e acea cu domniţa Raluca, ...ar fi fost adus din grădina regală din Franţa."
Copacul nu a fost îngrijit de nimeni timp îndelungat, însă, de câţiva ani, un pensionar, ajutat de câţiva prieteni, a înfiinţat o asociaţie care, printre altele, are grijă şi de simbolul oraşului.
Viorel Pascu - preşedinte ONG: "E un loc frumos, vrem să îl punem mai mult în valoare, are 138 de ani, mineritul se duce şi el rămâne."
Localnica: "Soţul meu, cu câţiva adulţi vine şi coseşte iarba, ştergem şi curăţam aici, venim mai des."
Florile copacului mai pot fi admirate până la sfârşitul acestei luni.
