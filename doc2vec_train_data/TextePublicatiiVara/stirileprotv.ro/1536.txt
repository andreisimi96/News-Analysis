Cea mai bună jucătoare de tenis a lumii, Simona Halep are în faţă o zi cu emoţii. Românca noastră este la o victorie distanţă de titlul de campioană la Roland Garros, primul trofeu de mare şlem din carieră.
Simona Halep - Sloane Stephens, finala de la Roland Garros este LIVE la PRO TV , azi, de la ora 16:00. Desfășurarea meciului poate fi urmărită live text și pe www.stirileprotv.ro
Update 15:15 Zeci de români s-au adunat la Paris pentru a o susține pe Simona Halep în marea finală a turneului Roland Garros. ”6 - 1, 6 - 0 o să fie scorul”, spune un susținător.
”Este limpede că Simona a învățat din greșelile trecutului, dacă putem spune așa. Este limpede că jocul Simonei de astăzi este mult mai consistent, are o încredere incredibilă în tot ceea ce face pe teren și a demonstrat-o chiar aici, la Roland Garros, meci de meci, unde a reușit să întoarcă niste situații nevaforabile, aș spune. A pierdut de două ori setul I, dar a fost atât de încrezătoare în lovituri, în tactica aleasă împreună cu andrenorul Cahill, încât n-a avut niciodată senzația că Simona nu va câștiga. Am văzut-o împreună și la antrenamentul de astăzi, este la fel de focusată pe ceea ce are de făcut. Am văzut și celelalte finale de până acum, e o diferență. Simona a reușit să facă acel pas în afara zonei sale de confort, a reușit să iasă din zona aceea în care se simțea bine, în care încerca doar să întoarcă loviturile adversarului, de data aceasta este mult mai agresivă, pune ea presiune de fiecare dată, pe adversar, nu o lasă să respire și are un avantaj imens din punctul ăsta de vedere”, a transmis Marius Chican, analist sportiv.
Halep, bani mai mulți și traseu mai greu față de Stephens. Comparație între cele două jucătoare
Update 13:00 Suporterii au început să se strângă la arena Philippe Chatrier pentru finala dintre Simona Halep și Sloane Stephens.
Update 10:00 ”Simona Halep visează să fie încoronată la Paris după două finale pierdute în 2014 și 2017” apare în programul zilei la Roland Garros.
Update 09.00 ”Ne aflăm în fața unui eveniment care se adresează tuturor românilor, nu doar iubitorilor de tenis. Cei mai mulți specialiști în tenis o dau favorită pe Simona la câștigarea finalei de la Roland Garros. Sunt așteptate câteva mii de români pe arena centrală Philippe Chatrier, la meciul Simonei” a relatat din Paris Alexandra Tănăsescu, corespondent ProTV.
Sărbătoarea tenisului începe astăzi la PRO TV de la ora 15:00, cu o ediţie specială. Andreea Esca îi are invitaţi pe Cristian Tudor Popescu şi pe Mihai Mironică. Amândoi vor comenta finală Roland Garros, LIVE pe PROTV de la ora 16:00.
