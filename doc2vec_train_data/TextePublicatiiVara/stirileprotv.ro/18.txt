Alcoolul a provocat o tragedie vineri-noapte pe o șosea din Ilfov. Un băiețel în vârstă de 7 ani și-a pierdut viața și cinci persoane au fost rănite, după ce un bărbat băut s-a urcat la volan și a intrat într-un alt autoturism.
Rudele copilului mort au făcut scandal și au fost potolite de trupele speciale. Atenție, urmează detalii care vă pot afecta emoțional.
Vinovat de tragedie pare să fie un bărbat de 36 de ani din Buftea care, susţin poliţiştii, urcase băut la volan. Ar fi făcut o manevră imprudentă şi după ce a trecut pe contrasens, a lovit frontal un autoturism care venea din faţă.
Cinci pasageri din ambele maşini au ajuns la spital, însă pentru un băieţel de 7 ani, nepot al iubitei şoferului, nu s-a mai putut face nimic.
Daniel Vasile, purtătorul de cuvânt al ISU: ”În primul autoturism au fost găsite două persoane adulte care au fost descarcerate. Iar cei doi copii care s-au aflat pe bancheta din spate au fost găsiți la câțiva metri distanță. Unul dintre ei era decedat”.
Scene cumplite pe DN71. Un mort și 4 răniți, după o depășire periculoasă
Zgomotul puternic produs de impact a scos din case rudele victimelor. Familia copilaşului mort era hotărâtă să îşi facă singura dreptate. Aşa că poliţiştii au cerut întăriri.
Spiritele s-au calmat cu greu, mai ales după ce a ieşit la iveală că cel care a provocat tragedia era băut.
Subcomisar Gabriel Onofragi, șeful Serviciului Rutier Ilfov: ”Șoferul autovehiculului vinovat a fost testat cu aparatul etilotest, 0,64 alcool pur în aerul respirat.”
Răniţii au ajuns la trei spitale din Bucureşti. Şoferul va fi acuzat de ucidere din culpă şi conducere sub influenţa alcoolului.
