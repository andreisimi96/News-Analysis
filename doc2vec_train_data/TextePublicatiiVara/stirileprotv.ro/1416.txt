Facebook Twitter RSS Feed Newsletter
Elveţienii se vor pronunţa duminică, 10 iunie, prin referendum, asupra unei propuneri vizând eliminarea capacităţii băncilor private de a "crea" bani prin acordarea de împrumuturi mai mari decât depozitele pe care le au, una din caracteristicile cheie ale sistemului financiar timp de secole, transmite Bloomberg, preluat de Agerpres .
Potrivit rezultatelor sondajelor de opinie, iniţiativa denumită 'Vollgeld', căreia i se opun atât Guvernul cât şi Banca Naţională a Elveţiei, are şanse mici să fie adoptată, scrie Agerpres.
Însă, simplul fapt că o astfel de iniţiativă există, după ce organismele de reglementare din întreaga lume au impus restricţii dure băncilor, arată că în rândul elvețienilor există resentimente şi lipsă de încredere faţă de industria financiară.
Aceste opinii negative nu sunt cauzate doar de criza economică, ale cărei efecte se resimt în continuare. Alţi factori sunt programele de sprijinire a băncilor, inclusiv cel adoptat de Elveţia pentru grupul UBS în 2008, precum şi scandalurile provocate de comportamentul băncilor în dosarele de manipulare a indicatorilor de referinţă care au atras amenzi de miliarde de dolari.
Potrivit susţinătorilor iniţiativei 'Vollgeld', Banca Naţională a Elveţiei va fi singura entitate care va avea voie să creeze bani, iar conturile bancare ale consumatorilor vor trebui să fie garantate în totalitate cu banii emişi de banca centrală. Susţinătorii susţin că astfel se va pune capăt bulelor de creştere a preţului activelor prin faptul că Banca Naţională va fi singura însărcinată să decidă care este cantitatea de bani din economie, chiar dacă analiştii UniCredit au pus sub semnul întrebării eficacitatea acestei măsuri.
Guvernatorul Băncii Naţionale a Elveţiei, Thomas Jordan, s-a pronunţat împotriva iniţiativei într-un şir de interviuri şi discursuri, avertizând că ar putea afecta independenţa instituţiei. De asemenea, Asociaţia băncilor din Elveţia susţine că iniţiativa pune în pericol locuri de muncă, venituri din taxe şi prosperitatea Elveţiei.
"Nu există dovezi clare că ar reduce ciclurile de creditare de tip booms and busts (un ciclu de tip expansiune-contracţie). Dacă te uiţi la ultima criză financiară globală, nu ar fi ajutat în acea situaţie, care şi-a avut originea în străinătate şi în sectorul de investment banking", a declarat analistul UniCredit, Daniel Vernazza.
Referendumurile sunt o obişnuinţă în sistemul de democraţie directă din Elveţia, mai multe astfel de plebiscite având loc în fiecare an.
autor: InCont.ro ,  7 iunie 2018 14:38
Mai multe despre:
