Medicii care i-au tratat pe fostul spion rus Serghei Skripal și pe fiica lui mărturisesc că n-au crezut că aceştia vor supravieţui.
Într-un interviu acordat postului BBC, personalul medical al spitalului din Salisbury a descris situația extraordinară cu care s-a confruntat în tratarea celor doi pacienţi.
Fostul agent dublu rus Serghei Skripal şi fiica lui Iulia au fost găsiţi inconştienţi pe o bancă din oraşul englez Salisbury, pe 4 martie. Iniţial, echipa medicală a suspectat o supradoză de opioide, însă diagnosticul a fost modificat drastic: otrăvire cu un agent neurotoxic.
”Când am înţeles că este vorba despre un agent neurotoxic, ne așteptam să nu supraviețuiască. Am fi încercat toate terapiile existete. Le-am fi oferit cea mai bună îngrijire. Dar toate dovezile indicau că nu vor supraviețui”, a transmis Stephen Jukes, medic terapie intensivă.
Primele mărturii ale Iuliei Skripal, după atacul cu agent neurotoxic: „A fost dureros și depresiv”
Iulia și tatăl său au fost puternic sedați și li s-au administrat doze mari de medicamente menite să contracareze efectele agentului Novichock și să ajute la reluarea producției naturale a unor enzime-cheie.
Însă, în momentul în care a fost internat cu simptome similare și polițistul Nick Bailey, care făcuse parte din prima unitate de intervenţie, medicii s-au temut de contagiune.
”Când a fost internat cu simptome similare şi poliţistul, a existat o îngrijorare reală privind amploarea pe care ar putea căpăta-o incidentul. În acel moment, chiar nu ştiam ce va urma”, a explicat Lorna Wilkinson, asistentă-şefă.
”Într-o măsură covârşitoare, reuşita în aceste cazuri o putem atribui îngrijirii primite de pacienţi. Mă refer la o excelentă muncă de echipă a medicilor şi la devotamentul fantastic al asistentelor”, a subliniat Duncan Murray, şeful secţiei de terapie intensivă.
Întrebat despre impactul pe termen lung al otrăvirii asupra sănătăţii celor 3, directorul medical al spitalului a recunoscut că prognoza este incertă.
”Răspunsul onest e că nu ştim, întreaga noastră experienţă în materie de otrăvire cu Novichock se rezumă la aceşti trei pacienţi. Cel mai corect ar fi să spunem că încă învăţăm despre asta”, a precizat Christine Blanshard, director medical al Spitalului din Salisbury.
Londra a acuzat direct Moscova pentru otrăvirea celor doi Skripal, iar guvernele occidentale, inclusiv cel american, au expulzat peste 100 de diplomaţi ruşi. Rusia a negat categoric orice amestec şi a ripostat simetric, expulzând diplomaţi străini.
