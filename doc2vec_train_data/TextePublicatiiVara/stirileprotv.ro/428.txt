Este alertă de poluare pe Jiu, în judeţul Dolj, după ce o conductă de ţiţei s-a fisurat. În urma avariei, pata de petrol a ajuns să se întindă pe o distanţă de aproximativ 7 kilometri, aşa că a fost nevoie de intervenţii de urgenţă.
Au fost amplasaţi sute de saci cu material absorbat, dar şi baraje de protecţie pentru a limita dezastrul.
Primii care au intervenit au fost angajaţii companiei care deţine conducta. Aceştia au încercat să oprească scurgerea de petrol şi au aruncat material absorbant în apă. Între timp, au fost anunţaţi şi cei de la Apele Române.
Lupta cu poluarea durează deja de două zile. Eforturile muncitorilor par a fi însă în zadar.
"Văzând că totuşi a scăpat o cantitate de ţiţei, ne-am organizat la podul de la Podari unde am ancorat cantitatea de spilsor să menţină din cantitatea de poluare", a explicat Marian Talău, directorul administrației bazinale de apă Jiu.
Este oficial. Țara din UE, unde s-a inventat motorul diesel, interzice mașinile pe motorină
La rândul lor, comisarii Gărzii de Mediu Dolj urmează să evalueze situaţia şi să vadă dacă au fost afectate fauna şi vegetaţia.
"Nu ştiu exact dacă pe acest traseu: Jiu - Amaradia, în amonte, există situaţii din acestea grave, urmând ca împreună cu echipa de comisari să merg acum pe traseu să constatăm din punct în punct cum se prezintă factorul ecologic", a transmis Gheorghe Călinoiu, directorul Gărzii de Mediu Dolj.
La fața locului au fost trimise şi echipaje de la pompieri, care au intervenit alături de muncitori.
