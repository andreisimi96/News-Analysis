Un bărbat din Florida a fost arestat, în cursul săptămânii, după ce a amenințat că va comite un atac armat în masă la parcul tematic Disney World.
Derek Eitel, un bărbat în vârstă de 23 de ani, a postat pe un grup de Facebook care are peste 850 de membri, spunând că „dacă primește cinci aprecieri la postare” va comite un atac armat și apoi „se va spânzura.”
Două persoane din grup au alertat autoritățile, astfel că polițiștii din ținutul Brevard l-au reținut, ca să îl interogheze. În acest context, Derek Eitel a precizat că a scris respectivul mesaj de pe telefon, în timp ce se afla la muncă. Ulterior, el a fost arestat și i s-a stabilit o cauțiune de 100.000 de dolari, conform ABC, citat de Newsweek .
Potrivit autorităților locale, Eitel locuiește cu părinții. Familia acestuia deține arme, însă părinții le-au spus polițiștilor că fiul de 23 de ani nu are acces la ele, pentru că sunt ținute încuiate.
