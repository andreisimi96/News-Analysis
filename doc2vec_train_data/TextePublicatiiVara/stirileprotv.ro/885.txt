Președintele PSD Liviu Dragnea a anunțat oficial că mitingul organizat de Partidul Social Democrat va avea loc sâmbătă seara, în Piața Victoriei, pentru ”apărarea democrației”, ”protejarea justiției” și a cetățenilor împotriva abuzurilor.
Decizia a fost luată de Comitetul Executiv Naţional al PSD, iar la miting sunt aşteptate, potrivit lui Dragnea, "sute de mii de persoane".
Mitingul va fi unul autorizat, "respectând toate procedurile legale".
Anunțul lui Dragnea vine în condițiile în care el așteaptă verdictul judecătorilor în dosarul în care a fost acuzat de instigare la abuz în serviciu şi instigare la fals intelectual, în așa numitul ”dosar Bombonica”. Această decizie ar putea fi anunțată vineri, 8 iunie, cu doar o zi înaintea mitingului pe care PSD îl organizează ”împotriva abuzurilor din justiție”.
"Am avut un Comitet Executiv Naţional în care am discutat despre organizarea mitingului de sâmbătă - 9 iunie, începând cu ora 8,00 seara, în Piaţa Victoriei. Este un miting organizat împotriva abuzurilor care se întâmplă în România de mult timp, este un miting împotriva faptului că democraţia şi statul de drept sunt puse serios sub semnul întrebării, ba putem spune şi mai dur că sunt afectate de câţiva ani buni în România.
Facem acest miting pentru a arăta că suntem decişi să mergem până la capăt, pentru ca România să devină o ţară democratică, o ţară unde libertăţile şi drepturile fundamentale ale cetăţenilor sunt respectate, aşa cum scrie şi în Constituţia României şi toate tratatele internaţionale pe care România le-a semnat", a declarat preşedintele PSD, la finalul reuniunii CExN al formaţiunii.
El i-a invitat la miting pe toţi cei care "doresc să trăiască într-o ţară liberă".
"Îi aşteptăm pe toţi cei care doresc să trăiască într-o ţară liberă, într-o ţară în care să nu mai fie instituţii aflate sub o teroare, într-o ţară în care din cauza unei propagande toxice uriaşe se pune problema ca o structură nelegitimă, obscură, subterană să paraziteze instituţiile statului, să paraziteze deciziile şi să influenţeze într-un mod ocult decizii importante, să permită abuzuri, să permită intruziuni ilegale şi neconstituţionale în viaţa privată a oricărei persoane, să permită ca cetăţeni români, firme româneşti să fie închise, să permită ca zeci, mii de destine să fie distruse, având nişte interese care nu tot timpul sunt numai din interior", a argumentat liderul PSD.
Dragnea nu a dorit să nominalizeze instituţiile care fac abuzuri în opinia sa, arătând că o va face la miting.
Totuşi, el a menţionat că este vorba despre "instituţiile de forţă":
"S-a tot vorbit despre ele, aţi văzut imagini, aţi auzit înregistrări, aţi văzut documente, aţi văzut protocoale secrete, sunt instituţiile de forţă. Ne interesează să protejăm justiţia, să îi protejăm pe cei care înfăptuiesc justiţia (...), ne interesează ca judecătorii în România să nu mai aibă niciun fel de influenţe, nici din partea unor instituţii care trebuie să se ocupe de securitatea naţională, nici din partea unor instituţii care trebuie să se ocupe de cercetări doar în cadrul legii şi nu cercetări abuzive. În condiţiile în care statul paralel, format din oameni din diverse instituţii, oameni nealeşi, nelegitimi, a acţionat cum a acţionat în ultimii ani, oricine din această ţară - un cetăţean simplu, o firmă, orice şef de instituţie s-a putut afla sub această teroare şi ameninţare".
Întrebat dacă SRI şi DNA sunt printre instituţiile statului care fac abuzuri, Dragnea a spus: "Nu numai".
El a susţinut că data mitingului a fost decisă mai demult şi nu se suprapune cu ora la care are loc un alt miting, organizat de comunitatea LGBT, dar nici cu data de 8 iunie, când magistraţii Înaltei Curţi de Casaţie şi Justiţie ar putea pronunţa decizia în dosarul DGASPC Teleorman.
Chestionat dacă la miting va fi prezent şi preşedintele Senatului, Călin Popescu Tăriceanu, Dragnea a precizat că "Tăriceanu nu e lider al PSD" şi, în acelaşi timp, nu vor fi prezenţi nici toţi membrii PSD.
"Nu vor fi toţi membrii PSD dintr-un motiv foarte neplăcut, dar simplu - am discutat şi astăzi şi săptămânile trecute - în România n-am găsit o capacitate logistică suficientă să putem aduce toţi membrii de partid şi o mare parte dintre simpatizanţii noştri. Dar, sigur, liderii de partid vor fi acolo, eu voi fi acolo, chiar o să şi spun câteva lucruri", a afirmat liderul PSD.
De asemenea, tot mai multe voci din Partidul Social Democrat vorbesc despre declanșarea procedurii de suspendare din funcție a președintelui Klaus Iohannis, în cazul în care șeful statului nu o va revoca din funcție pe șefa DNA, Codruța Kovesi.
Primul care a vorbit clar despre suspendarea lui Iohannis a fost liderul PSD Alba, Ioan Dîrzu . De asemenea, liderul PSD Vaslui Dumitru Buzatu a declarat că susține această procedură: ”În cazul în care președintele va insista să nu respecte ordinea constituțională, atunci nu avem altă cale de ales.”
Cronologia evenimentelor, luni, 4 iunie:
ora 12.30 Președintele PSD Liviu Dragnea susține o declarație de presă după ședința CeXN:
- Mitingul va fi organizat sâmbătă seara, la ora 20:00, în Piața Victoriei, împotriva abuzurilor.
- Îi așteptăm pe toți care vor să trăiască într-o țară liberă, într-o țară în care din cauza unei propagande toxice uriașe se pune problema ca o structură nelegitimă, subterană, să paraziteze deciziile și să permită abuzuri, să permită intruziuni ilegale în viața oricărei persoane, să permită ca cetățeni să fie închiși, mii de destine să fie distruse, având interese care nu tot timpul sunt din interior. Asta am discutat astăzi.
- O să nominalizez instituțiile la miting. Ne interesează să protejăm justiția. Ne intersează ca judecătorii din România să nu mai aibă niciun fel de influențe
ora 11.10 Primarul Sectorului 3, Robert Negoiță: ”Pentru România, să intrăm într-o astfel de aventură, în acest moment, consider că ar fi profund imprudent și că n-ar trebui să facem treaba asta.”
ora 11.05 Preşedintele PSD, Liviu Dragnea, a declarat că în şedinţa Comitetului Executiv Naţional se va discuta doar despre mitingul pe care social-democraţii intenţionează să îl organizeze în acest weekend în Bucureşti.
"Avem o întâlnire pentru miting, doar pentru miting", a spus Dragnea, la Palatul Parlamentului, înainte de începerea şedinţei CExN, întrebat dacă PSD intenţionează să îl suspende pe şeful statului dacă nu respectă decizia Curţii Constituţionale cu privire la şefa DNA.
ora 11.00 Liderul PSD Vaslui, Dumitru Buzatu: ”Eu cred că nu e vorba de părerea Partidului Social Democrat dacă președintele unei țări, în speță România, nu respectă Constituția, în ceea ce privește. Trebuie să fie o opinie unanimă a cetățenilor, că trebuie suspendat și demis un asemenea președinte.”
Reporter: Dar demersul trebuie să-l faceți dvs, care aveți majoritate parlamentară.
Liderul PSD Vaslui, Dumitru Buzatu: ”În cazul în care lucrul acesta, eu sunt unul din susținătorii acestei idei, în cazul în care președintele va insista să nu respecte ordinea constituțională, atunci nu avem altă cale de ales, trebuie să facem .. să declanșăm această procedură. Însă eu cred că este puțin probabil ca președintele Iohannis să nu respecte hotărârea Curții Constituționale.”
Curtea Constituţională a României a constatat miercuri, 30 mai, că există conflict între puteri în cazul respingerii de către şeful statului a revocării şefei DNA, Laura Codruţa Kovesi.
După pronunţare, CCR a precizat că preşedintele urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare.
Până acum, Klaus Iohannis nu a comentat decizia CCR, așteptând cel mai probabil motivarea.
Între timp, deputatul PSD Alba Ioan Dîrzu îl amenință cu suspendarea dacă, dacă nu o va revoca pe Laura Codruța Kovesi.
Comunicatul deputatului PSD Ioan Dîrzu:
”Chiar eu voi strânge semnături pentru suspendarea Preşedintelui în cazul în care acesta nu va respecta decizia CCR
Preşedintele României este garantul respectării Constituţiei şi legilor ţării. Astfel Klaus Iohannis nu are altă variantă decât aceea de a o revoca din funcţie pe Laura Codruţa Koveşi, încă actual procuror şef DNA.
Dacă se doreşte cu adevărat o luptă anticorupţie în România, şi nu un sistem de privilegii, trebuie să înţelegem cu toţii că DNA nu înseamnă o persoană. Dacă DNA înseamnă o persoană, atunci DNA nu este o instituţie credibilă şi avem o problemă de monopol de putere.
Sunt sigur că Preşedintele României va respecta Constituţia şi nu se va lăsa păcălit de anarhiştii din PNL şi USR care instigă la nerespectarea deciziilor CCR. Am văzut zilele astea instigări la violenţe, îndemnuri de a se incendia sau ataca sediul CCR. Dacă asta înseamnă opoziţie sau dacă Preşedintele legitimează astfel de discursuri, înseamnă că suntem în ajunul unei lovituri de stat.
Preşedintele României se mai face vinovat de încălcarea Constituţiei şi pentru că nu a desemnat un candidat pentru funcţia de director al Serviciului de Informaţii Externe de mai bine de 2 ani.
Preşedintele României nu şi-a exercitat atribuţiile de desemnare a unui candidat pentru şefia SIE în timp rezonabil punând Parlamentul în imposibilitatea obiectivă de a numi un director civil. Pe această cale, solicit preşedinţilor celor două Camere ale Parlamentului să sesizeze Curtea Constituţională a României privind existenţa unui conflict juridic de natură constituţională între Preşedinte şi Parlamentul României.
Voi fi primul care strânge semnături pentru suspendarea Preşedintelui, în cazul în care acesta nu va respecta decizia CCR sau nu va desemna de îndată un director civil la conducerea SIE.
Preşedintele nu este la primul conflict juridic de natură constituţională pierdut, deci putem spune că deja se află într-o stare de recidivă. În prezent, sunt toate motivele de natură constituţională care să atragă suspendarea Preşedintelui României. Depinde numai de el cum înţelege să-şi exercite atribuţiile în cadrul constituţional.
Deputat al Partidului Social Democrat”.
