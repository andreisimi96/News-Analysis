Preşedintele rus Vladimir Putin a dat asigurări joi că trupele ruse prezente în Siria, care susţin acolo, din septembrie 2015, forţele regimului de la Damasc, vor rămâne în această ţară atâta vreme cât Moscova ”va avea acolo un interes”, informează AFP.
”Operaţiunile militare de mare amploare, inclusiv cu participarea forţelor noastre armate, sunt astăzi încheiate” în Siria, a declarat Putin în timpul tradiţionalei sale sesiuni de întrebări-răspunsuri cu cetăţenii ruşi, retransmisă la televizor.
”Militarii noştri sunt acolo pentru a asigura interesele Rusiei în această regiune de importanţă vitală. Şi ei se vor afla acolo atâta vreme cât Rusia va avea acolo un interes şi cât timp cât ne vom respecta obligaţiile internaţionale”, a continuat preşedintele rus. ”Nu prevedem o retragere (a forţelor ruse) în acest moment”, a spus Putin.
Preşedintele rus a calificat, de asemenea, intervenţia în Siria drept 'o experienţă şi un instrument unic pentru perfecţionarea' armatei ruse. 'Niciun exerciţiu nu valorează cât utilizarea forţelor armate în condiţii de război', a estimat Vladimir Putin.
Liderul de la Kremlin a salutat utilizarea de către Moscova a noilor armamente în condiţii reale: 'Siria nu este un teren de antrenamente, însă noi am utilizat acolo noi armamente', a subliniat el.
Vladimir Putin: "Am avertizat că SUA se vor implica în bucătăria internă a Europei"
Rusia a susţinut că şi-a redus semnificativ prezenţa militară şi operaţiunile în Siria din noiembrie 2017, dar că păstrează diverse unităţi la faţa locului, în special la bazele din Tartus şi Hmeimim.
Cea mai nouă cifră oficială cu privire la prezenţa militară rusă în Siria este cea a numărului de militari ruşi care au votat în Siria în timpul alegerilor prezidenţiale din 18 martie: 2.954 de persoane.
Baza din Hmeimim, în nord-vestul Siriei, a devenit o bază permanentă a armatei ruse în ianuarie 2017, după un acord între Damasc şi Moscova, trecând sub jurisdicţie rusă. Acelaşi lucru s-a întâmplat şi în cazul bazei de la Tartus: ceea ce era până acum o instalaţie portuară destinată marinei ruse a devenit acum 'o bază navală rusă permanentă'.
În cadrul sesiunii de întrebări-răspunsuri, Putin a declarat, de asemenea, că toate proiectele cu participarea Rusiei în Irak, inclusiv în Kurdistanul irakian, sunt legale şi orientate spre dezvoltarea cooperării.
Seymour Hersh, jurnalist castigator al premiului Pulitzer
