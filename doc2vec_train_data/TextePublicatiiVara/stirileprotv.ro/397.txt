Ministrul de externe rus Serghei Lavrov a respins acuzaţia Ucrainei potrivit căreia Moscova se află în spatele uciderii jurnalistului rus Arkadi Babcenko la Kiev.
Lavrov a susținut că acuzaţia face parte dintr-o campanie dusă împotriva Rusiei, relatează TASS.
Babcenko, un critic al preşedintelui Vladimir Putin şi un corespondent de război binecunoscut în Rusia, a fost împuşcat mortal marţi în Ucraina, unde se refugiase de teama că ar putea fi asasinat.
Premierul ucrainean Volodimir Groisman a afirmat într-o postare marţi seara pe o reţea de socializare că este convins că ceea ce el a numit "maşina totalitară rusă" nu l-a iertat pe Babcenko pentru onestitatea acestuia.
Arkadi Babcenko a fost împuşcat de mai multe ori şi a murit în ambulanţă, în drum spre spital.
Anton Geraschenko, un politician ucrainean cu legături cu serviciile secrete, a dezvăluit că jurnalistul rus a fost atacat în momentul în care s-a întors în apartament după ce fusese la cumpărături.
"Când Arkadi a deschis uşa apartamentului, ucigaşul l-a împuşcat de mai multe ori în spate", a scris Geraschenko pe Facebook.
Avocat de profesie, Babcenko era veteran al războiului din Cecenia. Aici şi-a început cariera de jurnalist, el publicând o carte despre experienţa trăită în timpul acelui conflict.
Babcenko a părăsit Rusia pentru Cehia în februarie 2017, simţindu-se ameninţat. Ulterior, acesta s-a stabilit în Ucraina.
Seymour Hersh, jurnalist castigator al premiului Pulitzer
