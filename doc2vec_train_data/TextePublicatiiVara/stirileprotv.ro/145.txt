Nici nu mai contează dacă are sau nu trei camere pe spate, ecran OLED, baterie de poţi să porneşti maşina sau cine ştie ce procesor care să calculeze viteza particulelor de la CERN. Important e să aibă moț.
De ce au apărut? De ce sunt lansate tot mai multe modele noi? Vom scăpa vreodată de acest design? Sunt întrebări la care încercăm să răspundem astăzi. Vrem să vedem şi noi display-ul full...şi utilizabil, chiar dacă asta înseamnă să reinventaţi apă caldă. Camera foto, adică. Vrem modele plecate în armonie cu cerinţele noastre şi nu construite pe calapodul "huo, Apple!", cu gândul de a ciupi din piaţă... E mult?
Asus Zenfone 5 şi 5Z, Huawei P20 şi P20Pro , Vivo, Oppo, LG G7 sunt doar câteva dintre modelele cu moţ de anul acesta. Ba chiar şi Google încurajează treaba asta cu notch-ul, cum se numeşte în engleză. Android P le oferă producătorilor ajutor pentru… dezvoltarea bretonului inestetic pe dispozitivele lor.
Acum...e spectaculos să ai ecran dintr-o margine în alta. Dar noi... vrem şi altceva de la telefoane. Bateria, spre exemplu, ar trebui să stea un pic mai sus în piramidă nevoilor. Nu ar fi frumos să-ţi foloseşti telefonul acum, fără teamă ca-n două ore îl declari decedat? Sau fără să te apuce tremuratul când vezi procentajul în scădere pe ecran?
Recunoaştem: ne-ar trebui, probabil, cei 10.000 de mAh pe care îi oferă unele modele chinezeşti. Dar...ştim că e greu să fie înghesuiţi într-un ambalaj subţire şi practic. Ce aţi zice măcar de jumătate? Nici măcar. Un 4.500 standard. Cât de greu poate fi?
iLikeIT. Aplicații folositoare și gratuite pentru telefoane Android și iOS
Ne cereţi mia de dolari pentru modelele de top, dar oferiţi prea puţin. Moda asta cu moţul nu este altceva decât o fentă care nouă, consumatorilor, ne arată că aţi rămas fără idei. Sigur, în paranteză, nici noi nu suntem de lăudat: cu tot cu strategia eşuată de a face volum cu iPhone8 şi 8Plus, Apple a vândut de a rupt iPhone-ul X. E primul în topul de anul acesta.
Să zicem că le acordăm circumstanţe: FaceID este o scuză bună pentru notch. Dar... la Android, care este explicaţia?
Totul este marketing dus la rang de artă. Consumatorii sunt uşor amăgiţi de strategiile producătorilor. Care, altfel, joacă de pe aceleaşi poziţii. Folosesc, în mare, piese comune şi aceleaşi procesoare. Puterea de calcul e la cheremul lor, aşa că ni se scot ochii cu detalii. Mai mult sau mai puţin reale. "Camera telefonului meu are inteligenţă artificială!" Păi, sigur, Sherlock, că softului îi trebuie Inteligenta Artificială să calculeze cât de repede bate lumina în obiectiv şi să aprindă blitzul... Nu, nu este AI pur. Dar, da, ţi-au mai luat 100 de euro şi pentru asta!
Telefonul viitorului? Nu credem în sticlă, nu credem în curbe, nu credem în origami. Logica spune că transformarea va veni conform cu obiceiurile de consum. Vă uitaţi la filme pe internet, nu? Gândiţi-vă cum sunt stocate, cu milioanele, în altă parte, astfel încât la voi să ajungă doar imaginile...
Aşa va fi şi cu mobilul. Păstrăm un ecran, dar mutăm puterea de procesare în cloud sau sau în blockchain. Pentru cloud, cel mai la îndemână exemplu este Playstation Now, de la Sony. Te abonezi şi poţi juca orice joc din portofoliu pe consolă şi pe PC. Nu cari nimic după tine. Cât priveşte blockchain...fiţi cu ochii în patru. HTC va lansa în curând Exodus. Telefonul cu blockchain care-ţi va stoca datele. Descentralizat de la reţeaua Android ori Google.
De ce am zis să acordat atenţie? Păi, HTC le-a cam nimerit cu pionieratul: au fost primii cu două camere pe telefon, primii cu model 4G şi difuzor atipic, primii care au apelat la aluminiu în procesul de fabricaţie. Plus că sunt primii cu care Google au lucrat modele Nexus.
Tags: telefoane, ilikeit, accesorii,
iLikeIT. Cele mai bune telefoane ale momentului: LG G7, Nokia 8, Nokia 7 Plus, Huawei P20 Lite, Asus Zenfone 5
Top citite acum
