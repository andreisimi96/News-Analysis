După patru ani şi patru luni în spatele gratiilor, fostul acţionar de la Dinamo, Cristian Borcea, a fost eliberat condiţionat. Era singurul rămas în închisoare din dosarul "Transferurilor".
Borcea fusese condamnat la şase ani şi patru luni, dar a fost pus în libertate înainte să-şi execute întreaga pedeapsa, pentru că a muncit şi a trăit în condiţii grele. La poartă l-a aşteptat actuala partenera şi mama unuia dintre cei şapte copii ai săi, Valentina Pelinel.
Fostul finanţator al clubului Dinamo Cristian Borcea a declarat luni, la ieşirea din penitenciar, că doreşte să meargă la medic, deoarece cei peste patru ani petrecuţi după gratii au lăsat urme.
"După patru ani şi trei luni, care au fost nişte ani foarte grei, în primul rând trebuie să merg, cel puţin o lună de zile, la psihiatrie, să nu credeţi că o perioadă aşa de lungă nu lasă urme. Am ajuns la patru medicamente psihotrope pe seară, pentru problemele pe care le am", a spus Borcea presei.
Borcea a arătat că în tot acest timp a învăţat să aprecieze mult mai mult oamenii de lângă el şi timpul petrecut lângă aceştia.
Cristian Borcea nu a dorit să comenteze pe tema revenirii sale în fotbal.
Cristi Borcea a cerut eliberarea condiționată. Cererea, respinsă de judecători
"Nu vreau decât să mă gândesc să merg la doctor, să îmi facă teste. Să nu credeţi că este uşor şi nu lasă urme aceşti patru ani. Vă daţi seama că nu a fost uşor şi nu este uşor pentru nimeni", a precizat Borcea, care a adăugat că i s-au agravat problemele de sănătate.
Cristian Borcea își va sărbători eliberarea luni seară, împreună cu familia și prietenii, într-un club din Capitală.
Inquam Photos/ Octav Ganea
Inquam Photos/ Octav Ganea
În 2 mai, magistraţii de la Judecătoria Sectorului 4 au respins, în primă instanţă, cererea de eliberare condiţionată formulată de Cristian Borcea, care execută la Penitenciarul Jilava o condamnare de 6 ani şi 4 luni primită în dosarul transferurilor din fotbal, informează Agerpres .
La acea dată, avocata lui Borcea, Alice Drăghici, a explicat, în sala de judecată, că fostul finanţator al clubului Dinamo îndeplineşte toate condiţiile pentru a fi eliberat condiţionat, a plătit prejudiciul reţinut în sarcina lui şi a executat o mare parte din pedeapsa primită - patru ani şi două luni. Alice Drăghici a spus că Borcea a câştigat 385 de zile ca urmare a muncii prestate în penitenciar, a primit recompense şi nu a fost sancţionat.
De cealaltă parte, procurorul de şedinţă a cerut respingerea cererii de eliberare condiţionată depusă de Borcea, susţinând că acesta s-a folosit de împrejurări pentru a încălca legea, iar faptele comise sunt extrem de grave.
„Regret faptele comise. Îmi pare rău pentru familie şi copii, pentru că i-am expus la aşa ceva", a spus atunci Cristian Borcea.
În 2017, Borcea a mai făcut o încercare de a ieşi mai devreme din închisoare, însă în octombrie anul trecut Tribunalul Ilfov i-a respins cererea de eliberare condiţionată.
În martie 2014, Cristian Borcea a fost condamnat la 6 ani şi 4 luni închisoare în dosarul transferurilor, alături de alţi şapte reprezentanţi ai fotbalului românesc.
Inquam Photos/ Octav Ganea
Potrivit DNA, faptele săvârşite de cei opt oameni din fotbal au provocat un prejudiciu total de aproape 1,5 milioane de dolari în dauna statului şi de peste 10 milioane de dolari în dauna a patru cluburi de fotbal, o parte dintre banii obţinuţi din transferuri fiind „spălaţi" prin intermediul unor firme off-shore.
