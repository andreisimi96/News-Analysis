Inquam Photos / Octav Ganea
Președintele Klaus Iohannis a declarat miercuri că, indiferent de decizia Curții Constituționale pe tema conflictului între puteri în cazul respingerii revocării şefei DNA, Laura Codruţa Kovesi, va aștepta motivarea CCR.
”Indiferent ce va decide Curtea voi aștepta decizia, voi aștepta motivația, voi citi și voi acționa în consecință”, a răspuns președintele României, aflat la deschiderea Salonului de Carte Bookfest .
Curtea Constituţională a României ar putea pronunţa miercuri decizia pe tema conflictului între puteri în cazul respingerii revocării şefei DNA, Laura Codruţa Kovesi.
În 10 mai, având nevoie de timp pentru a delibera, plenul Curţii a dispus amânarea pronunţării pentru data de 30 mai.
În şedinţa de atunci, părţile şi-au susţinut punctul de vedere în legătură cu cererea premierului de soluţionare a conflictului juridic de natură constituţională între ministrul Justiţiei, pe de o parte, şi preşedintele României, pe de altă parte, în principal, şi între Guvernul României şi preşedinte, în subsidiar, determinat de refuzul lui Klaus Iohannis de a da curs cererii de revocare din funcţia de procuror-şef al DNA a Laurei Codruţa Kovesi.
