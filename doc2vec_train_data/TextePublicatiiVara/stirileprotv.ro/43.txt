Un deputat ceh din Partidul Pirat a fost criticat de administraţia Parlamentului de la Praga după ce factura lui de electricitate a doborât toate recordurile, întrucât parlamentarul a minerit criptomonede în apartamentul lui de serviciu.
Mineritul de criptomonede - bitcoin, ethereum şi ripple - necesită computere puternice, mari consumatoare de energie electrică şi care produc multă căldură.
Administraţia Parlamentului din Praga a anunţat că factura de electricitate pe luna decembrie aferentă apartamentului de serviciu ocupat de Tomas Vymazal, un deputat care face parte din acest partid antisistem, a fost de 120 de euro, potrivit portalului de informaţii online Aktualne.cz, conform Agerpres. Această sumă este de câteva ori mai mare faţă de facturile achitate de alţi parlamentari cazaţi în locuinţe de serviciu asemănătoare din centrul oraşului Praga.
Potrivit aceluiaşi portal online, Tomas Vymazal a minerit criptomonede Zcash timp de trei săptămâni şi a câştigat în acest fel "câteva sute de coroane". 100 de coroane cehe valorează patru euro.
Acest deputat ceh, în vârstă de 28 de ani, a prezentat scuze publice şi a promis că va achita o parte din factura lui de electricitate şi că va oferi criptomonedele unei asociaţii de caritate.
De asemenea, el a explicat că şi-a folosit computerul pentru a-şi încălzi apartamentul, deoarece acesta era "insuportabil de rece, cu o temperatură de doar 16 grade", până când Administraţia Parlamentului urma să îi trimită un nou aparat de încălzire, întrucât precedentul dispozitiv se defectase.
"Nu voiam să mor de frig", s-a justificat el.
Yvan Bastos, liderul Partidului Pirat, cunoscut pentru coafura lui rasta, a calificat comportamentul colegului său de partid ca fiind "absolut inacceptabil".
Partidul Pirat ocupă 22 de locuri - din 200 - în Parlamentul Cehiei, după alegerile legislative din octombrie 2017. Reprezentanţii acestei formaţiuni politice au făcut campanie împotriva partidelor tradiţionale şi au folosit sloganul "Să îi batem!".
Seymour Hersh, jurnalist castigator al premiului Pulitzer
Tags: criptomonede, cehia, apartament, incalzire,
Cea mai mare tranzacție în monedă digitală din România. Ce s-a cumpărat cu echivalentul a 2 mil. euro
