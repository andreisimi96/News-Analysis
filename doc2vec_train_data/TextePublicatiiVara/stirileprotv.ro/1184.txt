Mare atenţie cum vă gestionaţi fişierele în calculatorul de la serviciu, ca să nu aveţi probleme în cazul unui control.
Regulamentul european pentru protecţia datelor spune clar că fişierele private trebuie să fie separate de cele profesionale. În plus, este ilegal să îl sunaţi ori să îi trimiteţi un e-mail unui posibil partener de afaceri fără acordul său, chiar dacă aveţi datele lui de contact.
Conform normelor GDPR, un abuz este şi lista de datornici, făcută publică de ANAF pe internet.
Laptopul de serviciu a devenit pentru mulţi şi o extensie a vieţii private. În timpul programului, stochează în calculator şi fotografii personale, adrese, facturile de acasă sau numele de telefon ale prietenilor. Acestea, însă, trebuie delimitate în foldere ce pot fi uşor identificate.
"Dacă datele, în urma unui control, sunt amestecate, autoritatea va putea să verifice aplicarea standardelor şi regulilor GDPR pentru toate datele. Autoritatea va putea verifica toate datele şi folderele din calculator chiar dacă sunt private", explică Magda Popescu, avocat.
Camerele de supraveghere vor putea fi montate la birou doar cu acordul angajaților
Iar restricţiile nu se opresc aici. Nu aveţi voie să mai trimiteţi direct unor potenţiali clienţi sau parteneri de afaceri necunoscuţi, e-mail-uri în care să le faceţi oferte sau să le daţi orice fel de informaţie.
"Dacă cetăţeanul X nu şi-a dat acordul în prealabil să primească oferte de la tine, nu mai poţi să îl contactezi, chiar dacă tu poţi să faci rost de numărul lui. Trebuie să te intalnești cu el faţă în față", spune Ioana Petrișor, avocat.
În schimb, puteţi trimite e-mail-ul pe adresa de secretariat a companiei în care lucrează.
Iar restricţiile impuse de noile reguli privind datele cu caracter personal ne umaresc şi acasă.
Numele şi prenumele locatarilor trebuie să dispară de pe listele de la întreţinere din scările de bloc. Trebuie să rămână doar numărul fiecărui apartament. O altă soluţie ar fi informarea individuală pe mail sau alte platforme.
"Listele de la asociaţie au un model aparte impus de primării. În cazul în care primim informaţii de la biroul din primărie care se ocupă de asociaţiile de proprietari să scoatem numele, îl scoatem", a transmis Teodor Vrabie, administrator bloc.
Şi listele cu persoanele sau firmele care au datorii la ANAF sunt abuzive, în conformitate cu GDPR. Articolul din lege care îi dă dreptul agenţiei să facă publice datele personale trebuie reanalizat pentru a fi armonizat cu regulamentul european.
