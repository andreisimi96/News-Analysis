Premierul canadian Justin Trudeau a fost interpelat de parlamentarul conservator Michelle Rempel, care l-a întrebat dacă ia în calcul reintroducerea vizelor pentru români.
Reacţia parlamentarului a venit după ce un raport declasificat obţinut de Global News indica faptul că decizia Guvernului de a nu mai impune românilor obţinerea unei vize de călătorie înainte de sosirea în Canada, în vigoare de la 1 decembrie 2017, a dus la o "creştere notabilă" în ceea ce priveşte activitatea grupărilor de crimă organizată, scrie News.ro .
"Renunţarea la vize pentru cetăţenii români începând din 1 decembrie 2017 a determinat o creştere notabilă a activităţii grupărilor de crimă organizată din România, având ca ţintă Canada", se arată în document, care precizează că din decembrie 2017 au fost înregistrate 1.000 de solicitări de azil, în condiţiile în care în 2017 doar nouă astfel de cereri au fost acceptate.
Din aceste motive, parlamentarul conservator Michelle Rempel l-a întrebat pe Trudeau dacă ia în calcul reintroducerea vizelor pentru români, invocând tocmai datele din raport.
"Va menţine premierul Canada o ţară sigură şi va impune din nou vize românilor?", a întrebat Rempel.
Premierul Justin Trudeau a declarat că autorităţile canadiene colaborează cu Guvernul român pentru a se asigura că sistemul referitor la vize funcţionează.
"Continuăm să colaborăm cu Guvernul român pentru a ne asigura că sistemul nostru funcţionează. Discutăm chiar acum pentru a găsi modalităţi de a ne aisigura că membri ai reţelelor de crimă organizată şi alţii nu uzează şi nu abuzează de sistemul canadian de imigraţie", a afirmat Trudeau.
Autoritatea pentru Imigraţie, Refugiaţi şi Cetăţenie din Canada a anunţat că monitorizează situaţia şi că a introdus noi condiţii pentru români. În 5 iunie Guvernul a anunţat că cetăţenii români care nu au paşapoarte electronice vor avea nevoie de vize.
"Începând cu 5 iunie, 2018, cetăţenii români vor avea nevoie de un paşaport electronic valabil pentru a continua să călătorească în Canada fără viză sau în baza Autorizaţiei de călătorie electronice (eTA) pentru călătoriile întreprinse pe calea aerului. Aceasta înseamnă că românii care deţin un paşaport non-electronic, cum ar fi paşaportul temporar, vor avea nevoie de o viză valabilă pentru a călători în Canada", se arată în anunţul autorităţii.
Ministrul de Externe Teodor Meleşcanu declara în 30 martie, la Arad, că România este preocupată ca acordul de ridicare a vizelor pentru Canada să nu fie afectat de cerşetorii români care sunt tot mai prezenţi în această ţară sau de reţele infracţionale, arătând că vor exista discuţii între ministerele de Interne ale celor două state pentru combaterea unor astfel de fenomene.
”Este preocuparea noastră ca renunţarea la vize pentru România să nu fie afectată de reţele (de cerceştori sau infractori – n.r.) sau de acţiuni de acest tip. Avem o propunere împreună cu canadienii să discutăm despre colaborarea între ministerele de interne pe această temă, tocmai pentru a preveni folosirea abuzivă a acestui drept de călătorie fără vize”, a spus Meleşcanu.
Ministrul a admis că numărul românilor care au plecat în Canada a crescut după ridicarea vizelor, dar a spus că cifrele nu îl îngrijorează.
”Evident că sunt mai mulţi după eliminarea vizelor, pentru că nu există un plafon. Din punctul meu de vedere nu e o cifră îngrijorătoare, dar sigur că e un fenomen pe care trebuie să îl abordăm cu toată seriozitatea”, a mai spus Meleşcanu.
Seymour Hersh, jurnalist castigator al premiului Pulitzer
