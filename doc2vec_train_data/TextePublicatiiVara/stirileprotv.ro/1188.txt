5 iunie 2018 16:52 / 3261 vizualizari
Lovitură pentru Airbus. Ce se întâmplă cu primele avioane A380, cele mai mari aeronave de pasageri din lume, după ce au fost refuzate de companiile aeriene
Decizia proprietarul celor două avioane constituie o nouă lovitură pentru grupul european Airbus care se străduieşte să menţină interesul pieţei pentru acest avion gigant la mai puţin de 10 ani de la intrarea sa în serviciu.
Facebook Twitter RSS Feed Newsletter
Compania germană de investiţii Dr Peters Group a anunţat marţi că va dezmembra pentru piese două avioane A380 superjumbo, după ce discuţiile pentru găsirea unor noi operatori dispuşi să folosească cele două avioane s-au încheiat fără succes, transmite Reuters.
"Psihologic nu este o veste bună pentru Airbus, însă este vorba de un avion foarte mare cu o piaţă secundară foarte mică", a apreciat analistul Howard Wheeldon.
Cel mai mare avion de pasageri din lume, cu până la 544 de locuri şi un un preţ de catalog de 436 milioane de dolari, Airbus A380 a fost lansat în 2007 însă în prezent viitorul său este sub semnul întrebării pe măsură ce companiile aeriene se îndreaptă spre avioanele cu două motoare şi un consum mai mic de combustibil. Potrivit informaţiilor publicate pe pagina de Internet a Airbus, producătorul european a primit comenzi pentru 331 de aparate A380 şi a livrat 226 de aparate.
Compania aeriană Singapore Airlines Ltd. a returnat cele două avioane A380 către proprietarul lor, Dr Peters Group, la mijlocul lui 2017, după ce contractul de leasing pe durată de zece ani a expirat. Între timp avioanele au fost depozitate la Tarbes în Franţa în aşteptarea unor noi operatori.
"După negocieri intense cu diferite companii aeriene precum British Airways, HiFly şi IranAir, Dr Peters Group a decis să vândă avioanele pentru componente şi va recomanda această abordare pentru a fi aprobată de investitorii săi", a informat compania germană într-un comunicat de presă.
Urmează acum ca avioanele să fie dezmembrate, iar componente să fie vândute, proprietarul estimând că ar putea genera venituri de aproximativ 80 de milioane de dolari pentru fiecare avion din vânzarea componentelor. Motoarele celor două avioane au fost deja îndepărtate şi închiriate producătorului Rolls-Royce iar Dr Peters ar dori să prelungească acest acord.
autor: InCont.ro ,  5 iunie 2018 16:52
Mai multe despre:
