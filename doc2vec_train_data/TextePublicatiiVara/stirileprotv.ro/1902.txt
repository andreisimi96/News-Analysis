12 iunie 2018 12:01 / 365 vizualizari
Peste un sfert dintre angajatori vor face recrutări în această vară. Cea mai mare lipsă de personal, în industria prelucrătoare, finanțe și asigurări
Mai mult de un sfert (27%) dintre angajatorii români preconizează o creştere a numărului de angajaţi în intervalul iulie - septembrie 2018 şi doar 8% anticipează reduceri, arată un studiu realizat de ManpowerGroup.
Facebook Twitter RSS Feed Newsletter
Potrivit studiului, Previziune Netă de Angajare ajustată sezonier este de +13%, în creștere cu 2 puncte procentuale faţă de trimestrul II.
Perspectivele de angajare sunt pozitive în toate cele opt regiuni ale ţării şi opt dintre zece sectoare industriale, arată studiul ManpowerGroup.
Din punct de vedere regional, cei mai optimişti sunt angajatorii din regiunea Vest, care raportează o previziune netă de angajare de +17%, cu 7 puncte procentuale mai puternică decât în trimestrul precedent şi cu 14 puncte procentuale mai puternică decât în trimestrul III/2017.
Angajatorii din regiunea Centru sunt, de asemenea, optimişti, raportând o Previziune Netă de Angajare +16%, cu un punct procentual mai slabă decât cea din trimestrul II/2018, dar cu 6 puncte procentuale mai puternică decât cea raportată anul trecut în trimestrul III.
Angajatorii din regiunile Nord-Est şi de Sud raportează la rândul lor un declin de un punct procentual de la trimestru la trimestru, Previziunea Netă de Angajare pentru trimestrul III fiind de +5%, respectiv +8%, în timp ce în perspectivele din regiunea Sud-Vest sunt cu 4 puncte procentuale mai slabe decât în ultimul trimestru, situându-se totuşi la +8%.
În comparaţie cu anul trecut, previziunile sunt mai slabe în patru din cele opt regiuni, în special în regiunea Nord-Est, unde Previziunea Netă de Angajare de +5%, cea mai puţin optimistă din ţară, este cu 14 puncte procentuale mai slabă ca în TIII /2017.
Când vine vorba de sectoarele de activitate, intenţiile de angajare sunt mixte. Angajatorii din sectorul industriei prelucrătoare sunt din nou cei mai optimişti din ţară, raportând o Previziune Netă de Angajare de +28%, cu 2 puncte procentuale mai puternică decât în trimestrul al doilea, dar tot cu 2 puncte procentuale mai slabă decât cea raportată anul trecut în trimestrul III.
Cel mai semnificativ declin de la an la an este raportat de angajatorii din industria extractivă, unde Previziunea Netă de Angajare slăbeşte cu 15 puncte procentuale faţă de TIII/2017 şi cu 5 puncte procentuale faţă de TII/2018, atingând minus 11%, cel mai puţin optimist nivel din toate sectoarele analizate şi fiind una din singurele două prognoze negative la nivel naţional, alături de previziunea de minus 4% raportate în sectorul agricultură, vânătoare, silvicultură şi pescuit.
Cea mai notabilă îmbunătăţire de la an la an se înregistrează în sectorul finanţe, asigurări, servicii mobiliare şi servicii de afaceri, unde Previziunea Netă de Angajare de +15% este cu 9 puncte procentuale mai puternică decât în TIII/2017.
Cei aflaţi în căutarea unui loc de muncă au şanse să găsească oportunităţi în organizaţii de toate dimensiunile. Cele mai puternice intenţii de angajare sunt raportate de angajatorii mari, cu o previziune netă de angajare de +27%. Planurile cele mai precaute sunt formulate de angajatorii din micro-organizaţii, dar previziunea netă de angajare de +5% pe care o raportează aceştia este cea mai puternică (şi singura pozitivă) din ultimul an, îmbunătăţindu-se cu 6 puncte procentuale atât faţă de intervalul aprilie - iunie 2018, cât şi faţă de TIII/2017.
autor: InCont.ro , 12 iunie 2018 12:01
Mai multe despre:
