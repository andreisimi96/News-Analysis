Scandal din cauza numelui trupei Iris. Lui Cristi Minculescu i s-a interzis de o instanță de judecată să mai folosească în concerte numele IRIS, până când nu se va da o decizie definitivă în dosarul privind folosirea acestei mărci.
Până acum au existat două trupe de rock cu numele IRIS.
Una este formată din Nelu Dumitrescu (tobe, membru fondator al trupei), Nuțu Olteanu (chitară, membru fondator al trupei), Relu Marin (claviaturi), Costi Sandu (voce), Alin Moise (chitară), George Costinescu (chitară bass) şi Cristi Dumitrescu (tobe).
Cealaltă trupă IRIS este formată din Cristian Minculescu (voce), Valter Popa (chitară) și Doru Borobeică (bas).
Conform unui comunicat de presă, Minculescu, Popa și Borobeică nu mai au voie să folosească numele IRIS ”până când, în dosarul de anulare a mărcii, se va decide că înregistrarea mărcii cu acelaşi nume a fost făcută în mod nedrept in nume propriu, individual, de fostul lor coleg de trupă, toboşarul Nelu Dumitrescu.”
Mișcarea pentru underground. Trupele românești, susținute pe platforma online UndergroundMusic
Avocații celor 3 artiști spun că ”este aşadar o decizie provizorie, dată într-o procedură urgentă, în care s-a analizat doar “aparenţa” dată de certificatul de marca nedrept obţinută in mod individual de toboşarul Nelu Dumitrescu, a cărei anulare am solicitat-o şi cu privire la care instanţa urmează să decidă.”
De asemenea, ei îl acuză pe toboșarul Nelu Dumitrescu de faptul că ”prin abuz a dezbinat tot ceea ce s-a construit sau vocea și compozitiile care au făcut să înflorească de peste 35 de ani floarea de IRIS”.
FOTO: Nelu Dumitrescu
”Pentru că nu putem să nu ne întrebăm “ce înseamnă de fapt IRIS?” sau “cine este de fapt IRIS?” O tobă?! Sau vocea celor 17 albume și a celor peste 6000 de concerte?! O “autorizaţie” obţinută viclean? Sau peste 35 de ani de muncă pentru 3 dintre cei 4 cei mai longevivi membri ai trupei și compozitorii celor mai iubite melodii?” - se mai afirmă în comunicat.
Avocații lui Minculescu, Popa și Borobeică spun că marca IRIS a fost înregistrată ”doar pe numele toboşarului trupei, fără știința colegilor si după zeci de ani de muncă în echipă”.
”Sperăm ca normalitatea, decenţa şi corectitudinea să învingă pentru că marca IRIS nu poate fi asumată individualist de către toboşarul Nelu Dumitrescu în dauna şi cu nerecunoaşterea meritelor colegilor de trupă” - mai spun avocații.
La rândul lor, Minculescu, Popa și Borobeică au transmis un punct de vedere, în care spun că, deși de acum înainte se vor numi, provizoriu, Naționala de Rock, publicul le va spune IRIS în continuare, la concerte.
De asemenea, ei îl acuză pe fostul lor coleg de trupă că a acționat ”mișelește” pentru a ”înhăța” marca IRIS.
Mesajul integral - semnat de Minculescu, Popa și Borobeică, ”Naționala de Rock”
”Întrebați-ne “Cine suntem” și vă vor răspunde cei 120.000 de oameni prezenți sâmbătă în Piața Palatului din Iași care au strigat “Iris” și care nu pot fi împiedicați să o facă doar pentru că un individ a înhățat, mișelește, o marcă ce este, deloc întâmplător, coloana sonoră a amintirilor pentru trei generații. 
Nu putem să le spunem prietenilor să nu ne strige pe nume, Iris, doar pentru că un decrepit se crede curatorul mărcii ce ne-a fost atât de mult timp “familie”, nouă, tuturor.
Așteptarea noastră în aceste zile este adevărul, cel ce n-are întotdeauna legătură cu dreptatea, sperând că în toate cele peste 6000 de concerte am lăsat o parte din inimile noastre în sufletul vostru și luptând de acum înainte ca melodiile ce v-au fost imn, “Floare de Iris”, “Baby”, “Strada ta”, “Pe ape” ş.a.m.d. să fie auzite doar din vocile, corzile și emoțiile celor ce le-au compus.
Nu ne certăm cu nimeni pentru că nu mai avem timp să ne împăcăm dar, fără mânie și părtinire, așteptăm să ne bucurăm, alături de voi și pentru voi, de numele noastre de botez: Cristi, Boro, Valter… Iris, o adevărată “Naționala de Rock a României”!
Provizoriu, puteți să ne găsiți pe Facebook la  www.facebook.com/CristiMinculescu  
