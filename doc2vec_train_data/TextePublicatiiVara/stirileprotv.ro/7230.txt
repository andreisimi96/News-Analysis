19 iunie 2018 15:17 / 2113 vizualizari
Tarom, pe locul 49 din 72 în topul privind satisfacția clienților, înaintea Aeroflot sau TAP Portugal. Cele mai bune companii aeriene din lume
Compania naţională de transport aerian Tarom se află pe locul 49 din 72 într-un clasament mondial vizând satisfacţia clienţilor, respectiv punctualitatea, calitatea serviciilor şi procesarea cererilor.
Operatorul de stat românesc se plasează înaintea unor companii ca Thomas Cook Airlines, Aeroflot Russian Airlines şi TAP Portugal, se arată într-un studiu de specialitate, citat de Agerpres .
Wizz Air, Tarom şi Ryanair sunt, conform studiului AirHelp Score, cele mai bune companii aeriene din România.
Studiul arată că aeroporturile din Qatar, Atena şi Tokyo sunt cele mai bune din lume, în timp ce Henri Coandă Otopeni se află pe locul 116 din 141.
În clasamentul anual al celor mai bune companii aeriene şi aeroporturi la nivel global, AirHelp Score, operatorul low-cost Wizz Air se află pe primul loc în România, iar Aeroportul Internaţional Henri Coandă este singurul prezent în topul mondial.
Prin AirHelp Score au fost analizate 72 de companii aeriene şi 141 de aeroporturi din întreaga lume, după trei criterii - punctualitatea (sosiri şi plecări la timp), calitatea serviciilor companiei la boardul aeronavei şi pe aeroport şi procesarea cererilor de compensaţie pentru zboruri întârziate, respectiv experienţa pasagerilor pe aeroport.
În perioada analizată, în medie, 17,22% dintre cursele Wizz Air au avut întârzieri (0,58% dintre curse au avut întârzieri mai mari de trei ore), în cazul Ryanair procentajul fiind, în medie, de 18,01% (0,77% mai mult de trei ore). În ceea ce priveşte Tarom în medie, 29,33% dintre curse au fost întârziate (0,92% mai mult de trei ore).
Rutele Tarom cu cele mai multe probleme au fost Londra-Bucureşti, Alicante-Bucureşti, Iaşi-Madrid, Nisa-Bucureşti.
Wizz Air a înregistrat cel mai bun punctaj la toate criteriile de evaluare. La nivel global, Wizz Air se clasează pe locul 13, înaintea unor companii ca Turkish Airlines (locul 15), Emirates (locul 16) sau British Airways (locul 21).
Cu scorul 7,31, compania naţională Tarom se află pe locul 49 din 72 în clasamentul mondial, dar înaintea unor companii că Thomas Cook Airlines, Aeroflot Russian Airlines sau TAP Portugal.
Clasamentul pe România este completat de Ryanair, care la nivel mondial se află la coada topului. De altfel, Ryanair se numără printre cele mai slabe companii aeriene din Europa, alături de Iberia şi Easyjet.
În urma evaluării a 72 de companii aeriene din întreaga lume, Qatar Airways se clasează pe primul loc, fiind urmată de Lufthansa şi Etihad Airways.
Clasamentul este completat, în ordine crescătoare, de companiile Singapore Airlines, South African Airways, Austrian Airlines AG dba Austrian, Aegean Airlines, Qantas, Air Malta si Virgin Atlantic. Patru dintre acestea (Austrian Airlines, Aegean Airlines, Air Malta, Virgin Atlantic) sunt companii europene.
La polul opus, pe ultimele cinci locuri, se află Air Mauritius, EasyJet (Marea Britanie), Pakistan International Airlines, Royal Jordanian Airlines şi WOW Air (Islanda).
Studiul a evaluat numeroase aeroporturi de pe toate continentente, luând în calcul punctualitatea zborurilor, calitatea serviciilor şi experienţa pasagerilor în terminale. Cel mai bun aeroport din lume, cu un punctaj de 8,77, este Aeroportul International Hamad din Doha, Qatar, urmat de Aeroportul International Atena (scor 8,69) şi Aeroportul Haneda din Tokyo, Japonia (scor 8,63).
Aeroportul Internaţional Henri Coandă din Bucureşti este singurul aeroport românesc prezent în clasamentul mondial AirHelp, situat pe locul 116 din 141.
Perioada luată în calcul pentru analiză a fost 22 decembrie 2017 - 20 martie 2018. Punctualitatea zborurilor a însemnat 33,33% din totalul scorului, la fel şi calitatea serviciilor oferite, respectiv procesarea cererilor de despăgubire.
În cazul aeroporturilor, punctualitatea zborurilor şi calitatea serviciilor oferite a însemnat fiecare câte 45% din scorul total, în timp ce recenziile din social media ale pasagerilor, doar 10%.
autor: InCont.ro , 19 iunie 2018 15:17
Mai multe despre:
