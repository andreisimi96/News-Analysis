Președintele Klaus Iohannis a criticat din nou Guvernul PSD-ALDE, însă de această dată a făcut-o într-un mesaj adresat întreprinzătorilor din România.
Mesajul a fost transmis cu prilejul Forumului Național al IMM-urilor, eveniment organizat de Consiliul Național al Întreprinderilor Private Mici și Mijlocii din România, la Cluj-Napoca.
Președintele României afirmă că, deși în 2017, economia României a înregistrat o creștere record în UE, ”mai mult nu  înseamnă neapărat mai bine, dacă determinanții creșterii nu sunt factori sustenabili.”
Șeful statului atrage atenția că, cea mai mare problemă în prezent este faptul că ”sectorul privat înregistrează o anumită deteriorare a încrederii în perspectivele politicilor economice”.
Ioahnnis se arată îngrijorat de faptul că, anul acesta a crescut nhmărul firmelor care s-au desființat sau suspendat, din cauza noilor reglementări legate de Codul fiscal. Șeful statului mai avertizează că decidenții politici nu reușesc să înțeleagă faptul că ”niciun plan de afaceri de succes nu poate fi dus la bun sfârșit cu schimbări legislative și fiscale la fiecare guvernare”.
Klaus Iohannis spune că aşteaptă de la guvernanţi ”răspunsuri mai convingătoare” privind Pilonul II de pensii
Mesajul integral al președintelui României, Klaus Iohannis, conform Administrației Prezidențiale:
”Transmit felicitări întreprinzătorilor mici și mijlocii și Consiliului Național al Întreprinderilor Private Mici și Mijlocii din România, cu ocazia celei de a 25-a aniversări a Zilei Întreprinzătorului, serbată la Cluj-Napoca, în acest an special în care celebrăm Centenarul Marii Uniri.
Întreprinderile mici și mijlocii au o importanță majoră pentru dezvoltarea țării noastre, fiind coloana vertebrală a economiei. Dumneavoastră reprezentați peste 99% dintre companiile din România, contribuiți cu 60% la Produsul Intern Brut şi angajați 60% din forța de muncă internă. Sunteți acel motor de progres în măsură să aducă prosperitate românilor.
Anul trecut, țara noastră a înregistrat o creștere economică de 7%, creștere record în cadrul Uniunii Europene. Așa cum am arătat în repetate rânduri, mai mult nu înseamnă neapărat mai bine, dacă determinanții creșterii nu sunt factori sustenabili. De aceea, am atras atenția asupra importanței ca latura cantitativă a creșterii, bazată pe consum, să fie însoțită și de o dimensiune calitativă, bazată pe aportul investițiilor și al exporturilor.
Rezultatele economice sub așteptări ale primului trimestru indică, astfel, nevoia unei schimbări în compoziția calitativă a creșterii economice. Însă, dincolo de cifre, mai problematic este faptul că sectorul privat înregistrează o anumită deteriorare a încrederii în perspectivele politicilor economice, un aspect care  trebuie să ne pună serios pe gânduri. După ce anul 2017 a fost dominat de impredictibilitate pentru mediul de afaceri, 2018 a debutat cu prelungirea unor incertitudini economice.
În primele trei luni ale acestui an, mediul de afaceri a trebuit să implementeze 217 noi reglementări legate de Codul fiscal, 97 dintre ele chiar din prima zi a anului. Constatăm, de asemenea, că în primele luni din 2018, numărul suspendărilor, dizolvărilor, radierilor și al insolvențelor, inclusiv în rândul societăților cu participare străină la capital, a fost semnificativ mai mare decât în perioada corespondentă a anului trecut, potrivit datelor de la Registrul Comerțului.
Pe de o parte, România are relativ puține IMM-uri, la jumătate față de media europeană, iar, pe de altă parte, numărul acestora pare a se reduce ca urmare a suspendărilor sau dizolvărilor de firme.
În ciuda apelurilor repetate la predictibilitate economică, inclusiv din partea Consiliului dumneavoastră, se pare că decidenții politici nu reușesc să înțeleagă faptul că niciun plan de afaceri de succes nu poate fi dus la bun sfârșit cu schimbări legislative și fiscale la fiecare guvernare. De asemenea, așa cum am arătat în mai multe rânduri, este prea puțin vizibilă preocuparea guvernamentală pentru dezvoltarea infrastructurii, pentru absorbția fondurilor europene, pentru acoperirea nevoii de angajați calificați pe piața muncii sau pentru promovarea inovării și a digitalizării. Toate aceste aspecte sunt vitale pentru bunăstarea IMM-urilor și a economiei, în general, dar necesită soluții eficiente din partea autorităților publice.
Digitalizarea administrației, de exemplu, ar ușura semnificativ interacțiunea dintre stat și contribuabil și ar aduce beneficii importante la nivelul productivității firmelor. Acest deziderat trebuie să reprezinte o prioritate de acțiune la nivel guvernamental.
De asemenea, faptul că peste trei sferturi din IMM-uri nu își propun să acceseze fonduri structurale europene reprezintă o problemă serioasă. Nu este vina întreprinzătorilor, pentru că vedem cum organismele naționale care gestionează aceste fonduri nu reușesc să faciliteze îndeajuns cadrul administrativ necesar accesării lor. România riscă să piardă finanțări, iar dumneavoastră să pierdeți oportunități importante de dezvoltare.
Este esențial ca Guvernul să poarte un dialog activ și constructiv cu întreprinzătorii și să mențină un cadru concurențial propice dezvoltării mediului de afaceri din România.
De nenumărate ori, oamenii de afaceri au spus că singura lor dorință de la guvernanți este aceea de a nu fi tot timpul bulversați prin permanente schimbări fiscale și legislative.
Trebuie să practicăm virtuțile reglementării minim necesare și ale stabilității fiscale pentru perioade mai lungi de timp, care să dea cât mai multe șanse perspectivelor de dezvoltare pe care le gândiți dumneavoastră, întreprinzătorii.
Doamnelor și domnilor,
Modernizarea României în următoarele decenii depinde, într-o măsură decisivă, de investițiile în creativitate și inovare. „Smart Economy” înseamnă o economie bazată pe cunoaștere, capabilă să exploateze inteligent și sustenabil provocările tehnologice și de inovare ale viitorului.
În acest sens, întreprinzătorii români au nevoie de un cadru de politici care să îi susțină, inclusiv prin soluții de finanțare, în ascensiunea lor pe curba inovării și a competitivității bazate pe cunoaștere.
Dincolo de provocările din activitatea de zi cu zi, vă încurajez să continuați să susțineți educația antreprenorială și să vă folosiți experiența ca exemplu de bună practică pentru consolidarea mediului de afaceri românesc, inclusiv prin modele de afaceri adaptate competitivității globale și tehnologiilor viitorului.
În încheiere, doresc să vă asigur de întreaga deschidere în continuarea dialogului onest și constructiv cu sectorul antreprenorial.
Mult succes în toate proiectele dumneavoastră!” - președintele Klaus Iohannis. 
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
