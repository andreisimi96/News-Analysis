Un pârâu din judeţul Gorj a fost poluat în urma ploilor abundente din ultimele zile cu substanţe care, deocamdată, au rămas neidentificate.
Oamenii spun că apa a devenit neagră şi că fenomenul se repetă ori de câte ori în zonă plouă mai puternic. Apele Române şi Garda de Mediu încearcă să identifice acum poluatorul, pentru a-l sancţiona.
Pârâul a devenit negru, alarmându-i pe localnici.
Oamenii au folosit apă şi la irigaţii şi au observat că plantele din grădini încep să se usuce.
Primarul comunei a primit şi el mai multe sesizări de la localnici. Împreună cu poliţiştii locali a încercat să afle dacă sursa de poluare se află sau nu pe raza comunei.
Mădălin Ungureanu, primar comuna Bălești: "Trebuie verificat, problemele vin de undeva din amonte. Este exclus ca aceste turbulențe ale apei să fie de pe raza comunei Băleşti. Noi am făcut sesizări de nenumărate ori şi către Apele Române şi către Garda de Mediu, acum dumnealor să verifice, e ceva ce mă depăşeşte."
O nouă verificare a fost începută luni de comisarii Gărzii de Mediu şi inspectorii de la Apele Romane.
Dana Ionescu, comisar Garda de Mediu Gorj: "Se vor face verificări de-a lungul cursului pârâului Iazul şi se vor identifica sursele poluatoare şi dacă se dovedeşte că e vorba de o firmă, se vor lua măsurile în consecinţă."
Dacă va fi identificat poluatorul, acesta poate primi amenzi de până la 100.000 de lei.
