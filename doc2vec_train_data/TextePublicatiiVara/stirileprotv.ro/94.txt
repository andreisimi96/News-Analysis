Un incendiu violent a izbucnit vineri dimineaţă în localitatea Reteag, din judeţul Bistriţa Năsăud. Focul a mistuit o bucătărie de vară, un adăpost pentru animale şi câteva depozite.
Proprietarul în vârstă 66 de ani a vrut să îşi salveze animalele şi s-a ales cu arsuri pe aproape jumătate din suprafaţa corpului. Acum este internat într-o clinică din Târgu Mureş, unde a ajuns de urgenţă cu un elicopter. Se pare că incendiul a izbucnit de la o afumătoare lăsată nesupravegheată.
Proprietarul casei, spun vecinii, tocmai ce şi-a tăiat un porc şi a pus slănină la afumat, dar nu a păzit focul, aşa că flăcările s-au extins la clădirile din jur. Speriat, omul a încercat să îşi salveze animalele, însă s-a ales cu arsuri pe aproape jumătate din suprafaţa corpului. A fost dus de urgenţă la spitalul municipal din Dej, de unde a fost transferat cu un elicopter SMURD la un centru de arşi din Târgu Mureş.
Pompierii au reuşit să limiteze pagubele, pentru că focul ameninţa să se extindă şi la casele din apropiere, din cauza vântului puternic.
În total, au ars 200 de metri pătraţi: afumătoarea, bucătăria de vară, lemnăria, adăpostul pentru animale.
Autobuzul echipei Steaua Roșie Belgrad, cuprins de flăcări în timp ce jucătorii sărbătoreau
Din cei 13 porci pompierii au reuşit să salveze 12. Pericolul a fost cu atât mai mare cu cât în casă se aflau 3 butelii care riscau să explodeze.
Marius Rus, purtător de cuvânt ISU: "Intervenţia a avut un grad ridicat de pericol din cauza faptului că în zona de manifestare a incendiului se aflau 3 butelii.”
Proprietara casei a suferit un atac de panică, însă nu a fost necesar transportul acesteia la spital.
