Fostul ministru al Sanătății, deputatul Nicolae Bănicioiu, a anunțat că demisionează din PSD și se alătură grupului format în jurul lui Victor Ponta! 
Astfel, social-democrații pierd, în doar câteva zile, 5 deputați, în condițiile în care opoziția amenință Guvernul Dăncilă cu moțiunea de cenzură.
Liviu Dragnea îi suspectează pe Victor Ponta, dar și pe fostul premier Mihai Tudose, că vor să "rupă" un număr cât mai mare de aleși de la PSD, astfel încât coaliția guvernamentală să piardă majoritatea în Parlament.
Fostul ministru al Sănătății, deputatul Nicolae Bănicioiu, a făcut vineri anunțul: ”Mă disociez complet de viziunea și de maniera în care conduce domnul Dragnea. Domnul Dragnea este cauza plecării noastre din parid. În momentul de față, PSD-ul a ajuns subiect de glume.”
Bănicioiu se va alătură grupului format în jurul lui Victor Ponta. Acesta a convins, în ultima săptămână, nu mai puțin de cinci parlamentari să plece din PSD.
PSD Iași îl atacă pe Bănicioiu: ”Niciun moment nu a făcut cinste organizaţiei de la Iaşi”
Deputatul Cătălin Nechifor, fost președinte al Consiliului Județean Suceava, Gabriela Podaşcă și Marilena Meiroşu - o apropiată a fostului premier Mihai Tudose -, dar și fostul ministru al Turismului, Mircea Dobre, au părăsit deja PSD.
Mircea Dobre, deputat independent: "Am plecat din cauza la faptul cum este... din cauza faptului cum este condusă România în acest moment.. La ora actuală, un singur om din România a confiscat Guvernul și Parlamentul și realizează legi în interes personal".
În prezent, sunt 10 parlamentari strânși în jurul lui Victor Ponta, însă numărul lor va crește, susține fostul premier.
Victor Ponta, deputat independent: "Guvernarea actuală cred că este o rușine pentru orice om. Duce România în epoca medievală și care face din toată România un Teleorman".
Surse politice susțin că Victor Ponta încearcă să îi atragă de partea sa, printre alții, și pe fostul premier Mihai Tudose sau pe Ecaterina Andronescu. Reacția lui Liviu Dragnea a fost dură. Acesta i-a numit "șobolani" pe cei doi foști prim-miniștri PSD - Ponta și Tudose. Iar liderii fideli lui Dragnea au vorbit despre "trădători" și "lipsa de caracter".
Gabriela Firea, primarul general al Capitalei: "Detest trădarea și nu pot empatiza cu cei care își găsesc justificări pentru trădare. Nu văd nicio scuză pentru cei care caută să scoată profit personal din momentele dificile ale altora"- a scris Gabriela Firea pe Facebook.
Frământările din interiorul PSD vin pe fondul anunțului celor din opoziție, care vor să demită Cabinetul Dancila, prin moțiune de cenzură.
Potrivit configurației actuale a Parlamentului, PSD și ALDE au 244 de voturi, în condițiile în care majoritatea este de 234 de voturi.
Așadar, opoziția are nevoie de toate celelalte voturi, inclusiv de la UDMR și minorități naționale, dar și de alte plecări - cel puțin 10 - din PSD pentru ca moțiunea să aibă succes.
