11 iunie 2018 11:25 / 13 vizualizari
Ministerul Finanțelor lansează o emisiune de titluri de stat de 1 leu pentru populație. Ce dobânzi oferă statul
Guvernul a aprobat reglementările care vor permite lansarea emisiunii de titluri de stat “Centenar” pentru populaţie cu dobândă de peste 25% pe cinci ani, vânzarea lor urmând să înceapă săptămâna viitoare, a declarat purtătorul de cuvânt al Executivului, Nelu Barbu.
Facebook Twitter RSS Feed Newsletter
"La propunerea Ministerului Finanţelor Publice, Guvernul a aprobat noi reglementări care vor permite lansarea unei emisiunii cu titluri de stat “Centenar” pentru populaţie cu dobândă de peste 25% pe cinci ani, asta înseamnă o dobândă de peste 4% pe an, un instrument atractiv dedicat populaţiei, destinat încurajării, economisirii şi diversificării bazei de investitori în titlurile de stat. În mod concret, titlurile de stat vor putea fi vândute distribuite şi prin Poşta Română, potrivit acestei hotărâri de guvern adoptată astăzi, dar şi prin Trezorerie şi alţi parteneri, cum ar fi băncile sau societăţile financiare de brokeraj sau asigurări", a declarat Nelu Barbu la Palatul Victoria, potrivit Agerpres .
El a adăugat că "răscumpărarea titlurilor se va putea face în orice moment pe Bursă".
"Instrumentul are o serie de beneficii. În primul rând, impulsionarea economisirii în pofida consumului, acordarea unei dobânzi net superioare celor din sistemul bancar, vă spuneam că undeva la peste 4% pe an. Dobânda pentru titlurile de stat nu se impozitează, statul garantează integral contravaloarea acestor titluri de stat, indiferent de sumă. Şi prin aceste titluri de stat se pot garanta creditele pentru investiţii, pentru construcţii", a explicat Barbu.
Întrebat dacă s-a hotărât care va fi perioada de subscripţie pentru titlurile de stat anunţate, el a precizat: "Din ce am înţeles de la domnul ministru, săptămâna următoare ar trebui să demareze această vânzare, dar cred că detaliile pot veni în concret de la Ministerul Finanţelor".
Barbu a mai spus că suma minimă pe care o poate investi cineva în titlurile "Centenar" este de 1 leu.
"1 leu este suma pentru titlurile de stat, înţeleg că rămâne valabil ce este acum valabil în ceea ce priveşte titlurile de stat 'Tezaur', aici este vorba de titlurile 'Centenar' şi suma minimă este 1 leu", a declarat purtătorul de cuvânt al Guvernului.
autor: InCont.ro , 11 iunie 2018 11:25
Mai multe despre:
