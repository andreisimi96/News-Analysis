Un incendiu de proporţii s-a declanşat marţi în zona de excluziune din jurul centralei nucleare accidentate de la Cernobîl, au anunţat autorităţile ucrainene, dând asigurări că nu a fost detectată o creştere periculoasă a radioactivităţii, informează AFP.
”Nicio agravare a nivelului de radioactivitate nu a avut loc în zona de excluziune, nici în teritoriile adiacente”, a anunţat într-un comunicat administraţia acestei zone.
Focul s-a propagat în dimineaţa zilei de marţi la mai puţin de zece kilometri de centrală, pe iarba uscată din zona puternic radioactivă, înainte de a se extinde spre un masiv împădurit, potrivit comunicatelor difuzate separat de această instituţie şi de serviciul de stat pentru situaţii de urgenţă.
'Niciun incendiu nu a fost detectat în incinta centralei', care nu riscă să fie afectată, a dat asigurări la rândul său Administraţia de Stat pentru reglementare nucleară.
Aproape 130 de pompieri, două avioane şi un elicopter al pompierilor luptă cu flăcările, potrivit serviciului de stat pentru situaţii de urgenţă.
Reactorul numărul 4 al centralei sovietice de la Cernobîl, situată la circa o sută de kilometri nord de Kiev, a explodat în 1986 în timpul unui test de securitate, devenind cel mai grav accident nuclear din istorie. Elemente radioactive eliminate de reactor au contaminat, potrivit unor estimări, până la trei sferturi din Europa, dar mai ales Ucraina, Rusia şi Belarus, pe atunci republici sovietice. Zona din jurul centralei, pe o rază de 30 de kilometri, nu este nici acum locuită de oameni.
Alte trei reactoare ale centralei de la Cernobîl au continuat să producă electricitate până la închiderea definitivă a centralei, în decembrie 2000.
Seymour Hersh, jurnalist castigator al premiului Pulitzer
