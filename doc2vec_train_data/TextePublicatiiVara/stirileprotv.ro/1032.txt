Curtea Supremă a Statelor Unite a dat un verdict favorabil unui cofetar din Colorado, care, în 2012, a refuzat să facă un tort de nuntă pentru un cuplu gay.
Acesta a respins comanda pe motiv că este adept al familiei tradiționale creștine. Anterior, Curtea Supremă a statului Colorado îl găsise vinovat pentru discriminare și încălcarea legii. Dar cea mai înaltă instanță din America a decis, cu 7 voturi pentru și două împotrivă, că precedenta sentință a încălcat, de fapt, drepturile cofetarului.
În iulie 2012, David Mullins și Charlie Craig, care se pregăteau să-și unească destinele, au vrut să comande un tort de nuntă la cofetăria lui Jack Phillips, dintr-un oraș de lângă Denver.
Acesta, însă, i-a refuzat politicos, spunându-le că la cofetăria lui nu se fac torturi de nuntă pentru căsătorii între persoane de același sex. A motivat că este un creștin tradiţional, iar convingerile lui religioase îl opresc să susţină ceva care contravine Bibliei.
Mai mult, a argumentat că este "un artist creator care are dreptul să decidă ce vinde".
Parada gay, programată în Capitală în aceeaşi zi cu mitingul pro-Dăncilă anunţat de PSD
Considerându-se discriminaţi, cei doi parteneri gay l-au dat în judecată. Și, cum Colorado este unul dintre cele 22 de state federale americane care includ orientarea sexuală în legile antidiscriminare, reclamanţii au avut câştig de cauză.
Numai că instanţa supremă a decis ca acest caz nu are legătură cu discriminarea homosexualilor, ci cu situaţia particulară a cofetarului care poate decide ce anume vrea să vândă. Astfel - a tranşat Curtea Supremă - verdictul anterior din Colorado a încălcat drepturile lui Jack Philips.
Michael Farris, avocatul cofetarului: “Curtea Supremă a făcut cunoscut, foarte limpede, că persoanele religioase sunt libere să facă parte din piața de desfacere a mărfurilor din această țară.”
Grupurile pentru apărarea drepturilor homosexualilor se tem, însă, că decizia Curții supreme de la Washington ar putea crea un precedent, respectiv tratarea căsătoriilor gay diferit de cele între persoane heterosexuale.
Ian Thompson, Uniunea pentru Libertăți Civile: „Nimeni în America, indiferent unde locuiește, nu ar trebui să se teamă că poate fi concediat de la muncă, sau că i se refuză o locuință, ori un serviciu comercial, doar pentru ce este. Noi vom lupta în continuare pentru acest principiu.”
Oricum, potrivit motivării instanței supreme, verdictul se referă specific la cazul lui Philip Și nu înseamnă că cei care oferă servicii pentru nunți, inclusiv florari sau fotografi, pot de acum să refuze comenzile primite de la cuplurile gay.
