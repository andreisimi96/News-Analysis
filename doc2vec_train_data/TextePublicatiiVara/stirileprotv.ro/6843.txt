Mama unui băieţel epileptic din Marea Britanie a reuşit să învingă sistemul - a primit înapoi medicamentul pe bază de cannabis, pentru fiul ei, confiscat la vamă.
Substanţa, permisă în alte părţi ale lumii, este ilegală în Regatul Unit.
Până la urmă, ministerul de interne a admis că este vorba despre o "urgență medicală" și a acordat o "licență excepțională", doar pe termen scurt însă.
Mama băieţelului: "S-a făcut istorie în Marea Britanie. Un băiețel pe nume Billy de la poalele dealurilor din Castlederg a reușit imposibilul. Cred că undeva la Ministerul de Interne există un om cu suflet. Și cred cu tărie că Billy a atins o coardă sensibilă."
Mama lui Billy spune că se simte acum în al nouălea cer, dar a trecut printr-o experienţă cumplită. Fiul ei de 12 ani suferă de autism şi epilepsie.
"Orb sau epileptic, noi te ajutam sa iei carnetul!" CAMERA ASCUNSA!
În 2016 - în Statele Unite - unde este permis consumul de marijuana în scopuri medicale - i-a fost prescris un medicament pe bază de extract de canabis. Și, după cum susţine mama lui, crizele epileptice aproape că au dispărut.
Anul trecut, tratamentul i-a fost prescris şi în Irlanda de Nord. Dar reţetă a fost anulată luna aceasta. Iar mama copilului a fost înştiinţată că Serviciul Naţional de Sănătate din Marea Britanie nu acorda licenţa pentru canabis folosit ca medicament.
În lipsa tratamentului, crizele epileptice au reapărut. Ba chiar s-au înmulţit. Până la o sută pe zi. Iar Billy a fost internat în spital. În disperare de cauză, mama a încercat să aducă, din Canada, dozele de medicament necesare pentru jumătate de an. Dar luni, la întoarcere, substanţa i-a fost confiscata pe aeroportul Heathrow.
Femeia a continuat lupta cu sistemul şi a obţinut o victorie, chiar dacă este vorba despre una temporară.
Mama băieţelului: "Ministerul de interne a ridicat restricția pentru medicamentația lui Billy, care este trimisă spre spital chiar acum, când vorbesc. Nicio altă familie nu ar trebui să treacă printr-un asemenea calvar. Să călătorești pe jumătate de Glob ca să obții medicamentele care ar trebui să fie disponibile gratis pentru copii noștri bolnavi, aflați într-o situație disperată."
"Am folosit puterea excepţională în calitate de ministru de interne pentru acordarea unei licenţe de urgenţă care să permită tratamentul cu extract de canabis pentru Billy." - a transmis, printr-un comunicat, ministrul de Interne.
"Este o situaţie foarte complexă, dar prioritatea imediată este să ne asigurăm că Billy primeşte cel mai eficient tratament posibil în modul cel mai sigur." - mai afirma ministrul, care precizează că a luat decizia după ce medicii i-au confirmat că situaţia pacientului reprezintă o urgenţă medicală.
