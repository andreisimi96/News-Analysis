Să avem pereţi de hârtie, să stăm pe fotolii de carton şi să mâncăm din farfurii de bambus. Chiar dacă sună interesant, mai avem mult până acolo.
Fac însă eforturi mari să ne schimbe mentalitatea în privinţa reciclării diverşi antreprenori, care caută soluţii pentru reducerea ambalajelor. Pentru încurajarea unor astfel de afaceri, există inclusiv un program, iar cel mai bun proiect va fi finanţat cu 50 de mii de euro.
Acum 3 ani, Nicolae a vrut să facă mobilier uşor, demontabil, modular şi ecologic, dacă se poate din carton. A investit până acum 200 de mii de euro în aparatele de producţie, dar a început să exporte.
Nicolae Baciu, fondator: ”Facem mobilier, jucării din carton, corpuri de iluminat din carton, pătuţuri pentru bebeluşi. Și militam pentru salvarea mediului. Practic, în moment în care foloseşti un taburet din carton, salvezi o mare parte dintr-un copac.''
Cartonul folosit este adus de la o fabrică din Târgovişte şi este 100% reciclabil şi biodegradabil.
Nicolae Baciu: ”Toate cutiile pe care le vedem la supermarket ajung la fabrica de carton şi 20% din compoziţia cartonului pe care îl folossim noi provine din cutii reciclate.”
Un astfel de taburet costă 49 de lei, iar un fotoliu sau un corp de iluminat, 85.
Unii tineri au găsit o alternativă pentru pungi:
Teia Ciulacu, Atelierul de Pânză: "Ce vă propunem noi sunt sacosele din bumbac natur, netratat, neînălbit, sacoșe care pe lângă utilitatea de la cumpărături, pot să fie şi o variantă foarte plăcută de cadou.''
În România, se reciclează doar 5 la sută din cantitatea de deşeuri, iar acest lucru se vede pe străzi. Zilnic, aruncăm la gunoi peste un milion de farfurii şi linguri din plastic.
Printre cei care au găsit soluţii la această problemă sunt doi soţi din Cluj, care livrează la restaurantele şi festivalurile din toată ţara farfurii din târâțe de grâu biodegradabile, dar şi comestibile.
Lukasz Lichtenberg: "Aduce cu mirosul de coajă de pâine, ceea ce este plăcut pentru oameni. Ele sunt făcute 100% natural. De exemplu, tărâțe cu abur."
În plus, farfuriile pot fi folosite în orice tip de cuptor. Pe viitor, astfel de idei pot fi înscrise într-un program de ajutor în afaceri, ''reuse hub'', prin care se va finanţa cel mai bun concept de reciclare.
Lucian , manager proiect: ''Căutăm soluţii de ambalaje care folosesc mai puţin material, în special din zona plastic, sticlă, metal. Căutam soluţii de colectare de la populaţie, sisteme care oferă populaţiei posibiliatea să cheme să ridice gunoiul când s-a umplut acasă, pubele inteligente care să anunţe când sunt pline.”
Cei interesaţi se pot înscrie până pe 15 iulie.
