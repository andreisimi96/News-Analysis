În documentul semnat de Donald Trump şi Kim Jong-un, Phenianul îşi reafirmă angajamentul pentru o denuclearizare completă, primind în schimb garanţii de securitate.
Potrivit lui Trump, Phenianul a fost de acord să distrugă o bază de teste balistice. În schimb, Statele Unite vor pune capăt exerciţiilor militare desfăşurate cu sud-coreenii. Rezultatele sunt mai degrabă simbolice, spun analiştii, dar reprezintă o reafirmare a rolului Americii într-o regiune tot mai dominată de China.
În ciuda tonului triumfalist al preşedintelui american, declaraţia semnată de el şi Kim Jong-un conţine doar o promisiune vagă privind denuclearizarea, fără detalii şi fără un calendar.
Michael Kovrig, analist: "Este un pas pozitiv, ne-am îndepărtat de riscul izbucnirii unui război, al unui conflict, însă nu s-a făcut niciun un angajament concret, nici măcar un angajament precis pentru acțiune."
Iar în culise, negociatorii celor două părţi au reuşit cu greu să o obţină şi pe aceasta. Detaliile concrete par să fi fost negociate de înşişi Kim şi Trump.
Diplomația rusă laudă decizia lui Trump legată de exercițiile militare din Coreea de Sud
Donald Trump: "Preşedintele Kim mi-a spus că ţara sa distruge deja o instalaţie importantă de testare a rachetelor. Asta nu e în documentul semnat. Am convenit asta după semnarea acordului. "
Deşi sancţiunile economice rămân în vigoare deocamdată, pentru Kim Jong-un, summitul a fost o victorie. S-a afişat alături de liderul lumii lidere, aşa cum şi-au dorit tatăl şi bunicul său, dar a obţinut şi o concesie importantă.
Donald Trump: "Vom înceta jocurile militare (cu sud-coreenii), ceea ce ne va permite să facem economii uriaşe. Şi cred că sunt provocatoare."
Analiştii spun că întâlnirea celor doi lideri a fost mai degrabă simbolică, iar până la denuclearizare pot trece ani. Trump s-a declarat optimist, dar, lucru rar pentru el, n-a exclus şi să se înşele.
Donald Trump: "Cred sincer că va face toate aceste lucruri. S-ar putea să mă înşel. S-ar putea să vin în faţa voastră peste şase luni şi să recunosc că m-am înşelat. Nu ştiu dacă o să recunosc vreodată, dar o să găsesc o scuză."
China şi Rusia au salutat însă declaraţia, deşi Kremlinul a subliniat că "diavolul se ascunde în detalii". Şi pieţele au primit cu entuziasm felul cum a decurs întâlnirea: dolarul s-a apreciat la maximul ultimelor trei săptămâni, iar acţiunile asiatice au urcat.
