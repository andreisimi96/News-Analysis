Fiul lui Ion Raţiu, Nicolae Raţiu, a reacționat după ce președintele PNȚCD Aurelian Pavelescu a postat pe pagina sa de Facebook o serie de mesaje de susţinere a mitingului PSD de sâmbătă.
Raţiu a postat un comentariu în care a spus că afirmaţia liderului PNŢCD este aberantă, iar Pavelescu nu cunoaşte principiul separaţiei puterilor într-un stat democratic.
Raţiu a spus că Pavelescu nu este cu nimic mai bun decât cei care încearcă să se sustragă legii pentru a scăpa de pedepsele pentru infracţiunile pe care le-au făcut.
"Afirmaţia cum că tatăl meu, Ion Raţiu, ar fi susţinut propunerile lui Liviu Dragnea şi Tăriceanu privind legea şi justiţia este o totală aberaţie. Domnul Pavelescu clar nu înţelege principiul separaţiei puterilor într-o societate democratică. Cum îndrăzneşte domnul Pavelescu să-l invoce pe tatăl meu, Ion Raţiu, pentru a-şi susţine propria afirmaţie ridicolă? Nu este cu nimic mai bun decât liderii PSD şi ALDE, care nu se vor opri de la nimic pentru a se sustrage justiţiei pentru infracţiunile lor”, a scris Nicolae Raţiu pe Facebook, potrivit News.ro .
Reacția sa vine după ce președintele PNȚCD Aurelian Pavelescu a pomenit numele fostului lider țărănist Ion Rațiu.
Scandal in PNTCD. Aurelian Pavelescu a fost suspendat de la sefia partidului de gruparea Lupu
"Mesajul PNŢCD, de susţinere a mitingului împotriva abuzurilor a fost auzit astăzi de toată ţară. Cei mai importanţi lideri de opinie au apreciat acţiunea PNŢCD ca un gest politic major. Acest mesaj nu este doar al meu şi al PNŢCD de astăzi, ci al marilor noştri înaintaşi, de la Simion Bărnuţiu, Pop de Băşeşti, Iuliu Maniu, Ion Mihalache, Ion Raţiu sau Corneliu Coposu.
Pentru că apară libertatea şi democraţia, fundamentul doctrinar al PNŢCD, formulat de Iuliu Maniu, primul dintre cele patru care stabilesc pentru totdeauna linia acestui glorios partid: democraţie desăvârşită, morală creştină, patriotism luminat şi dreptate socială”, a scris Aurelian Pavelescu pe pagina sa de Facebook.
El a mai spus că nu are importanţă că PSD-ALDE a organizat protestul, pentru că PNŢCD ar fi susţinut mitingul şi dacă PNL era organizator şi dacă acesta ar fi fost contra abuzurilor, însă PNL este "reprezentantul celor care au abuzat şi abuzează, partidul care s-a rupt de popor şi de democraţie”.
"Mitingul şi-a atins, măcar în parte, scopul. Structurile oculte au primit răspunsul cuvenit. Lupta nu se va opri aici, de fapt niciodată, pentru că democraţia trebuie apărată mereu, împotriva forţelor răului care vor fi totdeauna prezente. PNŢCD va rămâne un simbol al democraţiei şi al poporului, aşa cum a făcut-o şi atunci când, decimat în închisorile bolşevice, a supravieţuit în memoria istoriei, iar zidurile comunismului au căzut”, a concluzionat actualul lider al PNŢCD.
Mesajul său a fost criticat pe Facebook de mai mulți utilizatori.  
Seymour Hersh, jurnalist castigator al premiului Pulitzer
