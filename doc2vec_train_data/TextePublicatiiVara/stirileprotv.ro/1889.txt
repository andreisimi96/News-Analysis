Gabriela Firea, primarul Capitalei, a făcut, pentru Știrile ProTV, primele precizări după ce a fost huiduită, luni seară, pe Arena Națională.
20 de mii de oameni au taxat dur, la Arena Naţională, prezenţa primarului Gabriela Firea alături de Simona Halep. A fost huiduită cât timp a vorbit, iar corul de fluierături a însoţit-o până când a părăsit stadionul.
Ulterior, pe Facebook, Firea a dat vina pe "echipe de cetăţeni cu venin", "amplasate strategic". Miile de comentarii critice, primite drept răspuns, au dus la închiderea temporară a paginii. Gabriela Firea spune că pagina s-a blocat singură, dar specialiştii IT o contrazic şi explică tehnic că aşa ceva nu e posibil.
Marți seara, la ora 20:00, paginile ”Gabriela Firea” și ”Primăria Municipiului București” nu mai pot fi accesate.
Soprana Angela Gheorghiu, scriitorul Mircea Cărtărescu şi actriţa Oana Pellea au criticat şi ei prezenţa primarului Bucureştiului alături de Simona Halep.
Washington Post: Urale pentru Simona Halep, huiduieli pentru Gabriela Firea
Discursul Gabrielei Firea a fost complet acoperit de huiduielile mulţimii prezente pentru Simona Halep. Cei peste 20.000 de oameni aflaţi în tribune s-au arătat deranjaţi de implicarea politicului în acest eveniment, înainte ca Simona să apară pe teren.
Gabriela Firea a intrat pe teren alături de Simona Halep pe melodia trupei Queen - We Are the Champions. Când primarul a început să vorbească, mulţimea s-a dezlănţuit. Discursul s-a auzit doar la televizor. Pe stadion au dominat huiduielile.
Conform desfăşurătorului, Gabriela Firea ar fi trebuit să vorbească pe scenă câteva minute, dar aceasta i-a înmânat premiile Simonei în viteză şi a plecat imediat de pe stadion, tot în fluierături.
La scurt timp, primăriţa a avut o explicaţie pentru huduieli, într-o postare pe pagina sa oficială de Facebook: "echipe de cetățeni cu venin au venit bine organizate, plasate strategic printre oameni decenți, care au venit la un eveniment memorabil pentru Simona Halep."
În mai puţin de o oră, au curs peste 3000 de comentarii negative la adresa Gabrielei Firea, oamenii criticând gestul primarului de a urca alături de Simona pe scenă. Apoi, pagina respectivă a fost suspendată.
Celebra soprană Angela Gheorghiu a criticat şi ea vehement apariţia Gabrielei Firea: "sunt profund deziluzionată, stimată doamnă primar al oraşului Bucureşti, pentru că aţi continuat să vă folosiţi de numele unor mari personalităţi, oferindu-le cheia şi cetăţenia de onoare a Bucureştiului."
Aceasta a refuzat cheia oraşului, când Gabriela Firea a vrut să i-o acorde: "am simţit atunci că munca şi notorietatea mea vor fi instrumentalizate de către dumneavoastră şi de aceea am refuzat. Invit pe toţi politicienii români să se poarte cuviincios şi să nu se mai servească niciodată pentru interesele lor mărunte politice de marile personalităţi din România ce obţin mari succese şi victorii!"
Şi scriitorul Mircea Cărtărescu şi actriţa Oana Pellea au criticat-o pe Gabriela Firea:
Mircea Cărtărescu: "După ce-au profanat Piața Victoriei și sigla #rezist, au vrut să spurce și cupa unei mari campioane. De data asta însă bucureștenii noștri au fost la-nălțime și-au huiduit-o copios pe intrusă. Talentul nu se ia prin afișarea cu cei talentați."
Oana Pellea: ”Toată lumea de pe stadion a venit pentru performanța SIMONEI! Nu pentru altcineva. Nu trebuia nimeni să urce pe scenă. Decât ea! Era şi este sărbătoarea Simonei şi a sportului românesc."
Într-un comunicat trimis Ştirilor Pro tv, Primăria Capitalei a precizat că: "dacă instituţia şi Primarul General nu s-ar fi implicat în organizarea unui astfel de eveniment, aşa cum fac toate administraţiile oraşelor europene, atunci când sportivii din ţările lor obţin performante remarcabile, cu siguranţă am fi fost acuzaţi de lipsa de respect.”
Comunicatul nu a explicat, însă, şi de ce a fost nevoie ca Gabriela Firea să urce pe scenă alături de Simona Halep. Cât despre contul oficial de Facebook, primăria susţine că: "acesta nu a fost închis, ci s-a blocat ca urmare a avalanşei de mesaje primite."
Specialiştii IT spun, însă, că nu este posibil ca o pagină să se blocheze din cauza unui număr mare de comentarii. Marți după-amiază, pagina Gabrielei Firea a fost redeschisa. Peste noapte, au dispărut cele 3000 de comentarii negative. Au rămas doar 100, toate pozitive.
Evenimentele de la Naţional Arena au făcut înconjurul lumii: "Urale pentru Halep, huiduieli pentru primar" - au scris celebrele publicaţii New York Times sau Washington Post.
Răspunsul Gabrielei Firea, pentru Știrile ProTV
”Primăria Municipiului Bucureşti a răspuns prompt propunerii Federaţiei Romane de Tenis de a  organiza un eveniment prin care marea campioana Simona Halep să prezinte publicului trofeul câştigat la Roland Garros. Ceremonia s-a desfăşurat la Arenă Naţională, cea mai potrivită locaţie unde se poate organiza un eveniment de înaltă ţinută, aşa cum merită o campioană de talia Simonei Halep.
Dacă Primăria Capitalei şi Primarul General nu s-ar fi implicat în organizarea unui astfel de eveniment, aşa cum fac toate administraţiile oraşelor europene atunci când sportivii din ţările lor obţin performante remarcabile, cu siguranţă am fi fost acuzaţi de lipsa de respect faţă de o sportivă care a scris istorie în sportul românesc.
Facem precizarea că nu toţi cei  20.000 de oameni prezenţi la Arenă Naţională au întâmpinat apariţia Primarului General alături de Simona Halep pe stadion cu huiduieli, ci doar grupările organizate care aveau afişate la vedere bannere cu însemnele #rezist şi care au venit la stadion cu scopul precis de a compromite evenimentul, o dovadă clară în acest sens fiind mobilizarea pe care aceştia au făcut-o pe reţelele de socializare.
Este regretabil faptul că, din dorinţa de a afecta cu orice preţ imaginea Primarului General, mai multe persoane au transformat o ceremonie prin care romanii îşi omagiau campionii, într-o manisfestare cu tentă politică.
În ceea ce priveşte contul de facebook al Primarului General, precizăm că acesta nu a fost închis, ci s-a blocat ca urmare a avalanşei de mesaje primite.”
Mircea Cărtărescu și Oana Pellea o critică pe Firea: ”Au vrut să spurce și cupa unei campioane”
