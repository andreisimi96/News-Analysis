Mii de copii suferă de diabet, iar numărul lor s-a dublat în ultimii 10 ani. Ministerul Sănătății promite că va deconta în viitorul apropiat aparatele scumpe de măsurare a glicemiei, pentru cei mici.
Cu ajutorul lor, pacienții nu mai sunt înțepați și de 6 ori pe zi. În prezent, puțini părinți își permit să le cumpere copiilor aceste dispozitive medicale.
Robert are 11 ani şi până acum 4 ani era un copil sănătos, sau cel puţin aşa au crezut părinţii. Când a început să urineze foarte des, mama l-a dus la medic şi a aflat că băiatul ei are diabet. Robert trebuie să se testeze zilnic, chiar şi de 6 ori pe zi , ca să fie sigur că glicemia nu a scăzut sau nu a crescut. La orice semn de pericol, îşi injectează insulina.
După 4 ani de înţepături, părinţii au reuşit să îi cumpere un aparat care măsoară glicemia folosind senzori şi care costă 1.600 de euro. O parte din echipament trebuie schimbată la 7 zile, ceea ce înseamnă alţi 300 de euro pe lună.
Iulia Grigore, mama: ''Pot spune că are o viaţă normal alături de ceilalţi copii. Nu mai avem nopţi, nu te mai poţi bucura de o noapte dormita cap coadă cu aceeaşi teamă dormi. Poate să intre în comă, poate să facă convulsii, comă hipo sau hiperglicemică.''
Însă mai puţin de 10% dintre copiii care suferă de diabet de tip 1 au acces la un astfel de aparat, pentru că el nu este decontat de stat.
Dacă Ministerul Sănătăţii se va ţine de cuvânt, mii de copii nu vor mai fi înţepaţi de 6 ori pe zi pentru testarea glicemiei. Între timp, numărul celor mici care fac diabet creşte îngrijorător, de la un an la altul.
Copiii ajung să fie diagnosticaţi când boala este deja avansată pentru că simptomele pot duce cu gândul la o simplă indigestie.
În diabetul de tip 1, sistemul imunitar atacă şi distruge celulele din pancreas responsabile de producerea insulinei. Ca să-i ajute pe părinţi să fie atenţi la semnele bolii, autorităţile au lansat o campanie.
Pentru tratarea unui bolnav cu diabet, statul român plăteşte anual 490 de dolari. Asta în timp ce în Bulgaria suma poate ajunge la 1.200 de euro, iar în Austria, Elveţia şi Danemarca este cuprinsă între 6.000 şi 11.000 de dolari.
