Peste 1.000 de persoane au participat marţi seară la un miting împotriva Guvernului şi au scandat mesaje prin care au cerut demisia acestuia, potrivit Agerpres.
Oamenii au purtat în mâini pancarte cu cifra 100, tricoloră, având cele două zerouri legate cu un lanţ, ca nişte cătuşe, pe care era scris mesajul "100 de ani în Penalistan".
Protestatarii s-au strâns în jurul orei 19,00 în Piaţa Unirii din centrul municipiului Cluj-Napoca, unde cei care au dorit să transmită mesaje mulţimii au vorbit, pe rând, la o portavoce.
"Ceea ce s-a întâmplat ieri la Bucureşti şi ceea ce continuă să se întâmple în România a devenit extrem de periculos. În perioada celebrei Ordonanţe 13 am fost mult mai mulţi decât acum, dar acesta e un val care creşte. Noi suntem primul bulgăre în seara asta. (...) Am văzut pe net o expresie: 'noaptea, ca parlamentarii', deci nu ca hoţii, ca parlamentarii. E o sinonimie în ultima vreme, cel puţin în ce îi priveşte pe oamenii de la putere", a spus unul dintre protestatari, Cornel Vâlcu, cadru universitar.
Alţi vorbitori au urmat după el şi au cerut demisia Guvernului, subliniind că premierul Dăncilă şi ceilalţi miniştri sunt de fapt angajaţii cetăţenilor, astfel că aceştia au dreptul să le ceară să plece.
Oamenii au strigat, timp de o oră, mesaje precum "Justiţie, nu corupţie", "Ruşine, ruşine să vă fie!", "Legi pentru cetăţeni, nu pentru politicieni", "Jos guvernul, jos PSD", "Anticipate!", "România trezeşte-te. Clujule trezeşte-te!", "Uniţi salvăm toată România!", "Ultima soluţie, încă o revoluţie!".
După o oră de proteste, cei peste 1.000 de oameni au pornit în marş pe străzile din oraş.
Plenul Camerei Deputaţilor a adoptat luni seară proiectul de modificare a Codului de procedură penală, cu 175 voturi "pentru", 78 voturi "împotrivă" şi o abţinere.
Seymour Hersh, jurnalist castigator al premiului Pulitzer
