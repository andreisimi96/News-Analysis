Românii pot zbura în sfârşit fără escală din Bucureşti peste Atlantic. De vineri, compania Air Canada Rouge a lansat patru zboruri pe săptămână spre Montreal şi Toronto.
Primii pasageri au aterizat vineri dimineaţă pe Otopeni, iar operatorul canadian crede că va fi un succes, în condiţiile în care românii zboară în Canada cu paşaportul în scop turistic, fără viză. Şi compania Tarom planifică primele zboruri pe distanţă lungă. Deocamdată îşi consolidează flota şi a adus 2 aeronave noi.
Avionul care va lega din iunie până în octombrie, de patru ori pe săptămână, Bucureştiul de Montreal şi Toronto a aterizat vineri dimineaţă la 9:50, cu 282 de pasageri la bord. Pentru că este un avion de pe o cursă intercontinentală, confortul la bord este sporit.
Duncan Bureau, preşedintele Air Canada Rouge: "Avem şi tablete la bord. În zona premium sunt gratuite, la economic trebuie să le închiriezi dacă nu ai propriul dispozitiv."
Preţul unui bilet de avion dus întors Bucureşti - Canada este de 600 de euro. Iar compania de peste ocean vrea să investească şi în zborurile de mare distanţă.
Werner Wolff, directorul Tarom: "Avem planificări de a deschide lung curier anul viitor. Din punctul meu de vedere al potenţialului în primul rând China şi pe urma Statele Unite."
Şi România se gândeşte să recupereze cursele pierdute care legau Bucureştiul de New York sau de Beijing. Doar că pentru asta are nevoie de aeronave care să aibă o autonomie de cel puţin 10 ore.
Iar Tarom şi-a cumpărat două avioane noi, în leasing, care nu pot zbura peste ocean. Noile avioane intrate în flota Tarom sunt Boeing 737 Next Generation, au câte 160 de locuri, iar fiecare loc este dotat cu câte un ecran pentru entertainment unde puteţi vedea filme sau puteţi vedea propriile filme pentru că există câte o priză USB.
Aşa că ministrul Transporturilor se gândeşte la un compromis până când Tarom va cumpăra aeronave care pot zbura neîntrerupt cel puţin 10 ore.
Lucian Sova, ministrul Transporturilor: "Sper să ne vedem şi la inaugurarea unui zbor Tarom care să fie în parteneriat cu compania dvs."
Compania Air Canada Rouge pare interesată şi cele două companii sunt în negocieri. Pentru a zbura peste Ocean este nevoie de alt aparat. Operatorul naţional va plăti pe cele două avioane câte 300 de mii de dolari pe lună. Acestea vor intra în proprietatea Tarom după 7 ani.
Seymour Hersh, jurnalist castigator al premiului Pulitzer
