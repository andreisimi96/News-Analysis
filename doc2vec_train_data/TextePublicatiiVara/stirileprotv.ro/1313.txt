7 iunie 2018 10:35 / 6 vizualizari
Prețurile apartamentelor au continuat să crească în luna mai. Toate marile orașe au depășit pragul de 1.000 euro/mp. Clujul este cel mai scump
Tendința de creștere a prețurilor pe piața imobiliară s-a menținut și în luna mai, suma medie cerută pentru apartamentele scoase la vânzare la nivel național ajungând la 1.215 euro/mp, cu 1,5% peste nivelul din luna aprilie , arată o analiză realizată de Imobiliare.ro.
Facebook Twitter RSS Feed Newsletter
Tendința ascendentă a fost resimțită în toate marile centre regionale ale țării, atât pe piața veche, cât și pe cea nouă.
Potrivit analizei citate, pe parcursul lui mai, Iașiul a reușit să depășească pragul de 1.000 de euro pe metru pătrat ca medie de preț la apartamente, alăturându-se astfel celorlalte șase mari orașe aflate în această situație (printre care se numără și Craiova).
Prețurile apartamentelor din București au crescut, per ansamblu, cu 1% luna trecută, de la 1.315 la 1.328 de euro pe metru pătrat. Creșteri au fost consemnate pe ambele segmente de piață analizate, respectiv vechi și nou: în cel dintâi caz a fost consemnat un plus de 0,7% (de la 1.234 la 1.243 de euro pe metru pătrat), iar în cel de-al doilea a avut loc un avans de 1,2% (de la 1.372 la 1.389 de euro pe metru pătrat).
În Brașov, creșterea a fost de 0,5%, de la 1.043 la 1.048 de euro pe metru pătrat util. Locuințele din blocurile vechi s-au apreciat însă mai puțin, cu 0,2% mai exact (de la 1.044 la 1.046 de euro pe metru pătrat), în vreme ce unitățile locative nou-construite au consemnat un avans de 0,8% (de la 1.046 la 1.054 de euro pe metru pătrat util).
La Cluj-Napoca, locuințele scoase la vânzare s-au scumpit luna trecută cu 1,2%, ajungând la 1.523 de euro pe metru pătrat util (față de nivelul de 1.505 euro pe metru pătrat util valabil la finele lui aprilie). Creșterile resimțite pe cele două segmente de piață analizate au fost inegale: apartamentele din blocurile vechi s-au apreciat cu 0,5% (de la 1.552 la 1.559 de euro pe metru pătrat), iar cele din cadrul noilor ansambluri rezidențiale cu 2,2% (de la 1.460 la 1.492 de euro pe metru pătrat).
În Constanța, apartamentele s-au scumpit, per ansamblu, cu 2,1% în mai, ajungând să coste, în medie, 1.147 de euro pe metru pătrat util (față de 1.123 de euro pe metru pătrat util la sfârșitul lui aprilie). În vreme ce locuințele din blocurile vechi s-au apreciat cu 2% (de la 1.122 la 1.145 de euro pe metru pătrat), cele nou-construite au consemnat un avans apropiat, respectiv 2,2% (de la 1.127 la 1.152 de euro pe metru pătrat).
La Iași s-a înregistrat cea mai mare creștere a prețurilor locuințelor scoase la vânzare, respectiv 5%, ducându-le astfel peste pragul de 1.000 de euro/mp. Astfel, dacă un apartament din Iași putea fi achiziționat, în medie, cu 967 de euro pe metru pătrat util în aprilie, acum acesta ar costa 1.015 euro pe metru pătrat util. Cel mai mult, respectiv cu 5,8%, s-au scumpit luna trecută apartamentele noi – de la 973 la 1.029 de euro pe metru pătrat. Locuințele vechi, pe de altă parte, s-au apreciat cu 2,8%, de la 957 la 984 de euro pe metru pătrat util.
La Timișoara, așteptările vânzătorilor s-au majorat cu 1,6% luna trecută, de la 1.182 la 1.201 euro pe metru pătrat util. Apartamentele din blocurile vechi s-au scumpit mai mult, respectiv cu 1,7%, de la 1.186 la 1.206 euro pe metru pătrat util. Cele din ansamblurile noi, pe de altă parte, au consemnat un avans de 1,3%, de la 1.169 de euro pe metru pătrat la finele lui aprilie, până la 1.184 de euro pe metru pătrat la finele lui mai.
Lansat în ianuarie 2000, Imobiliare.ro este primul şi cel mai accesat portal imobiliar din România, cu peste 1.620.000 de vizitatori unici pe lună.
autor: InCont.ro ,  7 iunie 2018 10:35
Mai multe despre:
