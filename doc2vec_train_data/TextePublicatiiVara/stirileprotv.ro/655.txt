Istoria a prins viaţa joi seară pe străzile din Buzău. Zeci de daci şi romani, însoţiţi de gladiatori şi soldaţi din Primul Război Mondial au defilat cu torţe aprinse pe cele mai importante bulevarde din oraş.
Alaiul a fost însoţit şi de fanfara militară, dar şi de domniţe, spre încântarea publicului.
Disciplinaţi, luptătorii şi-au dat întâlnire în fata catedralei din centrul Buzăului.
Au pornit apoi, echipaţi de luptă şi cu torţe aprinse în mână, pe străzile din oraş. Au defilat pe rând Garda Apulum Alba Iulia, Garda Geto-Dacii din Moldova, Batalionul 48 Infanterie, dar şi o trupă din Bulgaria.
Alături de ei au apărut în fața mulţimii şi ostaşi din Primul Război Mondial.
Parada s-a încheiat cu un spectacol de jonglerii cu foc, oferit de artiştii bulgari.
Reporter: - Ce ţi-a plăcut cel mai mult?
Spectator: - Costumaţiile şi mai ales cele cu flăcări, cascadoriile acelea cu flăcări!
"A fost foarte frumos, în special costumele, au fost foarte reuşite, şi prestaţia vecinilor din Bulgaria", spune un participant.
Defilarea a dat startul celei de-a doua ediţii a festivalului Buzău Fest, care se încheie sâmbătă seară.
