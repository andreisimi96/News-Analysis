Turcia a denunţat vineri ofensiva împotriva "islamului politic" anunţată de Austria şi vizând zeci de imami şi moschei finanţate de către Ankara, calificând-o drept o măsură "islamofobă" şi "rasistă", informează AFP.
"Închiderea de către Austria a şapte moschei şi expulzarea imamilor este rezultatul unui val populist, islamofob, rasist şi discriminatoriu în această ţară", a reacţionat pe Twitter Ibrahim Kalin, purtătorul de cuvânt al preşedintelui Recep Tayyip Erdogan.
"Poziţia ideologică a guvernului austriac contravine principiilor dreptului universal, politicilor de coeziune socială, drepturilor minorităţilor şi eticii coexistenţei", a adăugat el.
Anunţul a fost făcut de cancelarul Sebastian Kurz în urma unui scandal suscitat de reconstituirea, într-una dintre principalele moschei din Viena afiliate comunităţii turceşti, a unei bătălii emblematice din istoria otomană jucată de copii îmbrăcaţi ca soldaţi.
Fotografiile cu reconstituirea bătăliei de la Gallipoli, interpretată de către copii în localurile moscheii, au fost publicate la începutul lunii în revista săptămânală de stânga Falter şi au stârnit o largă emoţie în rândul clasei politice austriece de toate tendinţele.
"Societăţile paralele, islamul politic şi radicalizarea nu-şi au locul în ţara noastră", a argumentat şeful guvernului austriac în cadrul unei conferinţe de presă.
"Cercul de persoane care ar putea fi afectat de aceste măsuri cuprinde aproximativ 60 de imami", a precizat ministrul de interne Herbert Kickl. Familiile acestora sunt de asemenea vizate şi 150 de persoane în total şi-ar putea pierde dreptul de reşedinţă în Austria, a afirmat el.
În unele cazuri, procesul de expulzare a imamilor finanţaţi de Turcia a început deja, a declarat Herbert Kickl, membru al Partidului Libertăţii (FPO, de extremă dreapta), care face parte din coaliţia formată în decembrie cu conservatorii.
Relaţiile între Ankara şi Viena sunt deosebit de tensionate de la represiunea care a urmat tentativei de puci împotriva lui Recep Tayyip Erdogan în iulie 2016.
Preşedintele Erdogan a formulat critici împotriva Austriei în aprilie după anunţul cancelarului Kurz, potrivit căruia mitingurile de campanie pentru alegerile preconizate la 24 iunie în Turciei sunt interzise pe teritoriul Austriei.
Austria şi alte ţări ale Uniunii Europene, între care Germania, interziseseră mitingurile pro-Erdogan şi vizitele oficialilor turci pentru a face campanie pe lângă diaspora turcă înainte de referendumul din aprilie 2017, care i-a permis preşedintelui turc să-şi consolideze prerogativele.
Seymour Hersh, jurnalist castigator al premiului Pulitzer
