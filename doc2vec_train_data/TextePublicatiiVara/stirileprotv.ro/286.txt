Este bucurie fără mărgini la Craiova. După 25 de ani, Cupa României se întoarce în Bănie, după meciul de  duminică seară, când Universitatea Craiova a învins echipa Sibiului, pe Arena Naţională.
Echipa de fotbal a străbătut bulevardele din oraş şi, dintr-un autobuz decapotabil, a salutat suporterii. 
CS Universitatea Craiova a cucerit Cupa României la fotbal după o pauză de 25 de ani, duminică seara, pe Arena Naţională din Bucureşti, graţie victoriei cu 2-0 (1-0) în finala cu formaţia de ligă secundă FC Hermannstadt.
Brazilianul Gustavo (30) şi Alexandru Mitriţă (58) au marcat golurile succesului formaţiei din Bănie, la ediţia cu numărul 80 a Cupei României.
Devis Mangia: Este un rezultat extraordinar, un miracol
Antrenorul echipei de fotbal CS Universitatea Craiova, Devis Mangia, a declarat că este "un rezultat extraordinar, un miracol" având în vedere că a câştigat un trofeu după doar un an de la preluarea formaţiei oltene.
"Sunt foarte fericit, e normal, pentru că anul acesta Craiova a încheiat pe locul trei în campionat după 23 de ani, iar acum a câştigat Cupa României după 25 de ani. Este un rezultat extraordinar, un miracol. Să reuşesc să câştig un trofeu la Craiova după doar un sezon este un lucru extraordinar. Jucătorii mei ştiau că Hermannstadt e o echipă bună, dar nu asta a fost problema. A trebuit să îi calmez pentru că a fost foarte multă presiune din exterior. E foarte dificil atunci când auzi mereu că "trebuie să câştigi, trebuie să câştigi pentru că eşti favorit". Aşa că era normal să se acumuleze presiunea şi ea să se vadă în jocul nostru la începutul finalei. Cei de la AFC Hermannstadt mi-au lăsat o impresie foarte bună, dovadă că au scos pe parcurs echipe bune din Liga I. Hermannstadt poate fi o echipă foarte bună de Liga I. Felicitări tuturor de acolo pentru ce au realizat în acest sezon", a spus tehnicianul italian.
Acesta a precizat că trofeul câştigat de formaţia sa duminică seara aparţine suporterilor olteni care l-au aşteptat 25 de ani. "A fost o mare satisfacţie şi bucurie să văd atâţia suporteri prezenţi la Bucureşti. Aceşti suporteri merită asemenea trofee. Îi felicit pe jucători şi pe cei din staff, dar acest trofeu este al suporterilor pentru că l-au aşteptat atât de mult. Aceşti oameni mă consideră un om bun. Nu neapărat un antrenor bun, dar cu siguranţă un om bun. Când am venit în România mi s-a spus că la Craiova sunt suporteri precum cei de la Napoli, dar sincer, nu credeam. Pentru cine vine din altă ţară şi aude numele România se fereşte, dar eu azi le spun tuturor: "Veniţi să vedeţi România şi apoi judecaţi". Este extraordinar ce se întâmplă la Craiova. Şi acum pot să spun că într-adevăr, nu sunt mai mult de 5-6 echipe în Serie A care să aibă un stadion şi suporteri precum Craiova", a adăugat antrenorul.
Mangia susţine că este un avantaj faptul că CSU Craiova va juca în Europa League după începerea Ligii I. "Este un avantaj că avem doar un tur preliminar şi nu două în Europa League. Ne avantajează, dar pe de altă parte nu suntem capi de serie şi trebuie să vedem ce vor decide sorţii. E bine şi că vom juca în august, iar la acel moment vom avea deja disputate câteva etape de campionat. Avem şi Supercupa, care ştim unde se va juca, dar nu şi data", a precizat Devis Mangia.
Cum s-a desfășurat meciul
Revelaţia competiţiei a început mai bine partida şi a avut primele ocazii de gol, prin Tătar (3), care a tras din lovitură liberă Tătar, puţin pe lângă poartă, şi Dâlbea (18) care a reluat cu capul alături de ţintă.
Universitatea a deschis scorul prin Gustavo, cu un şut din marginea careului, la colţul lung (30). Până la pauză, craiovenii şi-au creat şi alte ocazii de gol, dar Căbuz a respins şutul lui Zlatinski (34), iar Băluţă (40), scăpat singur spre poartă, a fost blocat in extremis. Zlatinski (40) a tras pe lângă poartă.
FC Hermannstadt a avut o situaţie cu potenţial, dar şutul lui Rusu (41), de la 30 de metri, s-a dus pe lângă poartă.
În partea secundă, Petrescu a reluat peste poartă (52) din situaţie bună.
Universitatea a marcat al doilea gol în min. 58, când Băluţă a scăpat din nou singur spre poartă şi l-a servit ideal pe Mitriţă.
Băluţă (77) a şutat peste poartă din careu, iar peste câteva zeci de secunde a fost blocat de portarul Cabuz în afara careului.
Universitatea şi-a trecut în palmares al şaptelea său trofeu în Cupa României, după cele din 1977, 1978, 1981, 1983, 1991 şi 1993.
În drumul său către trofeu, Universitatea le-a eliminat pe Sepsi OSK Sfântu Gheorghe (2-0), CS Afumaţi (3-2, după prelungiri), Dinamo (1-0) şi FC Botoşani (5-1 şi 1-2).
Până în finală, FC Hermannstadt a trecut de Industria Galda de Jos (3-1), FC Voluntari (1-0), Juventus Bucureşti (2-0), FCSB (3-0), Gaz Metan Mediaş (1-0 şi 3-2).
Universitatea încheie astfel un sezon remarcabil, cu un trofeu după o pauză de 25 de ani şi cea mai bună clasare în campionat (locul al treilea) după 23 de ani.
În Supercupa României, în iulie, la Craiova, Universitatea va înfrunta campioana CFR Cluj.
CS Universitatea Craiova - FC Hermannstadt 2-0 (1-0)
Au marcat: Gustavo Di Mauro Vagenin (30), Alexandru Mitriţă (58).
Bucureşti, Arena Naţională: 30.642 spectatori
Cupa României - finala
Au evoluat echipele:
Universitatea Craiova: 51. Miodrag Mitrovic - 4. Răzvan Popa, 6. Renato Kelic, 2. Tiago Ferreira - 27. Ivan Martic, 8. Alexandru Mateiu, 23. Hristo Zlatinski (căpitan), 11. Nicuşor Bancu - 7. Gustavo Di Mauro Vagenin (14. Dominik Glavina, 74), 10. Alexandru Băluţă (30. Radoslav Dimitrov, 90), 28. Alexandru Mitriţă (36. Andrei Burlacu, 84). Antrenor: Devis Mangia
Rezerve neutilizate: 49. Laurenţiu Popescu - 5. Vladimir Screciu, 21. Fausto Rossi, 26. Andre Santos.
AFC Hermannstadt: 1. Cătălin Căbuz - 91. Alexandru Coman, 27. Radu Crişan, 4. Ionuţ Stoica, 17. Daniel Tătar - 5. Răzvan Dâlbea (căpitan; 8. Alexandru Curtean, 64), 15. Robert Boboc - 14. Andrei Hergheligiu (10. Cosmin Neagu, 69), 90. Bogdan Rusu, 7. Petrişor Petrescu - 89. Dragoş Blănaru (44. Lucian Dumitriu, 77). Antrenor: Alexandru Pelici
Rezerve neutilizate: 12. Toma Niga - 6. Cătălin Pârvulescu, 24. Cristian Danci, 29. Mihai Stancu.
Arbitru: Marcel Bîrsan (Bucureşti); arbitri asistenţi: Adrian Radu Ghinguleac (Bucureşti), Ciprian Florin Danşa (Satu Mare); arbitru de rezervă: Cătălin Popa (Piteşti)
Observatori: George Ionescu (Bucureşti) - CCA, Octavian Goga (Braşov) - FRF
Cartonaşe galbene: Popa (2), Stoica (27), Zlatinski (42), Bancu (55), Hergheligiu (61), Kelic (61), Crişan (71), Coman (72), Băluţă (73), Boboc (78).
