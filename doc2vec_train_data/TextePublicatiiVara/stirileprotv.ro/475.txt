Autorităţile ucrainene au anunţat miercuri că au obţinut îngheţarea activelor Gazprom, după ce grupul rus a fost condamnat de un tribunal să plătească companiei ucrainene Naftogaz suma de 2,65 miliarde dolari, informează AFP.
Preşedintele Ucrainei, Petro Poroshenko a anunţat că procedura de sechestrare a sumei de 2,6 miliarde de dolari a ajuns în faza punerii în practică. "Îngheţarea acţiunilor şi altor active ale Gazprom din Europa, în special din Elveţia, Marea Britanie şi Olanda, a început", a spus Poroshenko cu ocazia unei întâlniri cu directorul Naftogaz, Andriy Kobolev.
De asemenea, Poroshenko a cerut ca lucrurile să nu se oprească la cele trei state europene pentru ca fondurile acordate de tribunalul internaţional de arbitraj de la Stockholm să ajungă la bugetul de stat al Ucrainei. "Ar trebui să fie incluse active, posibil acţiuni la Nord Stream şi Nord Stream 2, precum şi active cu un grad mare de lichiditate şi care pot asigura punerea rapidă în aplicare a deciziilor curţii", a mai spus şeful statului ucrainean.
În replică, într-un comunicat de presă, grupul rus Gazprom a confirmat că Naftogaz ia "măsuri pe teritoriul Elveţiei" dar a subliniat că nu a primit nicio notificare oficială de sechestru şi a adăugat că îşi va apăra drepturile în conformitate cu legea.
La finele lunii februarie, Tribunalul internaţional de arbitraj de la Stockholm a decis că grupul rus Gazprom trebuie să plătească companiei Naftogaz suma de 2,65 miliarde dolari după o dispută de durată dintre cele două companii pe tema livrărilor de gaze naturale. Pentru a obţine punerea în aplicare a acestei decizii, autorităţile de la Kiev pot cere tribunalelor din diferite jurisdicţii să recunoască autoritatea curţii de arbitraj cu privire la îngheţarea activelor Gazprom.
