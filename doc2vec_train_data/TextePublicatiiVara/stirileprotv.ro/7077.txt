Ambasada SUA in Bucuresti
Adjunctul secretarului de Stat al Statelor Unite pentru Europa și Eurasia, Wess Mitchell, a venit luni la București.
Lupta anticorupţie este "un maraton, nu un sprint", iar România se află într-un "moment foarte important" în interiorul acestui maraton, a declarat, luni, adjunctul secretarului de stat al SUA pentru Europa şi Eurasia, Wess Mitchell, după ce a susţinut un discurs la Facultatea de Drept din Bucureşti.
Referitor la cererea ca preşedintele să o revoce din funcţia de şef al DNA pe Laura Codruţa Kovesi, Mitchell a spus: "Cred că este o chestiune care trebuie rezolvată de cetăţenii României şi liderii lor prin mecanismele constituţionale pe care le aveţi". El a adăugat că Departamentul de Stat urmăreşte situaţia "îndeaproape". "Lupta anticorupţie este un maraton, nu un sprint. Cred că sunteţi într-un moment foarte important în interiorul acestui maraton şi am încredere în instituţiile din România şi în liderii români că vor face ceea ce este corect", a punctat Mitchell.
”Progresul înregistrat de România în combaterea corupției e impresionant. Îl aplaudăm și vă încurajăm să continuați pentru că așa eliminați vulnerabilitățile pe care puteri ostile le-ar folosi pentru a va submina statul din interior”, a declarat Wess Mitchell.
Progresul înregistrat de România în combaterea corupției e impresionant. Îl aplaudăm și vă încurajăm să continuați pentru că așa eliminați vulnerabilitățile pe care puteri ostile le-ar folosi pentru a va submina statul din interior - A/S Wess Mitchell la Universitatea București
— US Embassy Bucharest (@AmbasadaSUA) 18 iunie 2018
Oficialul american a vorbit despre progresul făcut de România în domeniul anticorupţiei şi despre susţinerea acordată de SUA în domeniu. "Progresul României, în ultimii ani, în lupta anticorupţie estesemnificativ. SUA susţin instituţiile române anticorupţie şi lupta dumneavoastră anticorupţie în general. Cred că preşedintele Trump s-a exprimat foarte clar anul trecut, când a spus, în Grădina cu Trandafiri, că mereu vom susţine România în lupta anticorupţie", a afirmat el.
Wess Mitchell a subliniat că "nu este momentul" ca standardele stabilite în urma acestor eforturi să se "degradeze". "Nu mă voi implica în chestiunile de politică internă, în declaraţii pe această temă. Voi spune că instituţiile judiciare şi anticorupţie din România sunt importante, nu în ultimul rând, pentru exemplul pe care l-au dat în regiune, pentru România, ca democraţie puternică. Cred că acum nu este momentul să vedem cum se degradează acele standarde, cred că România a făcut progrese extraordinare şi i-aş îndemna pe liderii României să pună legea înaintea politicii şi să nu aducă politica în domeniul legii", a afirmat Mitchell.
Potrivit oficialului american, evoluţiile în acest domeniu sunt urmărite "cu foarte mare atenţie". "Nu intrăm în detaliu în ceea ce priveşte schimbul de replici politice, dar cred că este clar ca lumina zilei şi vom continua să transmitem acest mesaj, de la preşedinte în jos, că SUA susţin instituţiile anticorupţie în România ca stâlp al democraţiei dumneavoastră şi vom continua să monitorizăm situaţia îndeaproape", a punctat Wess Mitchell.
SUA speră ca Parlamentul român "să adopte o lege a offshore-ului care să încurajeze investiţiile", a mai declarat Mitchell. Întrebat de amânările, în Parlament, referitor la acest demers, oficialul american a spus: "România este binecuvântată cu resurse naturale din abundenţă şi are cu adevărat o oportunitate unică de a susţine nu doar securitatea energetică a Europei de Sud-Est, ci şi diversificarea în Europa, în general - o parte offshore, o parte onshore".
Mai mult, Mitchell a vorbit de perspectiva ţării noastre de a deveni un actor important în domeniul securităţii energetice. "Cred că, din perspectiva română, (ca România - n.r.) să devină exportator de gaze naturale este una entuziasmantă nu doar datorită impactului în Europa, ci şi datorită locurilor de muncă şi investiţiilor pe care le-ar aduce României. Evident, urmărim îndeaproape evoluţiile, sperăm ca Parlamentul să adopte o lege a offshore-ului care să încurajeze investiţiile prin mecanismele legate de taxe şi prin modul în care este structurată. Cred că, pe termen lung, soluţia pentru România va fi să creeze, în mod sistematic, un mediu în care resursele sale să susţină securitatea energetică europeană în mod larg", a afirmat el.
Wess Mitchell a afirmat luni, referindu-se la modificările aduse legilor justiţiei în România, că ţara noastră a făcut progrese pentru a avea un sistem judiciar puternic şi nu trebuie făcut "un pas înapoi".
"Din perspectiva Statelor Unite, trebuie să spun cât de important este progresul pe care l-a făcut România în a avea un sistem judiciar puternic şi instituţii anticorupţie puternice. Nu vreau să mă implic în dezbaterile interne şi în politica internă, dar vreau să vă spun că toţi aliaţii şi America susţin instituţiile anticorupţie. Sunteţi un model. Dacă vă uitaţi, sunt puţine ţările care au sistemul judiciar pe care îl aveţi voi şi cred că asta ar trebui să inspire şi să îi încurajeze pe români să dezvolte pe mai departe aceste instituţii, care sunt foarte importante pentru democraţia României. Aţi făcut progrese şi nu vrem să faceţi un pas înapoi", a declarat Wess Mitchell.
Wess Mitchell a mai afirmat că România a construit un sistem judiciar puternic şi instituţii anticorupţie la care victimele comunismului nu ar fi putut să viseze, informează Agerpres . „România a construit un sistem judiciar puternic şi instituţii anticorupţie la care victimele comunismului nici nu ar fi putut să viseze", a declarat Wess Mitchell, într-un discurs susţinut la Facultatea de Drept din Bucureşti.
Totodată, el a făcut referire la faptul că economia României este una dintre cele mai dinamice din Europa.„România este parte din Uniunea Europeană. A crescut Produsul Intern Brut. Economia din România este una dintre cele mai dinamice din Europa, cu o creştere de aproape 7 procente, anul trecut", a spus Wess Mitchell.
Potrivit acestuia, România este un simbol al libertăţii la frontiera estică, ceea ce demonstrează şi mai mult faptul că ţara noastră s-a dezvoltat în regiune şi a devenit un punct geopolitic foarte important.
Mitchell se va merge apoi, în 19 iunie, la Zagreb, în Croaţia, unde se va întâlni cu oficiali croaţi pentru a discuta evoluţiile din Croaţia şi din regiune, inclusiv contribuţiile Croaţiei la stabilitatea regională şi la securitatea energetică, informează News.ro .
Seymour Hersh, jurnalist castigator al premiului Pulitzer
Sursa: Agerpres News.ro
