Facebook Twitter RSS Feed Newsletter
Autorităţile oraşului Amsterdam au avertizat joi turiştii britanici şi olandezi, care petrec prea gălăgios pe străzile oraşului, ameninţându-i cu amenzi severe în cadrul unei campanii menite să descurajeze petrecerile alcoolizate pe străzile urbei, relatează AFP, preluată de Agerpres.
Campania îi vizează pe cei cu vârste între 18 şi 34 de ani, tot mai atraşi de mirosul berii şi al drogurilor uşoare din metropola olandeză şi de cartierul său roşu.
Atraşi de zborurile ieftine oferite de 'city-trips' în weekend, grupuri de tineri britanici sau olandezi se plimbă pe străzile oraşului celor 165 de canale realizând tururi ale barurilor, sau sărbătorind terminarea vreunei burlăcii.
În condiţiile în care 18 milioane de turişti vizitează anual Amsterdam, mai mult decât populaţia totală a ţării, organizaţia de marketing din Amsterdam a avertizat că există "un preţ mare pentru comportamentul neadecvat".
Afişele acestei campanii, difuzate pe site-urile de rezervări online, au împânzit toate colţurile oraşului mai ales pieţele Leidseplein et Rembrandtplein, locuri predilecte ale turiştilor de distracţie nocturnă.
"O nevoie presantă?" scrie pe un afiş care arată un urinoar vopsit în roşu pe o stradă afişând preţuri de '140 de euro', suma prevăzută pentru amendă. Un alt afiş arată că a glumi şi a bea fără măsură poate costa '95 de euro' în afara pub-urilor.
Autorităţile municipale au anunţat că doreşte interzicerea aşa numitelor 'beer bikes', mesele de pub montate pe stradă şi echipate cu dispozitive de bere la halbă, majorarea taxelor de sejur şi restricţionarea cazărilor la particulari.
Autorităţile din Amsterdam au un plan mai amplu pentru limitarea fluxului de turişti care invadează anual străzile oraşului, printre aceste măsuri numărându-se limitarea opţiunilor de cazare şi creşterea taxelor.
Un plan ce vizează ''căutarea unui nou echilibru'' a fost stabilit de către noua coaliţie municipală, potrivit AFP. "Turismul face parte din cultura internaţională din Amsterdam, pe care noi trebuie să o preţuim în continuare", se menţionează în acest plan.
Însă, ''neplăcerile, afluenţa şi gunoiul exercită o presiune extremă în unele cartiere'', se subliniază în document. Amsterdam este în primul rând un oraş menit ''pentru a fi locuit şi a se lucra în el'', subliniază documentul adăugând că turismul ocupă abia ''a doua poziţie''.
Începând din anul 2019, taxele pentru vizitatori vor fi majorate, iar autorităţile locale vor căuta noi modalităţi pentru limitarea numărului de camere disponibile pentru cazare.
Închirierea unor locuinţe pentru sejururi scurte ar putea fi interzisă în anumite zone, iar proiectul unui nou terminal pentru navele de croazieră de mari dimensiuni ar urma să fie revizuit. Autorităţile locale au anunţat în luna ianuarie că vor limita la 30 de zile închirierea de locuinţe de către siteuri precum Airbnb R începând de anul viitor, precizează sursa citată.
Amstedamul nu este primul oraș care vrea să limiteze numărul de turiști care le invadează. Turiștii sunt o sursă importantă de bani la buget și fiecare țară ar vrea să atragă cât mai mulți, care să consume și să cheltuiescă bani. Însă, pentru unele destinații, turismul s-a transformat într-o corvoadă.
Rezidenții din mai multe orașe europene aflate în topul destinațiilor turistice sunt din ce în ce mai deranjați de hoardele de turiști, care fac zgomot, poluează mediul și contribuie la creșterea chiriilor.
Orașe precum Barcelona, Veneția, Dubrovnik și Praga s-au trezit invadate de turiști străini, datorită zborurilor ieftine cu avionul, a extinderii serviciilor de cazare ca Airbnb sau, în cazul particular al Croației, datorită filmării serialului Game of Thrones.
autor: InCont.ro ,  1 iunie 2018 09:22
Mai multe despre:
