Luni va fi un pic mai cald ca duminică, atmosferă plăcută în ansamblu, dar după prânz aversele revin în jumătatea vestică a ţării. Maximele vor fi de la 21 la 31 de grade.
Vedem cum va arăta vremea în fiecare regiune şi începem cu Bărăganul şi Dobrogea. Soare şi atmosferă plăcută, vânt mai intens pe litoral şi temperaturi în creştere.
Şi mai sus, în Moldova sudică şi în nordul Munteniei, se face un pic mai cald ca ieri şi va fi vreme bună peste tot. În nordul Moldovei şi în Bucovina avem soare cu nori, atmosfera agreabilă şi temperaturi în uşoară creştere.
Vreme caldă şi însorită aşteptăm şi în nordul Transilvaniei şi în Maramureş. Nu mai sunt anunţate averse, dar la noapte se răcoreşte destul de serios: minimele ajung pe la 8 grade.
Vreme caldă găsim şi în ţinuturile vestice. Dimineaţa va fi plăcută, însă mai târziu va ploua local. Aversele pot fi torenţiale, iar asta înseamnă că se pot strânge cantităţi mari de apă într-un timp foarte scurt. Temperatura aerului va ajunge până la 31 de grade Celsius.
Vreme frumoasă în minivacanța de Rusalii. Temperaturi mai mari decât în mod normal
În ţinuturile centrale avem atmosferă plăcută, soare şi temperaturi în creştere uşoară. La noapte, în depresiuni se răceşte simţitor: vor fi 2 grade la Miercurea Ciuc.
În sud-vestul ţării, dimineaţa va fi ceva mai plăcută, dar după prânz se întorc aversele, care vor veni în mai multe reprize şi vor fi destul de consistente.
În ţinuturile sudice, prindem vreme caldă şi frumoasă. Nu sunt anunţate averse, norii apar trecător şi vântul se mai linişteşte. La noapte se răcoreşte în zonele deluroase.
În Bucureşti, prindem vreme plăcută, vântul mai are unele porniri, dar se face mai cald. La amiază vor fi în jur de 29 de grade Celsius.
La munte, săptămâna începe cu vreme bună pe masivele estice, dar cu ceva instabilitate şi ploi pe cele vestice. Vor fi şi tunete, fulgere, ploi torenţiale, grindina şi răbufniri de vânt. Prin staţiuni, temperaturile scad faţă de ieri.
Pe litoral, săptămâna începe cu soare şi vânt insistent. Se încălzeşte şi vor fi cel mult 24 de grade pe plajă şi 21-22 de grade în apa mării.
PROGNOZA METEO PENTRU 3 ZILE
Luni se mai încălzeşte puţin, atmosfera va fi plăcută, iar după prânz aversele revin în jumătatea vestică a ţării.
Marți avem soare şi vreme caldă cu temperaturi peste normalul perioadei. Ploile pot să apară după-amiază în zona Meridionalilor. Vântul mai are intensificări prin sud-est, iar presiunea atmosferică scade uşor.
Miercuri se face şi mai cald, norii se adună tot după prânz, când cresc condiţiile de averse la deal, la munte şi prin sud. Vântul va fi mai activ în sudul Banatului şi pe litoral, iar maximele ating 31 de grade la umbră.
Joi, temperaturile continuă să crească şi cerul va fi senin în mare parte a zilei. Pe seară pot veni câteva averse la deal şi la munte, dar pe suprafeţe restrânse.
