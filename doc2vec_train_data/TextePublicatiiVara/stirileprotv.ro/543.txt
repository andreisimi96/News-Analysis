Decizia judecătorilor Curții Constituționale, care îi cer președintelui Klaus Iohannis să o revoce din funcție pe șefa DNA, a dus la proteste miercuri seară în capitală și în alte orașe din țară.
Sute de persoane s-au adunat în Piața Victoriei din București, unde și-au strigat nemulțumirile față de politicieni și de magistrații Curții.
Manifestația a început pașnic, dar când oamenii au încercat să rupă cordonul de jandarmi s-a ajuns la îmbrânceli.
Sute de persoane s-au adunat miercuri seară în Piaţa Victoriei din capitală, iar protestul a fost paşnic până în momentul în care manifestanţii au încercat să treacă de gardurile amplasate de jandarmi pentru a ajunge pe carosabil.
În cele din urmă, circulaţia în zona a fost blocată.
Unii ar fi vrut să intre în curtea Guvernului, însă forţele de ordine au intervenit pentru a-i opri.
Protestatarii au mers înarmaţi cu pancarte cu mesaje împotriva membrilor PSD şi ai Curţii Constituţionale.
"Nu pot să cred, 30 de ani pierduţi, am participat la revoluţie, am vrut o Românie dreaptă, să trăim ca oamenii şi acum copiii mei să piardă alţi 30 de ani? Pentru ce?", spune un protestatar.
Oamenii spun că sunt revoltaţi de decizia judecătorilor Curţii Constituţionale, care i-au cerut preşedintelui Klaus Iohannis să o revoce din funcţie pe şefa DNA.
"Singurul om care ne-a arătat un penal în ţara asta este Kovesi. Pentru asta o să spun: Luaţi mâna de pe Kovesi!", susține o femeie.
"Din punct de vedre legal, democraţia a murit în România", este părerea unui alt protestatar.
La ora 11, traficul rutier a fost reluat în Piaţa Victoriei deoarece acolo au mai rămas puţin peste 100 de oameni.
Sute de oameni şi-au strigat nemulţumirile în stradă şi la Timişoara.
"Eu nu doresc să fiu condus de hoţi în viitor, eu nu doresc un viitor în această țară în care oamenii cu probleme penale să dea legi", susține un tânăr.
Scene asemănătoare s-au derulat şi la Cluj-Napoca.
"Am ieşit în stradă cu un mesaj foarte simplu, vrem legi pentru cetăţeni şi nu doar pentru politicieni", este părerea unui protestatar.
La Braşov, zeci de manifestanţi au protestat în fața Prefecturii.
"Dacă noi nu ne mişcăm şi nu ieşim în stradă şi nu ne luptăm pentru o justiție independentă, pare-se că ei nu vor să se oprească", transmite un protestatar.
Proteste similare au avut loc şi în alte oraşe, printre care Sibiu sau Iaşi.
