Caz strigător la cer, în Buzău, unde un individ în vârstă de 20 de ani a lovit atât de crunt un om sărman, încât acesta şi-a pierdut cunoştinţa.
Toată agresiunea, care a fost şi filmată, a fost pusă în scenă pentru ca fostă iubită a bătăuşului să priceapă că asta o aşteaptă şi pe ea, dacă nu vor relua relaţia. Părinţii fetei de 17 ani au mers direct la poliţie.
Secvențele care stârnesc revoltă au fost filmate de un prieten al bătăuşului, care a asistat amuzat la agresiune. Nu a intervenit, deşi cel călcat în picioare este un bărbat firav, lipsit de apărare. Omul a fost bruscat iniţial să intre în curte, după care a fost lovit cu pumnii până s-a prăbuşit.
După ce l-a rănit pe bietul om, tânărul i-a trimis imaginile fostei iubite ca să îi arate cât de dur este el.
"I le-a trimis fiicei mele, ameninţând-o că aşa i se întâmplă şi ei dacă se desparte de el, adică el are putere, că poate să doboare pe oricine", povestește mama tinerei.
Tânăr de 30 de ani, ucis în bătaie de un luptător K1. Mesajul emoționant al soției
Îngrozită de imagini, fata le-a mărturisit celor din familie că nu este la prima lui ameninţare.
"Era ameninţată, l-a bătut şi pe fostul prieten al ei ca să fie cu el. El a spus că ea o să moară din mâinile lui, s-a dus în cimitir şi-a făcut fotografii lângă o cruce şi a zis că acolo o să-i facă groapă”, a continuat femeia.
Scandalizaţi, părinţii iubitei au depus plângere la poliţie, iar marți individul a fost dus la secţie.
Psihologii caută explicaţii pentru comportamentul violent al acestui tânăr.
"Vorbim despre tipul dominant, care nu acceptă un eşec, care nu acceptă o despărţire şi apelează la şantaj emoţional, pentru a-şi păstra relaţia aproape. Este tipul individului instabil emoţional care apelează la orice mijloace pentru a-şi atinge scopul", explică Elena Stambuli, psiholog.
Bărbatul care a fost bătut de tânăr nu a depus deocamdată plângere la poliţie. Autorităţile încearcă să îl găsească.
