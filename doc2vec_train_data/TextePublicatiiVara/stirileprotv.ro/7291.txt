O explozie puternică a avut loc marți, la prânz, într-o casă din Sectorul 5 al Capitalei.
Un bărbat de 50 de ani a suferit arsuri de gradele doi şi trei, pe 60 la sută din suprafaţa corpului. Medicii SMURD l-au găsit conştient la faţa locului şi au decis să îl transporte la spitalul Floreasca din Bucureşti.
În aceeaşi casă, spun pompierii, locuiau şi o femeie şi doi copii, care nu au fost răniţi. 
Medicii spun că starea bărbatului este foarte gravă, dar stabilă, având în vedere că are arsuri pe 60 la sută din suprafața corpului.
Din primele cercetări rezultă că explozia a fost provocată de o butelie. Martorii spun că bărbatul ar fi lăsat 3 ochiuri de la aragaz deschise, pentru că ar fi vrut să se sinucidă, însă ipoteza nu a fost confirmată de Poliția Capitalei.
Locuința a fost distrusă în totalitate de explozie. Și casa alăturată a fost afectată.
