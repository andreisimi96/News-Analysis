Purtătorul de cuvânt al PNL, Ionel Dancă, a declarat miercuri că decizia CCR cu privire la revocarea şefei DNA reprezintă un atentat la ordinea de drept constituţională.
"Decizia CCR de astăzi privitoare la conflictul constituţional sesizat de ministrul Justiţiei în privinţa propunerii de revocare a procurorului şef al DNA este, pentru PNL, un atentat la ordinea de drept constituţională, o lovitură dată ordinii de drept constituţionale din România, pentru că reprezintă un atac la atribuţiile preşedintelui României, la cea mai înaltă funcţie în stat, cu cea mai mare şi mai puternică legitimitate populară.
Decizia CCR este contradictorie cu propria jurisprudenţă, cu alte decizii în privinţa modului în care preşedintele României îşi exercită atribuţiile şi este împotriva opiniilor exprimate chiar de Comisia de la Veneţia cu privire la mecanismul de partajare a responsabilităţilor în privinţa propunerilor de revocare şi numire a magistraţilor. PNL va informa reprezentanţii Comisiei de la Veneţia în cadrul vizitei pe care aceştia urmează să o facă în România cu privire la situaţia creată şi atrage atenţia că asistăm la o încălcare gravă, flagrantă a ordinii de drept constituţionale, care a fost consfinţită de litera şi spiritul Constituţiei", a spus Dancă, la Palatul Parlamentului, potrivit Agerpres.
El a adăugat că decizia CCR, practic, subordonează preşedintele României ministrului Justiţiei, "ceea ce este inacceptabil şi ceea ce Constituţia nu prevede".
"Suntem în analiză cu privire la toate posibilităţile legale pe care le putem întreprinde într-o astfel de situaţie. Situaţia creată nu poate să ne fie indiferentă şi nu poate să fie indiferentă oricărui cetăţean român responsabil, nu poate asista în mod pasiv la ceea ce se întâmplă acum şi este dreptul PNL, ca principal partid de Opoziţie, să-şi exprime indignarea şi să facă uz de toate posibilităţile pe care le are la îndemână pentru a se opune acestei interpretări date de CCR cu privire la modul în care Constituţia a prevăzut exercitarea puterilor în stat", a afirmat Ionel Dancă.
