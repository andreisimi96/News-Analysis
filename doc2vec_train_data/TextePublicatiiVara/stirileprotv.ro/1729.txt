Deputatul USR Nicușor Dan susține într-un mesaj pe Facebook că Gabriela Firea i-a refuzat cererea Simonei Halep de a prezenta trofeul câștigat sâmbătă la Roland Garros într-o piață din București.
”Primăria Capitalei a refuzat solicitarea Simonei Halep, campioana României de la Roland Garros, de a se întâlni cu fanii într-o piață din București. La schimb, Primăria i-a oferit scările exterioare de la Arena Națională pentru acest eveniment.
Indiferent de motivele invocate, nu trebuie decât să ne amintim cum sunt întâmpinați marii campioni în capitalele europene, cum sunt organizate întâlniri spectaculoase cu fanii lor în piețe și pe străzi.
Asta înseamnă să recunoști valorile și să le prețuiești! Și la noi s-a mobilizat exemplar Primăria Capitalei, dar pentru mitingul PSD. Și tot pentru PSD, Arena Națională a fost loc de mari manifestări grandioase.
Simonei Halep i-au rezervat doar scările exterioare. Acum înțelegem sistemul de valori al Gabrielei Firea”, a scris Nicușor Dan.
Apoi acesta a revenit cu o precizare: ”Update: După valul de nemulțumiri de pe rețele sociale, Gabriela Firea a decis să deschidă Arena Națională pentru Simona Halep. Măcar atât!”
Reacția Primăriei Capitalei în acest caz
”Primăria Municipiului Bucureşti dezmite categoric informaţiile vehiculate în mediul online conform cărora ar fi refuzat aprobarea desfăşurării evenimentului de prezentare a trofeului câştigat de Simona Halep la Roland Garros, în altă locaţie decât Arena Naţională.
Pentru corectă informare a opiniei publice vă informăm că ieri, în jurul prânzului, preşedintele Federaţiei Romane de Tenis, George Cosac, a contactat Primăria Capitalei în vederea organizării împreună a unui eveniment care să marcheze performanta campioanei Simona Halep.
Primăria Municipiului Bucureşti a răspuns prompt acestei propuneri, mai ales că, la iniţiativa Primarului General şi prin votul CGMB, Simona Halep este cetăţean de onoare al Bucureştiului.
Astfel, reprezentanţii Primăriei Capitalei precum şi cei ai Federaţiei Romane de Tenis au stabilit, de comun acord, că Arenă Naţională reprezintă cea mai potrivită locaţie unde se poate organiza un eveniment de înaltă ţinută, aşa cum merită o campioană de talia Simonei Halep.
Arenă Naţională oferă toate facilităţile iubitorilor sportului, atât din punct de vedere al confortului cât şi al siguranţei sau accesului şi găzduieşte cele mai importante evenimente sportive naţionale şi internaţionale.
Subliniem încă o dată faptul că nu s-a pus în discuţie nici un moment că acest eveniment să se desfăşoare în altă locaţie decât la Arenă Naţională şi ne exprimăm regretul că un astfel de eveniment, atât de important pentru România este folosit ca instrument politic cu scopul de a denigra atât instituţia Primăriei Capitalei cât şi numele Primarului General” se arată într-un comunicat al Primăriei.
Seymour Hersh, jurnalist castigator al premiului Pulitzer
