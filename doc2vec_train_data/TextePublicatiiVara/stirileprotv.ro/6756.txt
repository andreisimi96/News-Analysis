15 iunie 2018 16:06 / 182 vizualizari
Țara care impune o taxă specială pentru turiști. Banii, folosiți pentru dezvoltarea infrastructurii
În ultimii trei ani, numărul de vizitatori străini a crescut cu aproape 30%, ajungând la 3,8 milioane de turişti în perioada aprilie 2017 - aprilie 2018, adică aproape cât întreaga populaţie a țării.
Facebook Twitter RSS Feed Newsletter
Autorităţile din Noua Zeelandă au anunţat vineri că vor introduce o taxă specială pentru turiştii străini, fondurile strânse urmând să fie folosite la dezvoltarea infrastructurii, transmite AFP preluată de Agerpres .
"Această creştere rapidă a avut consecinţe asupra costurilor şi disponibilităţii infrastructurilor publice. Multe regiuni au nevoie urgentă de infrastructuri îmbunătăţite, de la toalete publice la locuri de parcare", a declarat ministrul Turismului, Kelvin Davis.
Începând de la mijlocul anului viitor, o taxă de 25 - 35 de dolari din Noua Zeelandă (15 - 21 euro) va fi impusă turiştilor străini, iar aceasta se va adăuga deciziei de majorare a comisioanelor şi a costului vizelor de imigraţie, care va intra în vigoare în luna noiembrie a acestui an. În schimb, cetăţenii australieni şi cei ai statelor membre ale Forumului insulelor din Pacific vor fi scutiţi de la plata noii taxe.
Turismul este unul dintre pilonii economiei Noii Zeelande, iar Guvernul de la Wellington estimează că noua taxă ar urma să genereze venituri de 80 milioane de dolari Noua Zeelandă, fonduri care vor fi împărţite în mod egal pentru lucrări de infrastructură şi măsuri de protejare a mediului.
În timp ce principalul partid de opoziţie a criticat noua taxă pentru că va face Noua Zeelandă o destinaţie mai puţin atractivă, Kelvin Davis a apreciat că impactul taxei asupra numărului de turişti va fi unul limitat.
"Dacă vorbim despre costurile suplimentare, pentru cineva care vine din SUA şi plăteşte aproximativ 1.200 de dolari Noua Zeelandă o sumă suplimentară de 25-30 dolari Noua Zeelandă nu va face o diferenţă prea mare", a apreciat ministrul Turismului.
Taxa avută în vedere de autorităţile din Noua Zeelandă vine într-un context în care locuitorii din mai multe destinaţii turistice de top din întreaga lume sunt nemulţumiţi de consecinţele numărului mare de turişti, care dau un impuls semnificativ economiei locale, dar cresc şi costul vieţii. Localnicii se plâng de faptul că nota de plată pentru transportul public sau curăţenia locurilor frecventate de turişti sunt achitate de contribuabili, în timp ce creşterea preţurilor la locuinţe afectează locuitorii din Barcelona sau Veneţia.
autor: InCont.ro , 15 iunie 2018 16:06
Mai multe despre:
