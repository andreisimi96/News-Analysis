De la Dragnea, pentru Opoziție: Reforma asistaților va schimba balanța la vot!
Sigur că n-a dat Dragnea un astfel de mesaj. Nu explicit. Dar l-a dat accidental, fără să vrea, aducându-i la București pe toți amărâții sistemului feudal de dependență socială, financiară și politică. Nu, n-au fost toți cei veniți la mitingul PSD asistați, dar nici n-au fost toți cei de acolo absolvenți de facultate, să o recunoaștem! Nu vorbim azi nici de pensionari, nici de bugetari, deși aceștia sunt, în multe cazuri, prizonieri, la rândul lor, ai aceluiași sistem. Dar niciuna dintre aceste categorii nu este atât de dramatic ținută în șerbia dependenței, cum sunt asistații social. Etalând această armată, Dragnea a revelat mai bine decât oricând soluțiile Opoziției împotriva lui. Atâta doar că nu pare că le-a priceput cineva. Cu un click aici, sau pe poză ajungeți pe siteul Recorder.ro. Ca de obicei, reportajul lor de la miting este senzațional. Durează 20 de minute, dar merită!
În primul rând să observăm că scopul tricourilor albe a fost cu totul altul decât au spus ei – nu să arate curățenia, sanki, ci ar fi trebuit să mascheze, să egalizeze cromatic și vizual prezența unor categorii socio-demografice destul de diferite. N-a reușit, oricum, dar interesantă mișcare, ca inginerie de imagine.
Apoi, să mai notăm că aproape imediat, vocile stângii autentice (aia hipsterească, voluntarist-oengistă, ecologistă, antipesedistă) au fost singurele ce s-au făcut auzite – trebuie să-i privim cu empatie pe acești oameni, să înțelegem de ce au venit la București, să înțelegem de ce niciun alt partid în afară de PSD nu se apleacă asupra lor, problema e reală, etc, etc…
Da, problema e reală, e gravă, e cvasi-națională și e… foarte politică. Sunt de acord că toate partidele au fost tentate, dar nu să o rezolve, ci să o preia ca armată electorală. De aici și o miopie politică destul de acută, dar și lipsa unor soluții concrete, din partea Opoziției.
Soluția este o reformă a asistenței sociale pe ansamblul său. Nu, nu simpla tăiere a ajutoarelor, că nu suntem barbari, dar direcționarea lor către nevoi concrete (prin vouchere nominale sau carduri de alimente, cu excluderea achizițiilor de alcool și țigări) ar fi un mare pas înainte.
Concomitent se pot face programe susținute de investiții în zone pilot, zone defavorizate (ia vedeți ce județe și câți oameni au trimis la mitingul PSD și unde se află acelea în topul după numărul de asistați – Dolj, Mehedinți, Vaslui, Teleorman), dar investiții gândite, că degeaba oferi locuri de muncă în IT în Vaslui… Cei mai mulți dintre asistați nu au nicio calificare, deci da, au nevoie de o calificare la locul de muncă, una mai rapidă la început, apoi o calificare treptată, aprofundată și stimulată de salariu nu de bani degeaba. Aceasta este EDUCAȚIE. Calificarea profesională condiționată de muncă/salariu este tot ceea ce le mai poți oferi, la modul realist unor oameni de 30-40 de ani care n-au lucrat niciodată. Nu îi putem abandona, ne sinucidem ca nație lăsându-i în ghearele PSD, căci ei fac, uite, o majoritate politică, dar la modul realist nici nu are sens să ne mai mințim cu programe absolut inutile care îngrașă din fonduri europene firme ce bifează o prezență.
Soluția politică pentru Opoziție NU se referă însă la convertirea voturilor asistaților social. Ei își vor vota baronii în continuare, dacă nu-i eliberăm cumva din dependența de aceia. NU! Supralicitarea ajutorului social NU este soluția. Soluția este la ceilalți 60%, care nu mai vin la vot, tocmai pentru că, în miopia lor populistă, liderii Opoziției se concentrează pe această armată a năpăstuiților, transmițându-le implicit celorlalți că ei nu contează. Sondajele alea în care PSD-ul ia 30-40% orice ar face, sunt calibrate pe acest tip de participare la vot. În loc să-i mângâie fals-părintește pe creștet pe asistați, un partid de dreapta trebuie să pună la modul ferm problema reformării ajutorului social. Să desființeze NU ajutorul, ci modul în care acesta descurajează munca, creând majorități politice imorale, bazate pe dependența amărâtă a unor oameni de baroni, alimentați din supra-impozitarea muncii celorlalți.
Abandonații clasei politice, adevărații defavorizați ai României, sunt cei care muncesc, NU cei care nu muncesc. Aceasta este realitatea care a redus la 40% participarea la vot. Acesta este mesajul politic care lipsește! Dragnea le-a arătat politicienilor din Opoziție ce au de făcut, dar ei sunt orbi și au înțeles lucrurile exact pe dos. Spre deosebire de Opoziție, Dragnea, Olguța, Firea, își cunosc bine dușmanul. Tot ce fac ei este să-l descurajeze, să-l facă să plece din țară, să se p..șe pe el de vot, să stea în bula lui, să nu creadă nici în meritocrație, nici în Justiție. Îi iau banii din Pilonul II (deși acei bani finanțează tot statul) îi impozitează munca și economiile, îi înfrâng convingerile, îi atacă scara de valori, îl agresează birocratic, îl alungă din spitalele și școlile publice… într-un cuvânt îl izolează. Iar el e singur, fără un mesaj de încurajare, înspăimântat de armata cu care Dragnea a defilat weekendul trecut. Cei care țin în spate această țară, cei care plătesc taxe muncind, aceia sunt și cei care o vor salva de PSD, salvându-i în același timp și pe asistați.
Dorești să primești o notificare atunci când Moise publică un nou articol?
