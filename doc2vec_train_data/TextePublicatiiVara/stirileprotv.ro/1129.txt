Trei dintre cei mai importanţi lideri militari nord-coreeni au fost înlocuiţi înainte de întâlnirea dintre Kim şi Donald Trump.
Seulul a indicat luni că supraveghează schimbările intervenite la vârful armatei nord-coreene, după ce au apărut informaţii potrivit cărora Phenianul ar fi înlocuit trei ofiţeri de cel mai înalt rang înainte de summitul istoric cu SUA, informează AFP.
Potrivit presei, remanierile în curs de desfăşurare ar putea avea ca scop prevenirea posibilelor proteste în cadrul armatei nord-coreene faţă de schimbările aşteptate în materie de politică nucleară.
Preşedintele american, Donald Trump, urmează să se întâlnească cu liderul nord-coreean Kim Jong Un la 12 iunie, în Singapore. Arsenalul nuclear nord-coreean este inclus pe agenda convorbirilor.
La sfârşitul lunii mai, media oficiale nord-coreene au dezvăluit că Kim Su Gil a fost numit director al puternicului Birou politic general (BPG) al armatei, înlocuindu-l astfel pe Kim Jong Gak.
Imagini din interiorul "palatului" lui Kim Jong-un, surprinse de un fotograf rus
Conform agenţiei de presă sud-coreene Yonhap, care citează surse din cadrul serviciilor secrete, şeful Statului Major nord-coreean, Ri Myong Su, a fost de asemenea înlocuit cu adjunctul său Ri Yong Gil.
De asemenea, ministrul apărării, Pak Yong Sik, a fost remaniat, iar în locul său numit No Kwang Chol, până acum prim-vicepremier, potrivit Yonhap.
Această vastă remaniere, dacă se confirmă, ar fi neobişnuită, apreciază Ministerul sud-coreean pentru Unificare.
'Supraveghem evoluţiile', a declarat presei un purtător de cuvânt al ministerului respectiv, Baik Tae-hyun.
Armata poporului coreean este cea mai influentă în Coreea de Nord. Ea reprezintă un adevărat centru de putere, după cum arată însuşi faptul că liderul nord-coreean Kim Jong Un apare însoţit la ceremoniile cele mai importante de generali, de o parte şi de personalităţi civile, de cealaltă parte.
Conform site-ului NK Leadership Watch, modificările în cadrul BPG 'vin în continuarea strângerii controlului armatei de către partid'.
BPG ar putea să reziste deciziilor conducerii nord-coreene sau să încerce să beneficieze de ajutorul economic viitor al Coreei de Sud, spun cercetătorii.
Noul şef al BPG, Kim Su Gil, este unul din locotenenţii lui Kim Jong Un, căruia acesta îi acordă o 'încredere foarte mare', conform aceluiaşi site. După executarea unchiului său, Jang Song Thaek, pentru trădare în 2013, Kim Jong Un l-a numit în Comitetul Phenianului al Partidului Muncitorilor, partidul unic la putere, potrivit sursei menţionate.
No Kwang Chol, noul ministru al apărării, are reputaţia unui 'moderat', subliniază Yonhap.
'Nordul se pare că aduce noi chipuri, întrucât responsabilii precedenţi nu aveau flexibilitate în gândire', adaugă agenţia de presă citată, cu referire la o sursă din serviciile secrete sud-coreene
Seymour Hersh, jurnalist castigator al premiului Pulitzer
