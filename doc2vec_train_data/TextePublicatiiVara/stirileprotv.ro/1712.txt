Un cod galben de inundații va fi în vigoare, în următoarele ore, în bazine hidrografice din Transilvania, Muntenia și Moldova, informează Institutul Național de Hidrologie (INHGA).
Potrivit hidrologilor, până la ora 20:00, ca urmare a precipitaţiilor înregistrate, a celor prognozate şi propagării, se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi de niveluri, cu posibile depăşiri ale Cotelor de atenţie, pe râurile mici din bazinele hidrografice: Iza, Someşul Mic - amonte S.H. Apahida, afluenţii Someşului aferenţi sectorului aval S.H. Dej - amonte confluenţa cu râul Lăpuş, Crasna - bazin superior şi afluenţi bazin mijlociu (judeţele Cluj, Sălaj, Maramureş şi Satu Mare). Fenomenele hidrologice periculoase se pot produce cu probabilitate mai mare pe unele râuri mici din bazinele hidrografice: Almaş - bazin superior şi Maja (afluent al Crasnei), informează Agerpres .
De asemenea, până la ora 21:00, sunt prognozate fenomene hidrologice extreme pe râurile mici din bazinele superioare şi mijlocii ale râurilor Râmnicu Sărat, Prahova şi Teleajen (judeţele Buzău, Vrancea şi Prahova), dar cu probabilitate mai mare pe unele râuri mici din bazinele superioare al râurilor Teleajen şi Râmnicu Sărat, respectiv pe Trotuş - bazin mijlociu şi afluenţi bazin inferior, Zăbrăuţ - bazin superior şi Suşiţa - bazin superior (judeţele Bacău şi Vrancea). Fenomenele hidrologice periculoase se pot produce cu probabilitate mai mare pe unele râuri mici din bazinele hidrografice Dofteana şi Slănic, precizează hidrologii.
Conform INHGA, până la ora 22:00, se pot produce viituri rapide cu posibile efecte de inundaţii locale şi creşteri ale debitelor şi nivelurilor, cu posibile depăşiri ale Cotelor de atenţie pe afluenţii Mureşului aferenţi sectorului aval S.H. Sânpaul - amonte confluenţa cu râul Târnava (judeţele Mureş, Cluj şi Alba) şi Bistriţa sector aval confluenţa cu râul Neagra (judeţele Neamţ, Harghita şi Bacău).
În plus, fenomenele hidrologice periculoase se pot produce cu probabilitate mai mare pe unele râuri mici din bazinele Iara (afluent al Arieşului) şi Aiudul de Sus (afluent al Mureşului), dar şi pe râul Iapa.
Inundații serioase în Brașov. În câteva minute străzile au fost acoperite de apă
Atenţionările au fost transmise către: Ministerul Apelor şi Pădurilor, Ministerul Mediului, Inspectoratul General pentru Situaţii de Urgenţă, Administraţia Naţională "Apele Române", Ministerul Afacerilor Interne, mass-media, Hidroelectrica S.A., Administraţiile Bazinale de Apă: Someş-Tisa, Siret, Buzau-Ialomiţa, Mureş, respectiv Sistemele de Gospodărire a Apelor: Cluj, Sălaj, Maramureş, Satu Mare, Buzău, Vrancea, Prahova, Mureş, Alba, Bacău, Neamţ şi Harghita.
Seymour Hersh, jurnalist castigator al premiului Pulitzer
