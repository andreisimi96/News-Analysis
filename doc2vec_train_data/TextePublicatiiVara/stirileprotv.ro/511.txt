Prinţul Charles se află într-o vizită oficială în România. Prima oprire a moştenitorului Coroanei a fost la Palatul Cotroceni, unde preşedintele l-a întâmpinat jovial cu „Bine aţi revenit acasă, Alteţă!"
Tot miercuri, prinţul de Wales a fost primit şi de premierul Viorica Dancilă, după care a mers la Palatul Elisabeta pentru ceaiul de la ora 5.
 Klaus Iohannis: „Bine aţi revenit, Alteţă! Bine aţi revenit acasă!”
Preşedintele Klaus Iohannis l-a întâmpinat cu un zâmbet larg pe Principele de Wales. Musafirul a semnat în Cartea de Onoare şi a avut o discuţie privată cu şeful statului.
Moştenitorul Coroanei Britanice a mers apoi la Palatul Victoria, unde a fost întâmpinat de Viorica Dancilă. În timp ce au dat mâna pentru fotografia oficială, Prinţul Charles i-a adresat câteva cuvinte, dar premierul a răspuns doar printr-un zâmbet.
După o discuţie scurtă cu Viorica Dancilă, Principele de Wales a mers la Palatul Elisabeta, unde a rămas la ceai timp de jumătate de oră. A fost primit de custodele coroanei. Pe cei doi îi leagă o prietenie încă din copilărie. De altfel, Prinţul Charles a fost alături de Familia Regală a României şi la funeraliile Regelui Mihai.
Străinii ne dau bani pentru a salva patrimoniul României
Prima vizită oficială a moştenitorului coroanei britanice în România a avut loc în urmă cu un an, atunci când timp de trei zile a vizitat, printre altele, Muzeul Satului, Centrul vechi al Bucureştiului şi Delta Văcăreşti.
Tot atunci a fost decorat cu Ordinul Naţional Steaua României în Grad de Mare Cruce, pentru promovarea imaginii României în lume. Principele de Wales vine însă de mult timp în România.
Fascinat de frumuseţile Transilvaniei, a cumpărat câteva proprietăţi în zona Viscri. În plus, are şi o fundaţie care susţine păstrarea patrimoniului nostru.
