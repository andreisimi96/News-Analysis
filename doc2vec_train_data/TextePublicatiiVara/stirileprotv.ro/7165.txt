Inquam Photos/ Octav Ganea
Protest pe holul de la Parlament. Un grup de protestatari  a început să scandeze după un discurs al premierului Viorica Dăncilă și înainte de depunerea moțiunii de cenzură.
Protestatarii au început să scandeze pe holul de la plenul reunit al Parlamentului în timpul discursului premierului Viorica Dăncilă: ”Justiţie, nu corupţie!”, ”Cuib de hoţi şi de mafioţi”, ”Dragnea nu uita, asta nu e ţara ta”, "Viorica fă ceva, Dragnea dă-ţi demisia!". Aceştia au venit şi cu bannere cu sloganuri.
Ei poartă afişe cu mesaje: "Democraţia moare, România trezeşte-te!"; "Codul penal sau codul penalului". Unul dintre protestatari a spus presei că nu se revendică neapărat ca aparţinând grupării #Rezist. Protestatarii au refuzat să plece şi s-au aşezat pe covor pentru a nu fi evacuaţi de angajaţii Parlamentului.
Agenţii de pază din Palatul Parlamentului spun că ar fi fost invitaţi de parlamentarii USR, potrivit news.ro.
Călin Popescu Tăriceanu a refuzat să facă declarații, în timp ce Liviu Dragnea a calificat drept „circ” protestul de pe hol.
Întrebat dacă înțelege ce fac oamenii acolo, Dragnea a răspuns „voi așa vreți să faceți presă?”
Pe hol oamenii se îmbrânceau când Dăncilă, Dragnea și Tăriceanu au ieșit din plen. „În astfel de condiții nu putem să discutăm”, le-a mai zis jurnaliștilor.
