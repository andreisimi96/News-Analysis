Inquam Photos / Octav Ganea
Comitetul Patrimoniului Mondial a decis amânarea înscrierii Roşiei Montane în Patrimoniul UNESCO, a transmis Ministerul Culturii şi Identităţii Naţionale.
Comitetul Patrimoniului Mondial a decis luni, la Manama, în Bahrain, că propunerea Guvernului României, de a amâna înscrierea Peisajului Cultural Minier de la Roşia Montană în lista Patrimoniului Mondial UNESCO, este una „întemeiată şi raţională, având în vedere interesele statului român”, relatează news.ro .
Potrivit deciziei adoptate în unanimitate, se impune amânarea dosarului „datorită arbitrajului internaţional în curs”, în conformitate cu art. 159 al Ghidului Operaţional, a transmis MCIN.
În cadrul dezbaterilor, după prezentarea motivelor pentru care Guvernul României solicită amânarea, reprezentanţii mai multor state au considerat că cererea este întemeiată.
Astfel, reprezentanta Spaniei a declarat că susţine propunerea de amânare, dacă din perspectivă legală această decizie va avea cel mai bun rezultat pentru România în dosarul de arbitraj, în timp ce reprezentantul Indoneziei a declarat că, după analizarea documentelor, apreciază decizia României ca fiind justificată, şi o consideră „neobişnuită, dar admirabilă”.
UNESCO amână, la cererea României, discutarea dosarului Roşia Montană
În acelaşi timp, reprezentantul Chinei a precizat că un caz similar, referitor la amânarea unei înscrieri, a fost supus dezbaterii de către Canada în cadrul celei de-a 40-a sesiuni a Comitetului Patrimoniului Mondial, care a avut loc în Turcia, şi că solicitarea României nu este o premieră.
„Aşa cum am afirmat şi după şedinţa CSAT în care am informat asupra acestei teme sensibile şi importante pentru România, noi, guvernarea PSD – ALDE, nu am fost şi nu suntem dispuşi să plătim din buzunarul cetăţeanului cele peste 4 miliarde de dolari care se pot pierde în urma litigiului mai sus menţionat. Aşadar, Guvernul României a solicitat amânarea, nu retragerea dosarului la UNESCO, până la soluţionarea litigiului în dosarul de arbitraj nr. ARB/ 15/ 31 - Roşia Montană, pentru care în data de 22 februarie 2018, casa de avocatură care reprezintă statul român a depus apărarea la Curtea de Arbitraj de la Washington. Decizia de astăzi este una raţională şi confirmă ca întemeiată acţiunea Guvernului României. Pe de altă parte, sunt mâhnit că atât în interiorul ţării, cât şi în afară, respectiv la Manama, acest subiect a fost tratat în mod propagandistic, uitându-se că tema Roşia Montană trebuie tratată cu seriozitate şi patriotism, ca ceea ce este, o prioritate de securitate naţională. Este grav că foşti demnitari ai statului român au preferat să facă lobby pe langă alte state împotriva intereselor României", a explicat ministrul Culturii şi Identităţii Nationale, George Ivaşcu.
Singurul stat care s-a opus, într-o primă fază, amânării înscrierii Peisajului Cultural Minier de la Roşia Montană în lista Patrimoniului Mondial UNESCO a fost Ungaria.
Seymour Hersh, jurnalist castigator al premiului Pulitzer
