Incident şocant pe o stradă din centrul Clujului, unde un şofer aflat în trafic s-a trezit pe capotă cu bucăţi uriaşe de cărămizi care au căzut dintr-o macara.
Şoferul utilajului a manipulat greşit, se pare, coletul uriaş, care s-a desfăcut în aer. Din fericire, şoferul nu a păţit nimic însă s-a ales cu spaima vieţii lui.
Incidentul s-a întâmplat joi dimineaţă, pe şantierul unui complex comercial. Un şofer care se afla pe stradă a povestit îngrozit cum, la un moment, dat s-a trezit cu bucăţi de cărămidă pe maşină.
”S-a rupt paletul, eu am venit repede să văd ce s-a întâmplat. Nu ştiu cum s-a putut întâmpla...”, povestește un martor.
Omul a frânat brusc şi, şocat, a ieşit de urgenţă din maşină. Martorii au sunat la poliţie, iar în scurt timp mai multe echipaje au ajuns la faţa locului.
Şoferul macaralei manevra coletul greu de câteva sute de kilograme de cărămizi la o înălțime de peste 10 metri. Ca să ajungă la locul unde trebuia lăsat la pământ, a fost nevoit să deplaseze încărcătura peste strada foarte îngustă şi extrem de circulată.
Acum se fac cercetări pentru a se afla cum s-a întâmplat incidentul. Maşina a fost avariată grav şi, cel mai probabil, şoferul va cere despăgubiri.
Surse din cadrul poliţiei locale spun că şantierul are toate avizele şi a respectat planul de construcţii. Rămâne de văzut cum va fi sancţionat macaragiul sau echipa care supraveghea lucarea.
