Facebook Twitter RSS Feed Newsletter
Producătorul auto Nissan intenţionează să renunţe la dezvoltarea motoarelor diesel, pe fondul reglementărilor stricte de mediu şi pentru a-şi concentra resursele pe dezvoltarea vehiculelor electrice, au declarat pentru publicaţia niponă Nikkei surse care au dorit să-şi păstreze anonimatul.
Recent, Toyota Motor anunţase că nu va mai lansa noi vehicule diesel, cu excepţia camioanelor, în timp ce alt grup nipon, Subaru, a decis să renunţe din 2020 la vânzarea maşinilor diesel în Europa şi Australia.
Autorităţile din Marea Britanie, Franţa, China şi alte state iau în considerare noi restricţii la vânzarea de automobile echipate cu motoare diesel, pentru a îndeplini reglementărilor mai stricte de mediu.
Nissan vinde două tipuri de motoare diesel, care se produc la fabrica sa din Yokohama şi la alte unităţi. Motoarele sunt instalate la un număr redus de vehicule comerciale, care vor fi retrase de pe pieţele unde este prezentă compania niponă.
În jurul anului 2020, Nissan va opri producţia celor două motoare şi nu va mai dezvolta altele noi.
După aceea, compania va comercializa autovehicule comerciale uşoare echipate cu motoare diesel dar acestea vor fi procurate din surse externe.
Şi partenerul său francez de alianţă, Renault, intenţionează să renunţe la dezvoltarea de noi motoare diesel.
Nissan a investit masiv în noile tehnologii iar modelul său de vârf - Leaf - este cel mai bine vândut automobil 100% electric la nivel mondial.
Alianţa dintre Renault, Nissan şi Mitsubishi este probabil cel mai avansat şi mai profitabil producător auto în ceea ce priveşte fabricarea maşinilor electrice, a afirmat recent preşedintele alianţei, Carlos Ghosn.
Alianţa, care a început procesul de electrificare din 2008, a anunţat în 2017 că va produce 12 noi maşini electrice în următorii cinci ani. Carlos Ghosn a declarat că este nevoie de timp să faci bani din maşinile electrice dar alianţa domină afacerea.
"Suntem probabil cel mai avansat producător auto în privinţa costurilor maşinilor electrice şi am anunţat deja în 2017 că suntem probabil singurul grup auto care începe să facă bani din vânzarea maşinilor electrice", a afirmat Ghosn. Acesta a adăugat: "Ştim că durează până când începi să faci bani din vânzarea maşinilor electrice. Cred că noi suntem mult în faţă".
Renault şi Nissan au un parteneriat din 1999, în care Renault deţine 44,3% din acţiunile Nissan, în timp ce Nissan controlează un pachet de 15% din acţiunile Renault, dar nu are drepturi de vot la grupul francez. Nissan controlează grupul auto nipon Mitsubishi Motors printr-o participaţie de 34%.
Compania Dacia a fost preluată de Renault în anul 1999. Relansată în 2004 cu modelul Logan, Dacia a devenit un jucător de notorietate pe piaţa auto europeană.
autor: InCont.ro ,  4 iunie 2018 15:20
Mai multe despre:
