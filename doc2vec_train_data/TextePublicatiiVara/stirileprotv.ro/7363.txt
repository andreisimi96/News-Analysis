Articolul din Codul Penal privind infracțiunea de abuz de serviciu, în baza căruia Liviu Dragnea a fost condamnat în prima instanţă la trei ani şi jumătate de închisoare cu executare, a fost redefinit.
Comisia parlamentară condusă de Florin Iordache a decis că abuzul în serviciu va fi pedepsit doar "dacă cel care îl comite, sau rudele apropiate primesc necuvenit foloase materiale". Opoziţia a susţinut că modificarea codului penal l-ar putea scăpa pe liderul PSD Liviu Dragnea de problemele cu legea. Iar DNA a anunţat că peste 200 de dosare ar putea fi clasate dacă aceasta prevedere va intra în vigoare.
Ministerul Justiţiei a transmis la Parlament propunerea de modificare a celui mai controversat articol din Codul penal - ABUZUL ÎN SERVICIU - cu puţin timp înainte de şedinţa decisivă a comisiei conduse de Florin Iordache.
Față de articolul aflat astăzi în vigoare, ministerul a propus şi coaliţia PSD-ALDE a fost de acord cu introducerea unui prag valoric al prejudiciului la abuzul în serviciu - care să fie mai mare decât un salariu minim brut - în prezent 1.900 de lei. Pentru ca funcționarul să rişte pedeapsa cu închisoare, ar mai trebui îndeplinită cel puţin o condiţie, susţine ministerul Justiţiei: respectivul funcţionar, soţul sau soţia sa, sau rudele apropiate să primească foloase materiale necuvenite.
"Fapta funcționarului public, aflat în exercițiul atribuțiilor de serviciu reglementate expres, prin legi, ordonanțe de guvern sau ordonanțe de urgență, care refuză să îndeplinească un act sau îl îndeplinește prin încălcarea atribuțiilor astfel reglementate, a unor dispoziții exprese dintr-o lege, ordonanță de guvern sau ordonanță de urgență, în scopul de a obține pentru sine, soț, rudă sau afin până la gradul II inclusiv, un folos material patrimonial și prin aceasta cauzează o pagubă certă și efectivă mai mare decât echivalentul unui salariu minim pe economie sau o vătămare a drepturilor sau intereselor legitime nepatrimoniale ale unei persoane fizice sau juridice se pedepsește cu închisoare de la 2 la 5 ani sau amendă", se arată în forma adoptată luni de comisia condusă de Florin Iordache.
Un deputat USR a rupt Codul Penal, după ce a auzit propunerea ministrului Toader privind abuzul în serviciu
”Îl scăpă pe domnul Liviu Dragnea de acea condamnare penală. În acel caz, a fost vorba despre asigurarea unui folos pentru partid, pentru PSD, nu pentru sine", susține Stelian Ion, deputat USR.
Opoziţia şi puterea s-au certat ore în şir în comisia condusă de Florin Iordache. PNL şi USR au susţinut că modificarea reprezintă o încercare de a-l scăpa pe Liviu Dragnea de o posibilă condamnare definitivă în Dosarul Bombonica.
Eugen Nicolicea, deputat PSD: - Vorbeşti de folosirea abuzivă a funcţiei în scop sexual.
Cătălin Predoiu, deputat PNL: - Nu ne-aţi explicat de ce legiferaţi furtul în România.
Eugen Nicolicea, deputat PSD: - Dumneavoatră, ca autor al prostiilor, parcă ar fi bine să tăceţi o țâră.
Cătălin Predoiu, deputat PNL: - Eu nu tac când îmi spuneţi dumneavoastră. Şi nici nu o să cobor la nivelul abject la care aţi adus dumneavostră duscuțiile în această comisie, dar nici noi nu ne putem face că nu vedem faptul că legiferaţi furtul. Se va fura prin intermediari. Să nu ne minţim, să nu ne prostim, aici. Nimeni nu va lua pentru el. Va lua prin X, Z şi Y. Ceea ce faceţi aici este o hoţie, asta este un adevărat abuz, pe care îl faceţi în această comisie.
Aleşii PSD au preluat propunerea ministerului Justiţiei şi au invocat faptul că există prag la abuzul în serviciu din Codul PENAL din Germania.
"Modelul german este cel în care un preşedinte de țară şi-a dat demisia pe o simplă suspiciune pe conflict de interese pe contractarea legală a unui credit, în care numeroşi miniştri, inclusiv cel a apărării a demisionat pentru că a plagiat o lucrare de diplomă", a precizat Cătălin Predoiu, deputat PNL.
Supus la vot, articolul privind abuzul în serviciu a fost adoptat în comisie cu 13 voturi pentru şi 7 împotriva.
DNA a reacţionat printr-un comunicat de presă în care a afirmat că există riscul ca unele dosare deschise pentru abuz în serviciu să fie clasate. În 2017, procurorii anti-corupție au trimis în judecată 215 dosare de abuz în serviciu. În niciunul, însă, inculpatul nu ar fi obţinut foloase personale, adaugă DNA.
"În cursul anului 2017, Direcția Națională Anticorupție a dispus trimiterea în judecată a unor inculpați pentru săvârșirea a 215 infracțiuni de abuz în serviciu contra intereselor publice. Din analiza preliminară a acestor cauze, realizată până în acest moment, nu a fost identificat niciun dosar în care autorul să fi urmărit obținerea unui folos personal, astfel încât includerea condiției suplimentare ar putea avea ca efect dispunerea de soluții de achitare în toate dosarele", se arată în comunicatul DNA.
Marți, senatorii au fost chemaţi din vacanţă în sesiune extraordinară pentru a vota Codul penal modificat.
