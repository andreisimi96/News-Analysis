Deputatul USR Stelian Ion s-a enervat luni, după ce Ministerul Justiţiei a depus la Comisia parlamentară specială o propunere privind infracţiunea de abuz în serviciu.
Parlamentarul USR s-a arătat nemulțumit de faptul că această propunere a fost trimisă spre consultare foarte târziu, ”cu 10 minute înainte de începutul ședinței” din cadrul comisiei parlamentare.
În timp ce își exprima punctul de vedere, iritat, deputatul USR a rupt câteva pagini dintr-un exemplar al Codului Penal pe care îl avea pe masă.
"S-a ținut la sertar acest text ca sa nu iasa cu zecile de mii lumea în stradă, de revoltă. Pentru că scapă pe acest text - nu spun doar de Liviu Dragnea, că nici nu mă mai interesează deja persoana domnului Liviu Dragnea - dar scapă foarte mulți funcționari publici care au săvârșit infracțiuni grave cu prejudicii foarte mari. S-a stabilit un prag, dar s-a modificat pur și simplu întregul text.
Și mesajul este: dragi tineri, nu mai citiți, nu mai învățați, nu mai contează Codul Penal. Ăsta este Codul Penal actual, da? Deci așa se legiferează în România.
Nu mai învățați, plecați afară din țară dacă vreți să trăiți decent, că în România nu mai aveți ce căuta. Domnul ministru Toader spune de colaborare loială între instituții. Aceasta este o colaborare loială între instituții? Să ne pună la dispoziție acest text fără nicio argumentare, nimic, scris la repezeală pe genunchi.", a spus deputatul USR, în deschiderea şedinţei comisiei care este condusă de deputatul PSD Florin Iordache.
El a adăugat că prin adoptarea acestei propuneri vor scăpa foarte mulţi funcţionari care au săvârşit infracţiuni grave.
"În ce bază a venit cu textul ăsta? Pe ce argumente? De ce a modificat elementul care se referă la partea subiectivă a infracțiunii? ”În scopul de a obține pentru sine, soț, rudă sau afin până la gradul al II lea inclusiv”. Adică dacă nu se dovedește că ai făcut pentru tine acea infracțiune și ai săvârșit-o pentru un prieten de al tău și l-ai îmbogățit cu milioane de euro e în regulă! Asta ne spune domnul ministru", a spus Stelian Ion.
Ministerul Justiției a transmis luni comisiei speciale comune a Senatului și Camerei Deputaților, condusă de Florin Iordache, o propunere de modificare a articolului 297 din Legea 286/2009 privind Codul Penal .
Acest articol se referă la abuzul în serviciu, iar propunerea ministrului Justiției este impunerea unui prag echivalent cu salariul minim, însă numai dacă funcționarul public ”obține pentru sine, soț, rudă sau afin până la gradul al II lea inclusiv, un folos patrimonial și prin aceasta cauzează o pagubă, certă și efectivă”.
