Trendul în materie de mâncare se dă zilele acestea la Galaţi. Acolo, cei mai talentaţi studenţi de la facultăţile de industrie alimentară din ţară au fost provocaţi să gândească alimentaţia viitorului.
Adică să conceapă produse noi, sănătoase, care să poată fi gătite şi distribuite la scară largă, în toată lumea.
Un juriu va desemna câştigătorul care va reprezenta România la Salonul European, în toamna, la Paris.
Îngheţata fără lactoză, pe bază de zer, pateul de vânat, cu turmeric, sau rahatul cu ulei esenţial de mărar sunt doar câteva dintre invenţiile cu care studenţii au ieşit la înaintare.
"Este o îngheţată pe bază de zer concentrat şi delactozat, la care adăugăm şi prune. Prune şi gutui", explică Ana Popa, Facultatea de Știința și Ingineria Alimentelor Galați.
"Noi avem deja doi ani de când lucrăm la acest produs, este un produs gândit", a precizat Alina Chirilă, Facultatea de Știința și Ingineria Alimentelor Galați.
Insula Mare a Brăilei, cea mai mare fermă agricolă din Europa, ar putea fi preluată de arabi
Concurența, la capitolul inghețată, vine din Suceava.
"Nu există altă îngheţata simbiotică vegetală. Conţine microorganisme vii care sunt foarte bune pentru intestin şi pentru tractul digestiv", a transmis Laura Neacșu, Universitatea ”Ștefan cel Mare” din Suceava.
În total, 16 echipe de studenţi din 9 centre universitare îşi prezintă invenţiile la Galaţi.
"Produsul nostru este batonul de cereale. Este un produs inovativ deoarece are două ingrediente care sunt produse secundare: borhotul şi zerul", explică Andreea Simon, Univerditatea din Miercurea Ciuc.
Studenţii nu trebuie să se oprească însă doar la reţete.
"Trebuie să gândească un plan de marketing şi un plan de comunicare, un bussines plan cu o proiecţie pe cinci ani", a subliniat Cătălin Bilbie, președintele juriului.
"În cadrul acestor competiţii naţionale s-au promovat, dezvoltat, creat, cu alte cuvinte, peste 350 de produse eco inovative, produse alimentare, dintre care 40 deja au fost comercializate în lanţuri europene de distribuţie", explică Cristian Dima, şef de lucrări, Facultatea de Ştiinţă şi Ingineria Alimentelor Galaţi.
Anul trecut, un baton proteic produs la Galaţi a obţinut medalia de argint la Ecotrophelia - cel mai prestigios concurs de inovare în industria alimentară, la nivel european. România trimite de 7 ani echipe la această întrecere, organizată la Paris, sub egida Comisiei Europene.
