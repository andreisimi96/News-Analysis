Carina Țurcan, membru al Consiliului de Administraţie al companiei Inter RAO, a fost reținută și acuzată de spionaj pentru România, relatează agenția Tass .
Carina Țurcan, membră a Consiliului de Administraţie al companiei Inter Rao, a fost arestată fiind acuzată de spionaj în favoarea statului român, au afirmat surse apropiate anchetei pentru TASS. "Este suspectată că a spionat pentru România", au declarat sursele, fără a da mai multe detalii.
Anterior, TASS a scris că magistraţii instanţei din Lefortovo au acceptat cererea procurorilor ca Ţurcan să fie pusă sub arest preventiv. Curtea nu a comentat dosarul, acesta fiind etichetat drept "secret".
Potrivit site-ului companiei , Carina Valerievna Ţurcan este membră a consiliului de administraţie al Inter RAO. Născută în 1974, a studiat în R.Moldova şi are un MBA în Spania. Ea are și naționalitate rusă, potrivit site-ului companiei.
Compania, cu afaceri în sectorul energetic, a anunţat că Ţurcan este în prezent în concediu. Avocaţii ei au cerut eliberarea, dar decizia va fi luată la o dată încă neprecizată. Ţurcan e acuzată de spionaj, infracţiune care poate fi pedepsită cu până la 20 de ani de închisoare. Arestul preventiv se încheie pe 13 august, conform TASS.
Compania Inter Rao deţine, printre altele, cea mai mare centrală termoelectrică din Republica Moldova, la Cuciurgan. În deceniul trecut, Inter RAO a furnizat energie electrică inclusiv României.
Potrivit Kommersant , Ţurcan a fost reţinută vineri de agenţii FSB, care i-au percheziţionat biroul şi locuinţa. În dosar ar mai fi implicaţi înalţi oficiali din ministerul rus al Energiei. În cadrul companiei, ea s-ar ocupa de exporturile și importurile de energie electrică furnizată de centrala de la Cuciurgan, afirmă sursele Kommersant, iar până în 2012 a condus divizia Moldova-Ucraina-România a firmei.
Potrivit Kommersant, Ţurcan ar fi colaborat cu oameni de afaceri despre care se spune că ar avea legături cu serviciile de informaţii din România.
O sursă citată de Interfax susţine că Ţurcan e acuzată că a ajuns în posesia unor secrete de stat pe care le-a divulgat unei ţări din Estul Europei. Înaltul oficial anchetat este ministrul adjunct al Energiei, Viaceslav Kravcenko, care, susţine agenţia rusă, ar fi acceptat să depună mărturie împotriva lui Ţurcan.
