Harvey Weinstein a fost eliberat contra unei cauţiuni de 1 milion de dolari, după ce a fost pus oficial sub acuzare, vineri, pentru viol şi agresiune sexuală.
În urma unei înţelegeri cu Procuratura din Manhattan, producătorul de film va trebui să poarte o brăţară de monitorizare electronică şi a predat autorităţilor americane paşaportul pe care îl deţine, potrivit AFP.
Harvey Weinstein s-a predat vineri după amiază poliţiei new-yorkeze, evitând astfel, să fie luat de acasă după ce procuratura l-a acuzat oficial de viol.
Ancheta din Manhattan a început, după ce zeci de femei, inclusiv actriţe cunoscute, l-au acuzat pe Weinstein de hărţuire sexuală, viol ori agresiune. El face însă obiectul unor investigaţii şi în Los Angeles sau Londra.
Cum circulau zvonuri despre iminenta predare a lui Weinstein, echipele de televiziune au "pichetat" secţia de poliţie încă de când s-a luminat de ziua în Manhattan.
Pulitzer 2018: Articolele despre abuzurile lui Harvey Weinstein, premiate
Nimeni nu voia să rateze punctul culminat al căderii în dizgraţie a fostului mogul. Harvey Weinstein a fost pus oficial sub acuzare pentru viol şi abuzuri sexuale comise împotriva a două femei şi a părăsit secţia de poliţie în cătuşe.
Avocatul care îl apăra a declarat că fostul producător intenţionează să pledeze nevinovat la acuzaţiile care i s-au adus.
Pe de altă parte, actorul Morgan Freeman a cerut iertare, printr-o scrisoare deschisă, celor opt femei care l-au acuzat de hărţuire sexuală şi comportament neadecvat.
"Iubesc femeile. Le ador, dar am şi un mare respect pentru ele. Nu sunt un fustangiu", a spus Morgan Freeman
Din spusele unei angajate a postului CNN, Morgan Freeman şi-ar fi încălcat regula de aur, anul trecut, când jurnalista i-a luat un interviu.
Chloe Melas, jurnalist: "Imediat ce am intrat în încăpere a început să facă tot felul de comentarii de natură sexuală. Sunt jurnalist în domeniul divertismentului de 10 ani şi nu m-am mai confruntat cu ceva similar."
Cele mai grave acuzaţii au venit însă de la femeile care au lucrat cu Morgan Freeman pe platourile de filmare sau la compania lui de producţie. Angajatele au povestit că ajunseseră să nu mai poarte bluze mulate sau pantaloni strâmţi ca să nu îi atragă atenţia.
Pe lângă cele opt femei care îl acuză pe Morgan Freeman, alte opt persoane susţin că ar fi fost martore atunci când actorul a făcut gesturi sau comentarii deplasate.
