Sezonul incendiilor pare să fi început în forţă în Statele Unite. Pompierii americani se luptă cu focare în California şi în Colorado.
Iar autorităţile federale din mai multe state au oprit accesul publicului în unele parcuri şi păduri naţionale, de teama unor noi incendii.
Îngrijorarea pompierilor e sporită şi de ultima invenţie a lui Elon Musk: un aruncător de flăcări, o "jucărie" foarte populară în rândul oamenilor mari. Teoretic, n-ar trebui folosită decât pentru a aprinde grătarul sau pentru a frige carne într-un mod spectaculos.
Aruncătoarele de flăcări sunt ultima senzaţie marca Elon Musk. Fondatorul companiei Tesla a vândut, dintr-un foc, 20.000 de bucăţi, la 500 de dolari una.
Dispozitivul îi îngrijorează pe pompierii americani, care luptă cu incendii în California şi Colorado.
Declarația cu care Elon Musk a oprit Tesla de la prăbușire. Ce a scris miliardarul pe Twitter
Tony Bommarito, şeful pompierilor din Orange County: "Am avut trei incendii majore în Orange County în ultimele două săptămâni. Nu a plouat şi vegetaţia e uscată, umiditatea e foarte scăzută. Dacă un copil se joacă cu un aruncător de flăcări poate provoca un dezastru."
Musk a strâns zece milioane de dolari din vânzarea de aruncătoare de flăcări, pentru compania lui care construieşte, sub Los Angeles, un sistem electric pentru transportul maşinilor.
Stocul s-a epuizat, însă dispozitivele alimentate de o butelie cu propan, sunt revândute online cu preţuri între 1500 şi 2000 de dolari.
Pompierilor nu le-a venit să creadă că aparatul e legal. Legislativul american a încercat să interzică dispozitivele de acest gen destinate civililor. Legea nu a avut susţinere. Oricum, Musk şi-a luat măsuri de precauţie botezându-şi produsul "Nu e un aruncător de flăcări".
Acum că a început sezonul incendiilor, Musk le-a transmis într-un mesaj pe Twitter celor care i-au cumpărat aruncătorul de flăcări să-l folosească responsabil.
