Deţinutul care a părăsit vineri punctul de lucru situat în sectorul 5 a fost prins, a declarat duminică pentru AGERPRES purtătorul de cuvânt al Penitenciarului Bucureşti Jilava, Cristian Erving Micu.
El a precizat că deţinutul a fost prins duminică, în jurul orei 12,00, de o echipă a Penitenciarului în zona magazinului Bucur Obor.
"Vineri, în jurul orei 10,00, s-a constatat că deţinutul Mogoş Aurel, născut la data de 25.02.1986, condamnat la 5,8 ani pentru furt calificat, regim semideschis, a părăsit punctul de lucru AES, situat în Bucureşti, sectorul 5, unde presta activităţi lucrative", a anunţat Penitenciarul Jilava într-un comunicat de presă.
Potrivit sursei citate, pentru capturarea deţinutului au fost dispuse măsuri specifice: blocarea căilor de acces - posibile direcţii de deplasare, alarmarea personalului unităţii, trimiterea de urgenţă a mai multor echipe de căutare formate din angajaţi ai Penitenciarului Bucureşti Jilava, precum şi cooperarea cu Inspectoratul de Poliţie Ilfov, Inspectoratul Judeţean de Jandarmi Ilfov, Poliţia de Frontieră, DGPMB şi IPJ Teleorman.
Conducerea penitenciarului a dispus şi demararea unei anchete administrative care să analizeze circumstanţele ce au condus la producerea evenimentului, se preciza în comunicat.
Seymour Hersh, jurnalist castigator al premiului Pulitzer
