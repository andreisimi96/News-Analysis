Inquam Photos / Octav Ganea
Procurorul general al României, Augustin Lazăr, a declarat joi că aşteaptă motivarea Curţii Constituţionale la decizia în cazul revocării procurorului şef al DNA Laura Codruţa Kovesi "pentru a vedea raţionamentul care a stat la baza acestei hotărâri".
"Colegii noştri sunt îngrijoraţi în legătură cu situaţia sensibilă care s-a creat şi cu toţii aşteaptă să vadă ce va conţine motivaţia Curţii Constituţionale. Noi ştim de ani de zile, dacă nu de zeci de ani, că există o independenţă a legislaţiei şi sunt preocupaţi să ştie dacă acest principiu al independenţei magistraţilor va mai fi valabil pentru procurori sau situaţia va fi interpretată într-o altă manieră", a afirmat Augustin Lazăr, prezent la Salonul Internaţional de Carte Bookfest.
Procurorul general spune că aşteaptă "cu foarte mult interes considerentele acestei decizii" pentru a se putea face o analiză juridică.
"Juriştii nu speculează, ci discută exclusiv pe considerente şi pe temei juridic", a precizat Lazăr.
Întrebat ce rol mai are Consiliul Superior al Magistraturii în urma deciziei CCR, el a subliniat că aşteaptă motivarea deciziei Curţii pentru a vedea raţionamentul care a stat la baza ei.
Orban consideră decizia CCR o ”lovitură de stat” și anunță că PNL va lua măsuri
"Noi aşteptăm motivarea deciziei Curţii Constituţionale pentru a vedea raţionamentul care a stat la baza acestei decizii. Consiliul Superior al Magistraturii este garantul independenţei justiţiei şi trebuie să vedem care este rolul lui în condiţiile în care el dă un aviz de legalitate, dacă acest aviz mai are un rol sau nu. El ar trebui să aibă un rol, mai ales că este vorba de garantul independenţei justiţiei", a explicat Augustin Lazăr, care a spus că nu a discutat cu şefa DNA.
În cazul demiterii Laurei Codruţa Kovesi, el susţine că nu poate să prevadă ce se va întâmpla cu Direcţia Naţională Anticorupţie. "Acum, facem istorie contrafactuală. Vom vedea ce va fi în continuare şi vom putea comenta", a afirmat procurorul general.
"În fiecare an, Ministerul Public face o analiză a calităţii hotărârilor judecătoreşti şi a actelor de acuzare pentru a evalua calitatea exercitării acţiunii penale, calitatea lucrărilor procurorilor", a menţionat procurorul general, care nu a dorit să comenteze informaţiile privind necesitatea ca şefa DNA să demisioneze din funcţie. "Nu voi comenta ce discută politicienii în public sau diverse voci. Aşteptăm să vedem considerentele acestei decizii, maniera de motivare, pentru a vedea şi pentru a înlătura eventuala îngrijorare pe care colegii noştri o resimt", a punctat Augustin Lazăr.
Pe de altă parte, întrebat despre subiectul prezenţei închisorilor CIA pe teritoriul României, Lazăr a arătat că "s-au audiat mai multe persoane în această cauză, persoane importante, cu funcţii importante, care îndeplineau la data respectivă funcţii importante în stat, care au dat o mulţime de detalii despre cum s-au desfăşurat lucrurile, însă pentru aflarea adevărului în cauză este necesară o cooperare judiciară internaţională".
Seymour Hersh, jurnalist castigator al premiului Pulitzer
