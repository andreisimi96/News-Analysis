În judeţul Galaţi, un avion utilitar care stropea cu insecticid un lan de grâu a lovit un camion, care se deplasa pe un drum judeţean.
Pilotul nu a mai reuşit să redreseze avionul, care a căzut la aproape o sută de metri distanţă de locul coliziunii, în câmp şi a luat foc. Din fericire, şi pilotul şi copilotul au reuşit să iasă din carlingă şi au scăpat cu viaţa.
Pilotul de 55 de ani şi copilotul sau, de 59 de ani, se aflau în avionul utilitar care stropea cu insecticid un lan de grâu în apropierea comunei Băleni. Deocamdată nu este clar de ce a coborât aparatul de zbor
"A făcut o manevră de întoarcere şi, de la altitudine, a pierdut altitudine şi am văzut că vine spre mine. Reacţia era de moment, frână sau acceleraţie, nu ştiam cum să procedez. Şi, după cum se vede, mi-a intrat cu roata în colţul la dubă, s-a răsucit şi în câteva secunde a şi luat foc", a povestit Nicolae Ploieșteanu, şoferul camionului.
Un câine a murit în timp ce era transportat în cala avionului
Din fericire, cei doi bărbaţi aflaţi în cabină au reuşit să scape cu viaţă. Pilotul a suferit o lovitură la cap şi arsuri uşoare pe un braţ şi a fost adus cu un elicopter SMURD la Spitalul de Urgenţă din Galaţi.
"Prezintă un TCC minor, grad zero, cu plagă sprâncenară stânga şi parietală stânga, traumatism de şold drept şi arsuri superficiale la antebraţ drept. În momentul acesta este stabil", a precizat Ioana Mircea, medic SMURD Galaţi.
Copilotul nu a fost grav rănit, dar a fost dus cu o ambulanţă tot la Spitalul de Urgenţă din Galaţi, pentru investigaţii.
Proprietarul aparatului de zbor a declarat pentru Ştirile ProTV că atât pilotul, cât şi copilotul, au peste 35 de ani de experienţă, cu mii de ore la manşă. Ancheta a fost preluată de Parchetul de pe lângă Curtea de Apel Galaţi. Sunt luate în calcul două variante: o greşeală de pilotaj sau o defecţiune a avionului.
