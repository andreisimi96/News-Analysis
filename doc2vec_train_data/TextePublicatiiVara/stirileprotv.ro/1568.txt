Organizatorii din PSD s-au mobilizat și au dat strigare în toată țara. Îmbrăcați în alb, de la brâu în sus, cu stegulețe și pancarte, oamenii au fost aduși în Piața Victoriei cu autocare, microbuze sau cu trenul.
LIVE - Imagini panoramice cu Piața Victoriei, unde are loc mitingul PSD:
"Este un miting împotriva faptului că democraţia şi statul de drept sunt puse sub semnul întrebării. Vrem să arătăm că suntem decişi să mergem până la capăt", a transmis Liviu Dragnea în urmă cu câteva zile.
LIVE: Declarațiile liderilor PSD: 
ora 20.15 Premierul Viorica Dăncilă, lideri ai Partidului Social Democrat, membri ai Guvernului şi mai mulţi parlamentari au ajuns în Piaţa Victoriei.
Alături de premierul Viorica Dăncilă se află primarul general al Capitalei, Gabriela Firea, preşedintele Senatului, Călin-Popescu Tăriceanu, lider al ALDE, miniştrii Eugen Teodorovici, Mihai Fifor, Lia Olguţa Vasilescu, Rovana Plumb, Carmen Dan, Teodor Meleşcanu, primari de sectoare.
Se mai află în primele rânduri secretarul general al PSD, Codrin Ştefănescu, între parlamentari se află Şerban Nicolae, Liviu Pleşoianu, Andreea Cosma, Cătălin Rădulescu, europarlamentarul PSD Claudia Ţapardel. Se mai află alături de liderii PSD europarlamentarul Norica Nicolai.
ora 20.15 Metrorex a anunţat că, la nivelul Directiei Generale de Monitorizare a Ordinii Publice, a fost luată decizia închiderii staţiei de metrou Piaţa Victoriei începând cu ora 20.00, potrivit News.ro.
”Metrorex informează că, la nivelul Directiei Generale de Monitorizare a Ordinii Publice, din care fac parte toate institutiile cu abilităţi în asigurarea ordinii publice, s-a decis ca, astăzi, 9 iunie a.c., începând cu ora 20.00, staţia Piaţa Victoriei să fie închisă”, se arată în comunicat.
Închiderea staţiei de metrou presupune interzicerea accesului călătorilor în subteran şi trecerea trenurilor prin această staţie fără oprire, potrivit Metrorex.
”Staţia se va redeschide la solicitarea instituţiilor abilitate. Măsura a fost luată pentru siguranţa călătorilor, în contextul în care un flux mare de persoane tranzitează zona Piaţa Victoriei”, se arată în comunicat.
ora 20.00 Aproximativ 150.000 de persoane participă în Piaţa Victoriei, la mitingul "împotriva abuzurilor", organizat de PSD - ALDE, potrivit Agerpres.
Manifestanţii, veniţi din toate colţurile ţării, au umplut şi bulevardele Kiseleff şi Aviatorilor.
Liderii Partidului Social Democrat, premierul Viorica Dăncilă, membri ai Guvernului, primarul general al Capitalei, Gabriela Firea, şi mai mulţi parlamentari au ajuns, cu puţin înainte de ora 20,00, în Piaţa Victoriei.
ora 19.45 Oamenii au venit cu pancarte pe care este scris județul din care fac parte.
Jandarmeria a anunțat că a adus forțe de ordine și din alte zone ale țării, pentru a securiza acest eveniment.
În zona Pieții Victoria se află mai multe mașini cu jandarmi, care sunt pregătiți să intervină dacă va fi nevoie.
Unii dintre cei prezenți la miting au venit cu autocarele, însă alții au folosit trenul. De altfel, oficiali din CFR au confirmat faptul că au fost încheiate contracte pentru 2 garnituri de tren cu câte 7 vagoane.
 ora 19:30 Peste 70.000 de oameni se află sâmbătă în Piaţa Victoriei din Capitală, conform Agerpres.
Inquam Photos/ Octav Ganea
Inquam Photos/ Octav Ganea
ora 19:05 Peste 10.000 de persoane s-au adunat deja, sâmbătă după-amiaza, în Piaţa Victoriei, pentru mitingul organizat de PSD - ALDE, informează Agerpres.
Participanţii la miting flutură steaguri tricolore şi ale Uniunii Europene, dar au desfăşurat şi un drapel al României lung, care este purtat pe o mare parte din suprafaţa Pieţei Victoriei.
Oamenii sunt împărţiţi, în piaţă, în funcţie de judeţul de unde au venit.
Manifestanţii poartă pancarte pe care se poate citi: "Abuzurile voastre au îngrădit libertatea noastră", "Jos statul paralel", "Vrem libertate", "Ultima soluţie e în Constituţie", "Am crescut veniturile românilor. Scuză-ne Klaus", "Vrem Guvernul României, nu Guvernul meu", "Prosperitate, nu securitate!".
La miting sunt prezenţi şi reprezentanţi ai ALDE.
ora 18.15 Douăsprezece autobuze aparţinând societăţii de transport a municipiului Buzău au plecat spre Capitală astăzi, după ora 16.00, cu aproximativ 400 de membri PSD pentru a participa la mitingul din Piaţa Victoriei, potrivit News.ro .
Desi reprezentanţi ai organizaţiei judeţene PSD Buzău spuneau că filiala va trimite la miting 4.000 de membri, niciunul din cele 12 autobuze nu avea ocupate toate cele 38 de locuri pe scaune.
Protestatarii, care s-au întâlnit în parcarea Kaufland Sud Buzău, au venit îmbrăcaţi în tricouri sau cămăşi de culoare albă şi aveau la gât fluiere, pregătiţi să protesteze. Printre ei erau atât minori, cât şi persoane de peste 70 de ani.
"Am 71 de ani şi merg la miting pentru a striga împotriva celor care comandă şi nu fac nimic, care sunt contra... Iohannis, de exemplu, nu a făcut nimic şi a fost tot contra şi orice face Guvernul nu e bine, dar el când face şi încalcă Constituţia e bine. Statul paralel există şi e condus de PNL şi de Iohannis”, a spus unul dintre protestatarii buzoieni înainte de a se urca în autobuz.
De partea cealaltă, un băiat de 14 ani spune că merge la Bucureşti cu rudele sale ca să facă "Buzăul mai frumos”.
"Da, am 14 ani şi merg la Bucureşti cu băieţii, suntem rude şi mergem să scandăm de toate. Nu ştiu acum exact ce, însă vreau să merg să facem Buzăul mai frumos”, a spus copilul de 14 ani, echipat cu tricou alb şi fluier la gât.
ora 18.00 Intrările în municipiul Bucureşti s-au aglomerat, însă circulaţia nu este blocată, a precizat sâmbătă după-amiază Inspectoratul General al Poliţiei Române, potrivit Agerpres.
"Poliţiştii rutieri acţionează, în continuare, pentru siguranţa şi fluenţa traficului. Vă reamintim că un poliţist rutier se află într-un elicopter al Inspectoratului General de Aviaţie din cadrul Ministerului Afacerilor Interne, care transmite informaţii utile colegilor de la sol, în vederea direcţionării echipajelor în zonele cu eventuale probleme de fluenţă a traficului. Intrările în municipiul Bucureşti s-au aglomerat, însă circulaţia nu este blocată", arată IGPR.  
ora 17.50 Centrul Infotrafic al Poliţiei Române informează că pe autostrada A1 Bucureşti - Piteşti, la intrarea în Capitală, pe o distanţă de aproximativ doi kilometri, se circulă în condiţii de aglomeraţie, din cauza numărului mare de autovehicule.
Potrivit unui comunicat transmis AGERPRES, coloana este însă în mişcare, nu se staţionează, viteza de deplasare fiind de aproximativ 30 km/h.
Pe restul autostrăzilor sau drumurilor naţionale nu sunt probleme deosebite de fluenţă a traficului, precizează sursa citată.
