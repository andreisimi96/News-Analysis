Într-o acțiune de partid la nivel național, PSD a publicat pe paginile de Facebook ale mai multor filiale de județ un colaj foto care susține că, de fapt, nu Gabriela Firea, ci Simona Halep a fost huiduită de oamenii prezenți la Național Arena.
Afirmațiile au adus critici dure din partea publicului, dar chiar și din partea unor membri PSD.
Senatorul PSD, Ionuț Vulpescu, susține că toți colegii săi ar trebui să își ceară scuze pentru acele postări, iar vicepremierul Paul Stănescu a recunoscut că nu Simona, ci Gabriela Firea a fost huiduită.
Iar Victor Ponta le-a cerut foștilor colegi să șteargă minciunile din spațiul public.
Toți cei care au fost prezenți pe Național Arena pentru întâmpinarea Simonei Halep, precum și cei care au urmărit evenimentul din fața ecranelor, au putut vedea cu câtă bucurie a fost primită campioana de la Roland Garros și că doar intervenția primarului Gabriela Firea a fost taxată cu huiduieli. PSD susține, însă, că nu primărița Capitalei, ci Simona a fost cea huiduită de 20.000 de oameni.
Marți seara, pe paginile de Facebook ale mai multor filiale PSD din țară a fost publicat un colaj foto pe care scria "Simona Halep, marea noastră campioană, huiduită de circa 20.000 de "fani" pe Arena Națională" și "aplaudată de sute de mii de români în Piața Victoriei".
Fanii Simonei Halep, în lacrimi pe Arena Națională. ”Doar atât mai avem”
Postarea s-a regăsit pe paginile PSD Giurgiu, Tulcea, Ilfov, Constanța sau Mehedinți și a primit mii de comentarii negative, dar și raportare din partea oamenilor ca "știre falsă".
Fost membru PSD, Victor Ponta a făcut apel la conducerea PSD: "Să șteargă repede această mizerie care a fost postată de la Sediul Central al PSD pe conturile organizațiilor locale."
"Pentru aceste minciuni oribile despre Simona Halep vor fi înjurați și sancționați pe nedrept membrii PSD, vă rog - reacționați! Dragnea și Firea sunt trecători, dar partidul rămâne. Membrii trebuie să apere imaginea partidului, nu a unor lideri trecători."
O reacție critică a venit și din partea senatorului PSD, fost ministru al Culturii, Ionuț Vulpescu:
"Nu avem niciun motiv să afirmăm că a fost huiduită Simona Halep. Cei care au răspândit acest mesaj pe pagini oficiale ale unor organizații județene trebuie să-și asume consecințele acestui gest. Avem obligația să ne cerem scuze pentru acest gest. Personal fac acest lucru."
Iar vicepremierul Paul Stănescu nu a putut susține afirmațiile postate de PSD pe Facebook.
Reporter: Pe cine au huiduit oamenii?
Paul Stănescu: .....nu poți să îți dai seama exact de la televizor...
Reporter: Credeți că au huiduit-o pe Simona?
Paul Stănescu: Cred că au huiduit-o pe Firea.
Alte pagini PSD au postat un montaj video, prin care se susținea ideea că huiduielile au fost organizate de reprezentanți ai mișcării #rezist, afirmația făcută și de Gabriela Firea.
Internauții au postat mii de comentarii prin care încurajau oamenii să raporteze aceste postări ca fiind "fake news".
Seymour Hersh, jurnalist castigator al premiului Pulitzer
