Inquam Photos / Octav Ganea
Adunarea Generală a DIICOT a votat luni, cu 154 de voturi pentru, 47 împotrivă şi 17 voturi anulate, să adopte un document prin care să-i solicite președintelui să NU îl numească pe Felix Bănilă șef al DIICOT, spun surse judiciare pentru Știrile Pro TV. 
Procurorii DIICOT nu-l vor ca șef pe Felix Bănilă din cauza neconcordanţelor dintre prestaţia slabă a acestuia în interviul dat în faţa Secţiei pentru procurori a CSM, pe 5 iunie 2018 şi motivarea avizului pozitiv dat de Secţie, cu un vot de 4:3, dintre care unul al ministrului Justiţiei Tudorel Toader şi în care se vorbeşte de “profesionalismul” procurorului Bănilă, au precizat surse judiciare pentru corespondentul Știrilor Pro TV.
În documentul adresat preşedintelui KLaus Iohannis, procurorii DIICOT spun că această neconcordanţă ar fi un viciu care afectează legalitatea procedurii de numire a procurorului şef DIICOT.
Un exemplu dintre reproşurile pe care i le aduc procurorii DIICOT candidatului Felix Bănilă ar fi că acesta nu a putut răspunde unei întrebări formulate de unul din membrii Secţiei pentru procurori referitoare la Moneyval (organismul Consiliului Europei pentru combaterea spălării banilor şi a finanţării terorismului) sau Greta (organismul Consiliului Europei pentru combaterea traficului de fiinţe umane).
În scrisoarea către preşedinte, procurorii mai spun că ”şeful DIICOT trebuie să fie un om putemic, nu unul pe placul tuturor, care să aibă curajul să se împotrivească dacă se fac presiuni asupra lor”. Procurorii DIICOT îi transmit preşedintelui că statul de drept nu are durata de viaţă a mandatului unui ministru numit politic şi că s-au obişnuit să lucreze într-un stat de drept garantat, de 11 ani de când România face parte din Uniunea Europeană. 
Aviz favorabil din partea CSM pentru Felix Bănilă, candidat la șefia DIICOT
Pe 11 iunie, ministrul Justiţiei, Tudorel Toader, a transmis preşedintelui Klaus Iohannis propunerea de numire a lui Felix Bănilă în funcţia de procuror-şef al DIICOT, după ce acesta primise aviz favorabil din partea Secţiei pentru procurori a Consiliului Superior al Magistraturii.
În motivarea avizului favorabil dat de Secţia pentru procurori a CSM se menţionează că Felix Bănilă a identificat soluţii pentru îmbunătăţirea activităţii DIICOT şi a prezentat o viziune de ansamblu asupra activităţii Direcţiei la interviul susţinut în faţa Consiliului Superior al Magistraturii.
"Din cuprinsul prestaţiei domnului procuror, la susţinerea interviului în faţa secţiei, rezultă că acesta a dat dovadă de profesionalism, de o bună cunoaştere a sistemului judiciar şi a problemelor reale cu care se confruntă acesta, prezentând o viziune de ansamblu asupra activităţii DIICOT şi identificând soluţii pentru îmbunătăţirea activităţii structurii. Nu în ultimul rând, lucrările prezentate îndeplinesc cerinţele de calitate redate prin coerenţa de exprimare în argumentarea clară şi logica în expunerea datelor", potrivit motivării publicate de CSM.
Secţia pentru procurori a mai reţinut că Felix Bănilă "a formulat obiective clare şi precise" şi a indicat măsuri adecvate pentru realizarea acestora, în scopul creşterii performanţelor DIICOT, în vederea realizării unui sistem judiciar modern, care să se adapteze cerinţelor UE.
Pentru şefia DIICOT s-au înscris doar doi candidaţi - Daniel Horodniceanu, actualul procuror-şef al instituţiei, şi Felix Bănilă, procuror la Parchetul de pe lângă Tribunalul Bacău.
Conform reglementărilor legale în vigoare, procurorul-şef al DIICOT este numit de preşedintele României, la propunerea ministrului Justiţiei, cu avizul CSM. Numirea se face pe o perioadă de trei ani, cu posibilitatea reînvestirii o singură dată.
Seymour Hersh, jurnalist castigator al premiului Pulitzer
