Departamentul de Stat american a indicat miercuri că a trimis în SUA din China mai mulţi angajaţi guvernamentali cu scopul efectuării unor examene medicale.
Oficialii americani au declarat că această măsură a fost luată pentru a se stabili dacă diplomații au simptome similare cu cele semnalate de către alţi angajaţi americani în China, precum şi în Cuba, informează France Presse, potrivit Agerpres .
În acelaşi timp, purtătoarea de cuvânt a Departamentului de Stat, Heather Nauert, a declarat că o echipă medicală a fost trimisă la Guangzhou, în China, unde un angajat american s-a îmbolnăvit luna trecută, realimentând temerile potrivit cărora un rival al SUA a dezvoltat un tip de aparat acustic sau cu microunde necunoscut.
'Securitatea şi siguranţa personalului american şi a familiilor lor reprezintă prioritatea noastră absolută', a declarat Heather Nauert într-un comunicat.
'În urma unui proces de selecţie, Departamentul de Stat a trimis în SUA un anumit număr de persoane pentru un examen mai aprofundat şi o evaluare completă a simptomelor', a adăugat ea, confirmând că medicii vor încerca să determine dacă aceste simptome au similarităţi cu cele semnalate în Cuba.
China se deschide tot mai mult în fața Occidentului. Replica Beijingului la taxele vamale ale SUA
Anul trecut, 24 de diplomaţi americani şi membri ai familiilor lor din Cuba au fost victimele unor misterioase 'atacuri' care le-au provocat traumatisme cerebrale.
Zece diplomaţi canadieni şi rude ale lor au avut de suferit de asemenea în urma unei boli ciudate.
SUA au creat de atunci un grup de lucru pentru elucidarea acestor misterioase maladii care au afectat diplomaţi din cele două ţări, a declarat marţi secretarul de stat american Mike Pompeo.
Într-o declaraţie făcută marţi de Departamentul de Stat, nu există nicio referire la posibilitatea unui atac deliberat în China.
Cu toate acestea, Departamentul de Stat a avertizat că diplomaţii americani ar trebui să alerteze personalul medical al misiunii lor în cazul în care 'constată apariţia de noi simptome care puteau să înceapă în asociere cu senzaţii auditive neidentificate'.
'Simptomele semnalate vizează ameţeală, dureri de cap, zgomote în urechi, oboseală, probleme cognitive, probleme vizuale, tulburări de ureche, surditate, tulburări de somn', a precizat Departamentul de Stat.
Seymour Hersh, jurnalist castigator al premiului Pulitzer
