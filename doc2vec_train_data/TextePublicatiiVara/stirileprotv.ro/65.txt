Un tânăr de 21 de ani şi sora lui de numai 8 ani au scăpat cu viaţa, ca prin minune, după ce maşina în care se aflau a intrat sub un TIR. Totul s-a petrecut pe drumul european 79, în judeţul Bihor.
Şoferul TIR-ului a întors peste linia continuă, la ieşirea dintr-o benzinărie, moment în care le-a tăiat calea celor doi.
Tânărul aflat la volanul autoturismului nu a mai putut face nimic pentru a evita impactul.
Accidentul s-a petrecut la câţiva kilometri de Oradea. Tânărul îşi luase sora mai mică de la şcoală şi mergeau spre casă, însă în drumul său, şoferul unui TIR a efectuat o manevră ce le putea curma viaţa celor doi fraţi.
"A dorit să iasă din benzinărie, moment în care a fost izbit din lateral, de către maşină din spatele meu”, a spus un martor.
Polițist: "Conducătorul autotrenului înmatriculat în Republica Moldova a ieşit din staţia de carburanţi fără să se asigure, a virat la stânga peste marcajul axial dublu continuu, moment în care conducătorul unui Passat nu a reuşit să evite impactul”.
Când şi-a dat seama ce tragedia ar fi putut provoca, şoferul TIR-ului a amuţit.
”Da mă scuzaţi, eu sunt disperat.”
Între timp, cei doi fraţi au fost transportaţi de urgenţă la spital.
Dr. Alexandru Mateoc, medic UPU Oradea: "O fetiţă de 8 ani şi un adult de 21 de ani, amândoi stabili hermodinamic şi respirator, cu traumatisme cranio-cerebrale şi contuzii uşoare."
În urma accidentului, circulaţia în zona a fost îngreunată mai bine de o oră.
Şoferul TIRului s-a ales acum cu dosar penal pentru vătămare corporală din culpă.
