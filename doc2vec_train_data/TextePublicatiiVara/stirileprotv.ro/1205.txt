Liderul ALDE Călin Popescu Tăriceanu, partenerul de guvernare al PSD, a dat exemple de ”abuzuri și grave excese care s-au petrecut în ultima vreme” în justiție, susținând astfel mitingul anunțat de social-democrați sâmbătă.
Tăriceanu s-a referit la controversata decizie a CCR prin care judecătorii Curții i-au cerut președintelui Klaus Iohannis să o demită pe Codruța Kovesi de la conducerea DNA.
El susține că independența procurorilor nu este afectată ”în niciun fel” de această decizie.
”Independența procurorilor este asigurată prin faptul că ministrul niciodată nu poate interveni în instrumentarea dosarelor, care reprezintă apanajul exclusiv al procurorilor.
Prin această decizie a Curții nu este în niciun fel afectată independența procurorilor, dar, în schimb, sigur, remarc și este un lucru foarte bun, Curtea Constituțională nu a făcut decât să întărească acest principiu constituțional, care până acum în ultimii ani am văzut a fost numai un simplu enunț pe hârtie.” - a spus Tăriceanu, miercuri, la Palatul Parlamentului.
Tăriceanu: ”Șefa DNA să demisioneze. Ambasada SUA nu are ce să spună”
În continuare, liderul ALDE a declarat că ”în ultima vreme” au avut loc abuzuri și grave excese” tocmai din cauza lipsei controlului asupra procurorilor.
”Lipsa oricărui control la nivelul Parchetului a dus la abuzurile și gravele excese care s-au petrecut în ultima vreme, și aici vă readuc aminte tot ce s-a întâmplat la unitățile de Parchet DNA, de la Ploiești, din alte orașe.
Tot ceea ce s-a întâmplat cu semnarea protocoalelor secrete .. Lucrurile acestea nu pot să rămână nesancționate sau neobservate. Sigur că îi revine Parlamentului o sarcină extrem de importantă de a rectifica sau de a corecta lacunele legislative, dar în același timp, conform principiului controlului și echilibrului reciproc al puterilor în stat, nicio instituție nu poate să rămână în afara vreunui sistem de control și echilibru. Și, în acest sens, Constituția așa cum a fost gândită, a prevăzut să existe și la nivelul procurorilor un element de control în ceea ce privește funcționarea Parchetelor.” - a mai declarat Tăriceanu.
Social-democrații scot sâmbătă în stradă câteva sute de mii de oamenii la un miting în Piața Victoriei, ”pentru apărarea democrației”.
Liviu Dragnea a anunţat organizarea, pe 9 iunie, de la ora 20,00, a unui miting "împotriva abuzurilor de mai mult timp" şi a încălcării principiilor statului de drept.
Decizia a fost luată de Comitetul Executiv Naţional al PSD.
"Îi aşteptăm pe toţi cei care doresc să trăiască într-o ţară liberă (...), într-o ţară în care din cauza unei propagande toxice uriaşe se pune problema ca o structură nelegitimă, obscură, subterană să paraziteze instituţiile statului, să paraziteze deciziile şi să influenţeze într-un mod ocult decizii importante, să permită abuzuri, (...) să permită ca zeci, mii de destine să fie distruse", a declarat preşedintele PSD, la finalul reuniunii CExN al formaţiunii.
În luna mai, Călin Popescu-Tăriceanu a fost achitat de judecătorii Înaltei Curţi de Casaţie şi Justiţie, în dosarul în care este acuzat mărturie mincinoasă.
La ultimul termen de judecată, procurorii DNA au cerut o pedeapsă de 3 ani de închisoare cu executare pentru Călin Popescu-Tăriceanu, susţinând, în faţa instanţei, că preşedintele Senatului, la fiecare ocazie, a făcut totală abstracţie de faptul că acuzaţiile sunt probate temeinic, iar într-un "act de totală aroganţă" a venit cu tot felul de probe sau justificări pentru menţinerea propriei versiuni a relatărilor - ei considerând că acesta a avut "apărări puerile, nedemne de pregătirea superioară".
Decizia NU este definitivă.
Călin Popescu-Tăriceanu a fost trimis în judecată de DNA pe 7 iulie 2016 pentru mărturie mincinoasă şi favorizarea făptuitorului.
Conform DNA, în cadrul actelor de cercetare privind retrocedarea nelegală a unei suprafeţe din pădurea Snagov şi a Fermei Băneasa, Tăriceanu a făcut, sub jurământ, la data de 15 aprilie 2016, declaraţii necorespunzătoare adevărului cu privire la aspecte esenţiale ale cauzei asupra cărora a fost întrebat şi nu a spus tot ce ştie în legătură cu împrejurări esenţiale, urmărind prin aceasta împiedicarea/îngreunarea tragerii la răspundere penală a inculpaţilor cercetaţi în dosarul trimis în judecată. 
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
