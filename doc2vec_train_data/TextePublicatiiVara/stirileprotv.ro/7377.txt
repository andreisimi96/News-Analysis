Comisarul european pentru Energie, Maros Sefcovic, a avut, luni, la Bucureşti, o serie de discuţii cu premierul Viorica Dăncilă şi cu vicepremierul Viorel Ştefan.
România şi celelalte state membre trebuie să prezinte Comisiei Europene, până la sfârşitul anului, planurile naţionale de energie şi schimbări climatice, care să conţină strategia pe care şi-o planifică fiecare stat în acest sector pentru viitor, a declarat, luni, Maros Sefcovic, vicepreşedinte al Comisiei Europene, relatează Agerpres.
El a participat la un forum organizat la Bucureşti pe tema oportunităţilor în sectorul energetic în timpul preşedinţiei României la Consiliul UE.
"Sunt convins că preşedinţia românească se va desfăşura într-un cadrul profesionist şi că vom putea găsi răspuns pentru dosarele care sunt încă în discuţie, însă acestea depind şi de succesul preşedinţiei austriece. Există însă şi un dosar asupra căruia austriecii nu pot lucra, având în vedere faptul că am propus, până la sfârşitul anului, ca statele membre să lucrează asupra planurilor de energie şi de schimbări climatice", a spus Sefcovic.
El a arătat că aceste planuri sunt un element special, sunt ultima piesă din acest puzzle complicat, pe care îl reprezintă transformarea energiei în Uniunea Europeană.
"În ultimii patru ani am lucrat la transformarea noilor tehnologii şi a avansului din sectorul energiei pentru a vedea cum putem diminua pierderile din energie, cum putem creşte competitivitatea industriilor, să ne dăm seama cum putem moderniza industria europeană, în linie cu prevederile legate de climă asumate în Acordul de la Paris", a susţinut oficialul european.
Potrivit acestuia, este foarte importantă strategia pe care şi-o fixează fiecare ţară, pentru atragerea investiţiilor.
"Mai avem nevoie de o ultimă piesă: să vedem ce planuri au ţările şi cum şi-l identifică ele, cum cred ele că pot lucra, să vedem, deci, cum se vede România pe ea însăşi în 2030, care este mixul de energie pe care vi-l doriţi, care doriţi să fie legătura cu vecinii, ce credeţi despre interconectarea de pe piaţa de energie şi gaz, cum vedeţi transformarea din sectorul de transport şi cercetare, astfel încât să beneficiaţi de fondurile mari care vor fi alocate pentru programele de cercetare în Europa. Este un element asupra căruia trebuie să luptaţi, este o sarcină în care este nevoie de un impuls politic puternic din partea Guvernului. Planurile privind energia şi clima reprezintă strategia de importanţă crucială, atât pentru România, cât şi pentru celelalte state membre", a continuat vicepreşedintele Comisiei Europene.
Sefcovic a mai spus că aceste planuri vor fi prezentate pentru prima dată în timpul preşedinţiei României.
"M-aş bucura să facem asta împreună cu dumneavoastră şi să prezentăm ultimul raport privind starea sectorului energetic în Uniune, să vedem în ce fel planurile reflectă noile realităţi şi să vedem care sunt semnalele investitorilor. Credem că este un moment important care are loc şi m-am bucurat să putem lucra împreună", a arătat Sefcovic.
Vicepreşedinte CE: România este prima ţară care a exportat gaze;acum răspunderea dumneavoastră depăşeşte cadrul naţional
România este prima ţară europeană care a exportat gaze, acum 60 de ani, iar acum răspunderea depăşeşte cadrul naţional şi regional, întrucât România este esenţială pentru securitatea energetică a întregii Europe, a declarat, luni, Maros Sefcovic, vicepreşedinte al Comisiei Europene.
Sefcovic, care are în portofoliu coordonarea Uniunii Energetice, a participat la un forum organizat la Bucureşti pe tema oportunităţilor în sectorul energetic în timpul preşedinţiei României la Consiliul UE.
Declaraţia sa vine în contextul în care Comisia Europeană a declanşat de mai mulţi ani o procedură de infringement împotriva României pentru blocarea exporturilor de gaze.
"Chiar dacă nu toată lumea îşi aduce aminte de aceste lucruri, România este prima ţară europeană care a exportat gaz, aţi marcat aceste lucruri în Europa, aţi arătat ce înseamnă interconectivitatea înainte ca aceasta să devină tema şi efortul Uniunii Energiei. Cunoaşteţi aceste lucruri încă de acum 60 de ani, când aţi început proiectele energetice. Care este diferenţa între ce se întâmpla atunci şi acum? Acum sunteţi parte a celei mai mari economii a Planetei şi răspunderea dumneavoastră depăşeşte cadrul naţional şi cadrul regional şi sunteţi un partener important pentru siguranţa energetică a întregii Europe", a susţinut Sefcovic.
El a amintit că România poate juca un rol substanţial şi datorită zăcămintelor care vor fi extrase din Marea Neagră.
"Există o perspectivă nouă şi promiţătoare a extracţiei de gaze din Marea Neagră şi mă bucur că lucraţi îndeaproape cu noi pentru a ne asigura că proiectul BRUA şi alte conducte de interconectare vor fi construite, pentru a oferi noi posibilităţi pentru consolidarea pieţei interne a energiei, mai ales în această parte a Europei care a depins foarte mult de gazul rusesc pentru o perioadă lungă", a continuat oficialul european.
În ceea ce priveşte proiectul BRUA, el asigurat că acesta este considerat de Uniunea Europeană un proiect de importanţă strategică, cu un sprijin financiar substanţial.
Seymour Hersh, jurnalist castigator al premiului Pulitzer
