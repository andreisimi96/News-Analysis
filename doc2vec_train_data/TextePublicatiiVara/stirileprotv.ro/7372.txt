După atâtea ploi torenţiale, câteva localităţi din Covasna şi Braşov sunt sub ape. În imaginile surprinse din aer, se văd unite de o imensă mlaștină, formată de mai multe râuri care s-au umflat neaşteptat de mult.
Viiturile au rupt digurile, au distrus numeroase locuinţe, iar acum șuvoaiele curg direct prin curţile oamenilor - disperaţi că au pierdut tot ce aveau în noroi. Cei mai norocoşi au reuşit să-şi urce în pod câteva animale.
Şuvoaiele de apă care au năvălit în mai multe localităţi din judeţul Covasna sunt încă de neoprit. Digurile de protecţie au fost sparte de puhoaiele violente care şi-au săpat printre casele oamenilor.
De trei zile oamenii de luptă cu mâlul din case şi încearcă să îşi recupereze din bunuri. Alţii nu au reuşit să ajungă încă înăuntru din cauza apelor care în unele zone ajung şi la un metru.
Furioşi, oamenii spun că se aşteptau ca digurile să cedeze, pentru că nu erau întreţinute. Au avetizat autorităţile că pământul e ciuruit de animale sălbatice, dar nimeni nu i-a luat în seamă.
Case înghiţite de nămol şi pietriş. Imagini cutremurătoare cauzate de inundații în Moldova
”Aicea s-a rupt digu' şi aici a năvălit apa peste noi. Maşinile le-a dus, le-a întors, uite ce a făcut acolo, a rupt tot”, spune un localnic.
”Niciodată nu a fost întreţinut. Niciodată. N-au venit cu nişte măsuri de consolidare, cu nimic. Cu nimic!”, spune un alt localnic.
Oamenii au cerut inclusiv premierului venit în zonă să rezolve problema digului.
Reprezentanţii Ministerului Apelor anunţa o serie de investiţii pentru apele din zonă şi susţin că ele s-au umflat mai mult decât au estimat proiectanţii când au făcut podul din zonă.
Viiturile au distrus şi un pod peste Olt, important în zonă, pentru că făcea legătura cu Țara Făgărașului. Acum oamenii fac un ocol de 60 de km.
Podul este şubred încă din primăvară, când au fost inundaţii. Autorităţile locale susţin că au depus cerere către autorităţile de la Bucureşti ca să le dea bani pentru reparaţii, însă nu au primit răspuns.
Din păcate, este al doilea pod din judeţul Braşov distrus în ultimele zile de viituri. Celălalt este unul de cale ferată.
În localitatea Băcel este prăpăd. Râul Târlung continuă să se reverse pe străzi şi în casele oamenilor şi nu se va opri până când digul rupt nu va fi reparat. Până acum sunt 300 de case afectate în judeţul Covasna. Sunt oameni care nu pot intra în case şi stau pe la rude, iar alţii stau în noroi. Sunt sute de animale moarte, bunuri distruse şi culturi inundate.
Aceeaşi situaţie este şi în alte două localităţi vecine, tot din cauza digurilor care au cedat. Oamenii sunt supăraţi şi spun că deşi au făcut numeroase sesizări, responsabilii nu au făcut lucrări de consolidare.
În alte zone din judeţul Covasna, dar şi din judeţul Braşov lovite de viituri în ultimele două zile ape s-au retras dar în urma rămâne dezastru, iar oamenii fac bilanţul sumbru al pagubelor.
