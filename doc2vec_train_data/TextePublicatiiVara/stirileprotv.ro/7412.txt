De teamă că vor retrăi clipele cumplite când viiturile le-au măturat gospodăriile, oamenii din județele Braşov şi Covasna, năpăstuiți de ape, au făcut noapte albă.
Au păzit digurile care amenințau în orice moment să se surpe sub presiunea râurilor umflate. Ajutați de jandarmi și pompieri, au supraînălțat malurile cu saci cu nisip. Deşi nu a mai plouat, riscul de inundaţii persista.
Afectat de inundaţiile din primăvara, podul de peste Olt, dintre localităţile Crihalma şi Comana, a fost dus cu totul de ape, sub privirile neputincioase ale localnicilor.
Buştenii aduşi de apele umflate ale Oltului au distrus total podul pe care localnicii oricum nu mai puteau trece decât cu piciorul.
Maşinile făceau un ocol de 40 de km ca să ajungă dintr-un sat în altul. Din martie şi până acum autorităţile nu au găsit soluţii să repare cele două picioare de susţinere, rupte de ape.
Este stare de alertă şi la Tărlungeni, unde răul învolburat a săpat peste noapte din maluri şi a ajuns aproape de case. Oamenii se tem că pământul se va surpa sub locuinţele lor.
La Lunca Mărcușului apa continua să curgă prin curţile oamenilor, deşi nu mai plouă. După ce a spart digul, raul Tărlung şi-a format o nouă albie, care trece chiar prin sat.
Oamenii care nu au vrut să-şi părăsească gospodăriile pline de noroi au primit apă şi conserve şi încearcă să-şi pună la adăpost puţinele lucruri neatinse de apă.
Necazurile parcă nu se mai opresc în Lunca Marcusului, străzile s-au transformat în râuri, maşinile şi curţile sunt sub ape, totul din cauză că digul s-a rupt la nici 30 de metri de locuinţele oamenilor.
În satul Băcel din Covasna, localnicii au format echipe şi au patrulat toată noaptea pe digul care le apară casele de răul Negru care s-a umflat extrem de mult.
Dincolo de digul ameninţat de furia apelor se află două sute de gospodarii pe care oamenii ar putea fi nevoiţi să le părăsească, dacă raul continua să crească. De teamă să nu ajungă în această situaţie, localnicii au umplut saci cu nisip şi au supraînălţat digurile în zonele vulnerabile.
Gyula Santa, primarul localităţii Chichiş: "Numai Dumnezeu ne poate salva, pentru că noi facem tot ce e omeneşte posibil".
Pentru că răul Negru a crescut atât de mult s-au instituit restricţii de viteza a circulaţiei trenurilor. Acestea nu au voie să ruleze cu mai mult de 15 km la oră.
