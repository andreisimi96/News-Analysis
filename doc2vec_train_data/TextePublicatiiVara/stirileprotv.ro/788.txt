Aviaţia israeliană a lovit zece obiective ale Hamas ca ripostă la tirurile de rachete asupra teritoriului israelian plecate dinspre Fâşia Gaza unde mişcarea islamistă palestiniană deţine controlul, a anunţat armata duminică, citată de AFP.
Avioane de luptă au lovit zece situri teroriste în trei complexe militare aparţinând mişcării teroriste Hamas, în Fâşia Gaza", a declarat armata israeliană într-un comunicat.
"Printre aceste obiective figurau două situri de fabricare şi stocare a muniţiei aparţinând Hamas şi un complex militar", a adăugat armata.
Loviturile aeriene au constituit o replică la tiruri cu rachete asupra Israelului, precum şi la "diverse activităţi teroriste aprobate şi desfăşurate de Hamas în cursul weekendului", potrivit comunicatului militar israelian.
Surse palestiniene nu au anunţat victime omeneşti după aceste raiduri aeriene.
Armata israeliană a atacat cu tancurile în Fâșia Gaza. Doi palestinieni au murit
Sâmbătă seară, două rachete au fost trase din Fâşia Gaza asupra sudului Israelului, unde sirenele de alertă au fost declanşate pentru ca locuitorii să intre în adăposturi.
Domul de Fier, sistemul israelian de apărare antirachetă, a interceptat una din rachete, iar a doua nu şi-a atins ţinta şi aparent a căzut în interiorul Fâşiei Gaza, potrivit armatei.
Alte două rachete au fost trase în direcţia Israelului puţin mai târziu, în primele ore ale zilei de duminică, şi amândouă au fost interceptate, a făcut cunoscut armata.
Niciuna dintre grupările armate prezente în Fâşia Gaza nu a revendicat, deocamdată, responsabilitatea pentru aceste tiruri cu rachete.
Ultimele schimburi de focuri au avut loc după funeraliile organizate sâmbătă ale unei tinere palestiniene ucise de gloanţe cu o zi înainte de soldaţi israelieni în apropierea de frontiera dintre Fâşia Gaza şi teritoriul israelian.
Seymour Hersh, jurnalist castigator al premiului Pulitzer
