Este alertă de pestă porcină africană în Delta Dunării. Specialiştii de la Institutul de Diagnostic şi Sănătate Animală au confirmat existenţa a patru focare, în mai multe sate ale comunei Ceatalchioi.
Deja au fost sacrificaţi peste 20 de porci, însă mai multe echipe ale Direcţiei de Sănătate Publică se afla pe teren, pentru a identifica alte posibile îmbolnăviri. 
Autorităţile locale presupun că virusul a fost transmis de la cetele de mistreţi şi şacali care trec zilnic prin satele deltei. Au fost multe persoane care şi-au sacrificat porcii când au văzut că se simt rău, iar inspectorii DSV Tulcea au confiscat carnea, dar şi celelalte alimente cu care a intrat în contact, în congelatoare.
Animalele care dădeau semne de îmbolnăvire au fost, de asemenea, sacrificate şi toate leşurile au fost distruse de medicii veterinari.
Ce trebuie să ştie populaţia, înainte de toate, este că pesta porcină africană nu se transmite la om. Este, însă, o boală infecţioasă, contagioasă, cu rezistenţă foarte mare a virusului, care, în carne, poate fi activ şi după un an de zile. Măsurile care trebuie luate de urgenţă au fost deja anunţate de DSV: toate animalele trebuie crotaliate, inventariate, ţinute închise în coteţe şi nu trebuie să intre în contact cu animalele sălbatice. Orice suspiciune de îmbolnăvire trebuie anunţată medicilor veterinari.
