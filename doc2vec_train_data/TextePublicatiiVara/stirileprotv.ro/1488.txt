Sâmbătă se anunţă o zi aglomerată, cu blocaje rutiere în mai multe zone centrale din Bucureşti. 13 adunări publice și evenimente au primit aprobare.
Numai în Piaţa Victoriei vor fi mitingul PSD, marşul comunităţii LGBT şi marşul normalităţii organizat de Partidul Noua Dreapta. Polițiștii și jandarmii vor supraveghea aceste evenimente, în număr mare, mai ales în pieţele unde există riscul să se întâlnească şi grupuri cu opinii diferite.
Ziua începe cu restricţii în zona parcului Herăstrău, denumit acum Regele Mihai I. Acolo va avea loc, între 9.30 şi 10.30, un cros pentru susţinerea femeilor care au învins cancerul de sân şi de col uterin. Vor fi restricţii până la 21:00, pentru breteaua din faţa intrării în parc.
După prânz, Piaţa Victoriei va fi loc de adunare pentru trei manifestaţii diferite.
Ce a păţit primarul PSD care a criticat mitingul organizat de partid pentru "penalul Dragnea"
Întâi, Marşul Normalităţii, pentru familia întemeiată între o femeie şi un bărbat. Susţinătorii vor merge de la Piaţa Victoriei la Mitropolia Română. Restricţii de circulaţie pe acest traseu vor fi până la ora 15.30.
De la 17.30, în Piaţa Victoriei se întâlnesc cei care participă la marşul Diversităţii, pentru comunitatea LGBT. Aceştia vor merge pe Calea victoriei, până la Universitate, unde vor rămâne până la ora 20.30.
”Estimarea noastră prudentă este de 4.000 de persoane, pentru că vedem cum an de an creşte numărul celor care participă la marşul Pride. Într-un context destul de ostil...”, spune unul din organizatori.
Între timp, de la ora 20:00, începe mitigul PSD împotriva abuzurilor, în Piaţa Victoriei, însă traficul se blochează pe arterele principale începând cu orele 14:00.
”Problema este posibilitatea de a avea suficiente mijloace de transport, dar eu cred că pot veni în Bucureşti peste 200.000 de oameni uşor”, spune deputatul FLorin Iordache.
În timp ce unii vor protesta, alţii se vor distra în Piaţa Constituţiei, unde până la 23:00, va avea loc un spectacol organizat de Teatrul Excelsior.
13 evenimente unele de mare amploare au loc sâmbătă, în Bucureşti, de dimineaţă şi până seara. Pentru ele, poliţia şi jandarmeria au chemat pe toată lumea la muncă.
Georgian Drăgan, purtătorul de cuvânt al IGPR: ”Poliţia Română, Jandarmeria, precum şi celelalte structuri cu atribuţii în domeniu vor acționa în sistem integrat. vor fi constituite dispozitive flexibile, pregătite orice eventual eveniment.”
Capitala va fi supravegheată întreaga zi şi din aer. Un elicopter al Inspectoratului General de Aviaţie va survola deasupra oraşului. De sus, un poliţist rutier le va transmite informaţii colegilor de la sol, care vor acţiona dacă vor fi blocaje în trafic.
Poliţiştii le recomanda participanţilor să nu vină la aceste acţiuni cu bagaje voluminoase, să nu parcheze în zonele cu manifestaţii şi să aibă un act de identitate asupra lor. Iar dacă sunt legitimaţi, să prezinte documentul.
