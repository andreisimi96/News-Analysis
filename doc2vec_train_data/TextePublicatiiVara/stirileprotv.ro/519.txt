Ministerul de Externe rus a comunicat, miercuri, că se bucură că jurnalistul Arkadi Babcenko este în viaţă, dar susţine că Ucraina s-a folosit de povestea sa pentru propagandă, scrie Reuters.
Babcenko, un jurnalist rus şi un critic dur al Kremlinului, a fost crezut mort după ce autorităţile ucrainene i-au înscenat moartea pentru a găsi persoanele care încercau să îl asasineze, potrivit News.ro .
El a apărut miercuri la o conferință de presă la care participau mai mulți jurnaliști, care așteptau cele mai noi informații din partea autorităților, privind presupusul asasinat, informează BBC News și The Guardian.
La respectiva conferință, șeful serviciilor de securitate ucrainene Vasiyl Hrytsak preciza că „asasinatul” ar fi fost înscenat, astfel încât să „expună” agenții ruși. La rândul său, soția lui Babchenko precizase că jurnalistul a fost împușcat la nivelul spatelui, când a ieșit din apartament.
Reacția Rusiei după ce a fost acuzată că se află în spatele uciderii jurnalistului Arkadi Babcenko
Potrivit oficialilor citați de The Guardian, Babchenko – critic la adresa regimului de la Kremlin – și-ar fi înscenat moartea într-o operațiune coordonată cu poliția ucraineană, ca parte dintr-o anchetă privind o serie de amenințări cu moartea pe care jurnalistul le-a primit. Înscenarea fusese planificată de mai bine de o lună.
„Îi cer scuze soției mele”, a spus jurnalistul, la conferința de presă, precizând că aceasta - cea care l-a și găsit sângerând în casă - nu a știut nimic.
Arkady Babchenko, corespondent de război, a fugit din Rusia în 2017, după ce a primit amenințări cu moartea pentru mesajele pe care le posta pe rețelele de socializare. În ultimii ani, mai mulți jurnaliști și dizidenți au fost uciși la Kiev, iar anchetele au rămas nerezolvate.
Seymour Hersh, jurnalist castigator al premiului Pulitzer
