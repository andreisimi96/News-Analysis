Preşedintele Rusiei, Vladimir Putin, l-a primit joi la Kremlin pe şeful prezidiului Adunării Supreme a Poporului din Coreea de Nord, Kim Yong Nam.
Acesta i-a înmânat un mesaj în scris din partea liderului nord-coreean Kim Jong-un, informează agenţiile de presă Reuters şi TASS, citate de Agerpres .
Anterior, preşedintele rus  i-a transmis liderului nord-coreean prin acest oficial o invitaţie pentru efectuarea unei vizite în luna septembrie în Rusia.
Cu această ocazie, şeful statului rus a salutat derularea cu succes a summitului între preşedintele american Donald Trump şi omologul său nord-coreean marţi în Singapore şi a apreciat că această întâlnire a îndepărtat perspectivele unui conflict militar major în Peninsula Coreeană.
'Întreaga lume era extrem de îngrijorată şi situaţia creată acolo (în Peninsula Coreeană) putea să ducă la consecinţe foarte grave, inclusiv la un conflict militar major', a afirmat şeful statului rus, opinând că, în urma summitului din Singapore, 'acest scenariu nefavorabil s-a îndepărtat şi au apărut perspective pentru rezolvarea tuturor problemelor prin mijloace paşnice şi diplomatice', potrivit TASS.
Invitaţia trimisă de Putin lui Kim de a efectua o vizită în Rusia vine la câteva zile după summitul istoric între preşedintele SUA, Donald Trump, şi liderul nord-coreean în Singapore, în cadrul căruia cei doi lideri au semnat o declaraţie comună în care Phenianul se angajează pentru o ''denuclearizare completă în Peninsula Coreeană'.
Seymour Hersh, jurnalist castigator al premiului Pulitzer
