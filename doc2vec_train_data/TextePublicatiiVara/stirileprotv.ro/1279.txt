Inquam Photos / Octav Ganea
Grupul Corupția Ucide susține că „nu va iniția demersuri de natură să împiedice desfășurarea” mitingului programat sâmbătă, în Piața Victoriei, de PSD și anunță un protest pentru ziua de duminică.
„După cum știți, sâmbătă 9 iunie, va avea loc un miting organizat de PSD în Piața Victoriei, locul în care până acum s-au desfășurat majoritatea protestelor #rezist. În momentul acesta există o dezbatere aprinsă în rândul societății civile referitoare la reacția pe care ar trebui grupurile civice să o aibă față de această manifestație respectiv care va fi poziționarea comunității Corupția Ucide. După ce am cântărit atent toate opțiunile, decizia noastră este următoarea: Sâmbătă, Corupția Ucide NU va iniția demersuri de natură să împiedice desfășurarea acestei manifestări”, se arată într-un mesaj publicat pe Facebook de grupul Corupția Ucide.
„Chiar dacă noi am manifesta pașnic, iar scopul nostru ar fi strict ironizarea motivelor pentru care mitingul a fost organizat sau crearea unui dialog cu susținătorii lor, participarea noastră ar duce aproape inevitabil la apariția unor conflicte. Acest lucru îi va permite imediat PSD-ului să pozeze în victimă. Sunt șanse foarte mari să fie oameni pregătiți special pentru a face scandal, pentru a da de înțeles că noi nu îi lăsăm să își exercite dreptul la exprimare. Într-o democrație reală, dreptul la exprimare ne aparține tuturor deși toți suntem extrem de revoltați de abuzurile și manipularea propagată de coaliție”, se mai arată în mesaj.
Corupția Ucide face apel la susținătorii să nu se lase provocați și anunță un protest pentru ziua de duminică. „Acest miting ne va da mult material de lucru tuturor: abuzurile comise de coaliție în organizarea lui au fost atât de multe, încât avem ce documenta urmând să le denunțăm public și să ne asigurăm că se vor concretiza în plângeri penale. Respectul pentru cetățeni nu mai este negociabil! Duminică seara însă, vă așteptăm în Piața Victoriei!”, mai precizează sursa citată.
Miercuri, Jandarmeria Română a precizat că protestul #rezist anunțat pentru sâmbătă seară în Piața Victoriei și care ar urma să se suprapună cu mitingul organizat de PSD nu este autorizat de Primăria Capitalei.
