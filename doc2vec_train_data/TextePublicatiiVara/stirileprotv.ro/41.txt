Vacanța de Rusalii nu a început prea bine pentru cei care au plecat sâmbătă spre munte, pe Valea Prahovei.
Între Nistorești, Comarnic și Sinaia s-au format cozi uriașe pe kilometri întregi, așa că au pierdut câteva ore în trafic până când au ajuns la destinație.
Cei care au crezut că vor scăpa de aglomeraţie dacă pleacă mai târziu, s-au înşelat amarnic. La Nistoresti s-au trezit blocaţi în coloane de maşini.
"Ca melcul, ca melcul! Se circulă bine pe autostrada asta! D-aia plătim taxe, să stăm la cozi!" - este indignat un șofer.
Mulţi şi-au pierdut speranţa că vor merge vreodată spre munte pe autostradă.
"Sănătate pentru Guvern, domnule! Să trăiască Guvernul. Fiecare Guvern cum a venit aşa a plecat, fără autostrăzi, fără nimic!", spune alt șofer.
Abia spre seară traficul a revenit la normal, dar se circulă cu dificultate între Buşteni şi Predeal.
