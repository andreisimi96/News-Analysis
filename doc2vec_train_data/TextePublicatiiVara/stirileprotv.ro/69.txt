25 mai 2018 15:50 / 8907 vizualizari
Cei mai bogați copii de oligarhi ruși. Fiul directorului Lukoil va moșteni o avere de 17 mld. dolari
Revista americană Forbes a dat publicităţii cea de-a treia ediţie a clasamentului celor mai bogaţi moştenitori din Rusia.
Facebook Twitter RSS Feed Newsletter
Yusuf Alekperov, în vârstă de 28 de ani, fiul lui Vagit Alekperov, directorul general şi cel mai mare acţionar de la grupul petrolier Lukoil, ocupă în continuare prima poziţie în topul celor mai bogaţi moştenitori din Rusia, ca și în 2017, scrie Agerpres.
"Yusuf Alekperov, singurul fiu al directorului Lukoil, Vagit Alekperov, este cel mai bogat moştenitor cu o avere de 17 miliarde de dolari", susţine Forbes.
Pe următoarele două locuri se situează cei doi copii ai lui Leonid Mikhelson, cel mai mare acţionar de la producătorul de gaze Novatek, care ar urma să moştenească fiecare 8,9 miliarde de dolari iar pe locurile patru şi cinci se situează copiii proprietarului EuroChem, Andrei Melnichenko, care vor moşteni fiecare 7,3 miliarde de dolari.
Clasamentul celor mai bogaţi 20 de moştenitori din Rusia a fost realizat de experţii Forbes care au împărţit averea fiecărui miliardar rus între copii lor recunoscuţi în mod oficial. Lista din 2018 include 20 de familii şi 46 de copiii cu o avere totală de 211 miliarde de dolari.
Potrivit Forbes, la data de 20 aprilie 2018 erau 102 miliardari în Rusia iar averea lor combinată se ridica la 403 miliarde de dolari. Dacă această avere ar fi distribuită în mod egal între toţi 289 de copii miliardarilor ruşi, fiecare din copii ar fi la rândul său miliardar cu o avuţie medie de 1,4 miliarde de dolari.
La începutul acestui an, Vagit Alekperov a anunţat că a finalizat transferul acţiunilor sale către moştenitorii săi prin intermediul unui trust, adăugând că aceştia nu vor putea să îşi împartă pachetul de acţiuni.
Lukoil este al doilea mare producător de ţiţei din Rusia, cu rezerve dovedite de hidrocarburi care se ridică la aproximativ 1,3% din rezervele globale. Lukoil România este unul dintre liderii pieţei petroliere româneşti, având o cotă de aproximativ 20% din piaţa totală de produse petroliere. În prezent, compania Lukoil România deţine rafinăria Petrotel şi comercializează carburanţi printr-o reţea de 300 de staţii de distribuţie.
autor: InCont.ro , 25 mai 2018 15:50
Mai multe despre:
