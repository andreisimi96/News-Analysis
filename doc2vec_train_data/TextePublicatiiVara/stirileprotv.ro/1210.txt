Indicele Robor la trei luni, în funcţie de care sunt calculate dobânzile la majoritatea creditelor în lei, a crescut la 2,87%, cel mai mare nivel din octombrie 2014 până în prezent, potrivit datelor publicate miercuri de Banca Naţională a României.
Robor la trei luni este indicatorul principal în funcţie de care se calculează dobânzile variabile la creditele în lei, scrie News.ro .
Marţi, indicele a stagnat la 2,85%.
Miercuri, indicele a atins nivelul de 2,87%, cel mai mare din 14 octombrie 2014, când a fost 2,89%.
Indicele a crescut accelerat începând din 13 aprilie, când a atins nivelul de 2,07%.
Totodată, indicele Robor la şase luni a crescut miercuri la 2,98%, cel mai mare nivel din 3 octombrie 2014, când a fost 2,98%.
BNR a anunţat, în 7 mai, creşterea ratei dobânzii de politică monetară de la 2,25% la 2,50% pe an.
