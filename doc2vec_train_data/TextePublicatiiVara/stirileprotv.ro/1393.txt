Doi copii în vârstă de 5 şi 9 ani şi tatăl lor de 32 de ani au ajuns la spital, joi seară, în urma unui accident rutier petrecut în municipiul Buzău.
Accidentul a fost provocat de către bărbat, care era băut la volan şi care a lovit cu maşina un alt autoturism oprit la o trecere de pietoni.
Potrivit Poliţiei Judeţene Buzău, accidentul a fost provocat de un bărbat de 32 de ani care conducea un autoturism înmatriculat în Spania pe strada Republicii din municipiul Buzău şi nu a observat la timp o maşină oprită pentru a acorda prioritate la trecerea de pietoni şi a intrat în coliziune cu aceasta, scrie news.ro . 
În urma impactului, doi copii aflaţi pe bancheta din spate a autoturismlui care a provocat accidentul, dar şi şoferul au fost răniţi şi transportaţi la Spitalul Judeţean de Urgenţă Buzău.
Şoferul vinovat de producerea accidentului a fost testat alcoolscopic, reieşind o concentraţie de 0,78mg/l alcool în aerul expirat. Lui i-a fost întocmit dosar penal pentru conducere sub influenta alcoolului şi pentru vătămare corporală din culpă.
