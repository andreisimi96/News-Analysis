Ne sufocam la propriu în Bucureşti, din cauza prafului şi a poluării. Este semnalul de alarmă pe care îl trag, încă o dată, asociaţiile de protecţie a mediului, în timp ce autorităţile nu dau semne că vor să ia măsuri.
În aceste condiţii, România a trecut de faza avertizărilor din partea Comisiei Europene, iar dosarul de sancţionare pentru poluare a fost înaintat la Curtea de Justiţie a Uniunii Europene. Asta înseamnă că suntem mai aproape că oricând să plătim câte 100 de milioane de euro, pe zi, amendă.
Tot mai des, pe străzile din Bucureşti, vedem biciclişti cu mască. Unele simple, ca pentru răceală, altele speciale, care filtrează particulele de praf. Aşa arată una dintre ele, după ce a fost purtată două săptămâni, câte o oră pe zi.
"Se vede diferenţa de culoare dintre albul imaculat şi particulele de praf", ni se explică.
Andrei, biciclist: "După 20-30 de minute, începeam să tuşesc, simţeam ceva în gât. Nici această mască nu e perfectă. Și cu ea simt praful, dar e totuşi mai bine."
Mihai Denes, bicilist: "În special în zona centrală simţi praf printre dinţi, nasul înfundat de la fum"
Un alt ciclist ne spune că în intersecţii aerul este irespirabil.
Cea mai mare densitate de praf şi cea care îi îmbolnăveşte pe oameni, se găseşte de la nivelul solului, până la doi metri înălţime, adică pe acolo pe unde trecem cu toţii.
Cu toate acestea, autorităţile nu se grăbesc să ia măsuri. Nici măcar nu rezolvă problema staţiilor de monitorizare a aerului din Capitală.
O hartă care ilustrează calitatea aerului în Europa, publicată în mai de Agenţia Europeană de Mediu, ne arată totuşi că date despre ţara noastră nu există.
Dan Trifu, Ecocivica: "Niciun tabel de afişaj din Bucureşti şi Ilfov nu funcţionează şi tot ce se afişează pe site e cu bulină verde, adică totul e superb în Bucureşti. Ei bine, raportările la Uniunea Europeană nu sunt chiar superbe. UE chiar a accentuat pe faptul că nu sunt informaţi cetăţenii şi le este afectată sănătatea, sunt două propoziţii folosite de UE. Ne-au dat atât timp, ani de zile să remediem, nu am făcut nimic, absolut nimic."
Ministerul Mediului nu a răspuns până acum la solicitarea noastră pentru a afla ce măsuri a luat pentru remedierea acestei probleme. Experţii asociază toxicitatea din aer cu agravarea sau apariţia bolilor respiratorii, precum bronşita şi emfizemul, a bolilor de inimă sau chiar a cancerului.
Efectele poluării se văd şi în rapoartele instituţiilor europene care monitorizează numărul deceselor premature cauzate de noxe şi poluare. De exemplu, un studiu făcut de Agenţia Europeană de Mediu ne arată că în UE, într-un singur au, au murit 400.000 de oameni din cauza poluării. Aproape 24.000 dintre aceşti au murit în Romaia.
În luna ianuarie, Comisia Europeană a demarat procedura de infrigement împotriva României. De atunci şi până acum nu am reuşit să luăm măsuri care să convingă autorităţile europene, aşa că dosarul nostru a fost înaintat de curând la Curtea de Justiţie a Uniunii Europene. Asta ne-ar putea aduce amenzi astronomice. 
