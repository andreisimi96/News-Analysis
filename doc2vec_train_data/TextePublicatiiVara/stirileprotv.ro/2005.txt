Jumătate de ţară se află sub cod galben de ploi şi furtuni până vineri dimineaţa. Instabilitatea atmosferică a pus stăpânire mai ales pe vestul ţării.
Meteorologii au anunţat cod galben până vineri dimineaţa în jumătatea de vest a ţării, iar instabilitatea atmosferică va continua şi în weekend.
După ploile căzute au fost emise şi atenţionări de inundaţii. Specialiştii au anunţat că ar putea fi depăşite cotele de apărare pe mai multe râuri din nord-vest.
UPDATE ora 23.05:
În Gorj, pompierii au fost solicitaţi miercuri seara să intervină în mai multe localităţi din judeţ în urma efectelor condiţiilor meteorologice nefavorabile, aceştia trebuind să salveze o persoană care s-a adăpostit de furtună sub un pod şi să îndepărteze mai mulţi copaci şi pietre căzute pe carosabil, informează Agerpres .
Potrivit purtătorului de cuvânt al Inspectoratului pentru Situaţii de Urgenţă (ISU) Gorj, Florin Chisim, au avut loc trei intervenţii pentru îndepărtarea mai multor copaci căzuţi pe carosabil în satele Curtişoara, Borăscu şi Schela.
„De asemenea, am intervenit în cazul unui acoperiş smuls de vântul puternic la o casă din municipiul Târgu-Jiu. Pe Defileul Jiului, din cauza ploii puternice, mai multe pietre au căzut pe carosabil la aproximativ 10 kilometri de oraşul Bumbeşti-Jiu, iar în satul Arcani, o persoană a fost surprinsă de furtună sub podul care traversează pârâul Sohodol", a declarat Florin Chisim.
În Mehedinți,  o femeie lovită de trăsnet la o stână de pe raza localităţii Obîrşia Cloşani a fost transportată la spital, iar un bărbat a fost declarat decedat.
„Femeia, în vârstă de 66 de ani, care prezenta semne vitale, a fost transportată la spitalul din Baia de Aramă. Din nefericire, bărbatul, în vârstă de 78 de ani, a fost declarat decedat”, a afirmat purtătorul de cuvânt al ISU Drobeta al judeţului Caraş-Severin, Raluca Tîrcă.
În Caraș Severin, o spălătorie auto a fost afectată din cauza unei alunecări de teren produse miercuri seară la Reşiţa, terenul fiind surpat pe aproape 30 de metri.
„Alunecarea de teren s-a produs pe aleea Zadei din municipiu şi a afectat o spălătorie auto. La faţa locului acţionează Detaşamentul de Pompieri Reşiţa, Comitetul Local pentru Situaţii de Urgenţă şi Serviciul Voluntar pentru Situaţii de Urgenţă Reşiţa. Terenul s-a surpat pe o linie de aproape 30 metri liniari", a declarat purtătorul de cuvânt al ISU "Semenic" al judeţului Caraş-Severin, Magdalena Tocmelea.
În comuna Slatina Timiş au fost afectate de inundaţii peste 40 de gospodării, în principal curţi, unde intervin 20 de pompieri militari, cu patru motopompe transportabile şi patru autospeciale. Şi în comuna Borlova, din cauza condiţiilor meteo, trei persoane au fost evacuate, după ce gospodăria lor a fost izolată. Cele trei persoane s-au cazat la rude, conform Agerpres.
În Timiș, acoperişul unei case din satul Bobda a luat foc, miercuri seară, după ce a fost lovit de fulger, iar şapte gospodării din localitatea Criciova au fost inundate, informează News.ro.
În comuna Cenei, sat Bobda, Detaşamentul 2 de Pompieri Timişoara a fost solicitat pentru stingerea unui incendiu la acoperişului unei case de locuit, lovite de fulger, la locul intervenţiei s-a acţionat cu autospecială de stingere cu apă şi spumă, o autocisternă cu opt subofiţeri şi SVSU Cenei.
Totodată, în comuna Criciova şapte gospodării au fost inundate. A intervenit o autospecială cu o motopompă remorcabilă şi trei subofiţeri din cadrul Detaşamentului Lugoj. În satul Bacova care aparţine de oraşul Buziaş pompierii au fost chemaţi să ajute la degajarea unui copac căzut pe carosabil.
Şi în Timişoara, o casă a fost inundată, la locul intervenţiei s-a deplasat Detaşamentului 1 de Pompieri Timişoara cu o autospecială de serviciu, o motopompă transportabilă, o electropompă şi doi subofiţeri.
O furtună a produs pagube în mai multe zone ale judeţului Vâlcea, vântul extrem de puternic doborând copaci care au blocat circulaţia pe mai multe drumuri naţionale, iar în unele zone reţeaua de alimentare cu energie electrică fiind avariată, informează News.ro.
Furtuna a afectat municipiul Râmnicu Vâlcea, dar şi localităţile Olăneşti şi Băile Govora, unde vântul puternic a rupt copaci care au căzut peste firele de alimentare cu energie electrică şi pe şosele. În unele zone, din cauza avariilor produse pe reţeaua de electricitate, alimentarea cu curent electric a fost sistată.
Potrivit purtătorului de cuvânt al ISU Vâlcea Cătălin Popescu, pompierii au intervenit miercuri seară pe DN 7 in localitatea Bujoreni pentru îndepărtarea copacilor cazuti pe carosabil.
Conform poliţiştilor, circulaţia rutieră a fost blocată şi pe DN 65 C la Oteşani şi pe DN 7 A la Brezoi, din cauza copacilor rupţi sau dezrădăcinaţi.
În Râmnicu Vâlcea, o rafală de vânt a luat pe sus acoperişul unei staţii de benzină. Acoperişul a căzut peste mai multe autoturisme. De asemenea, tot în Râmnicu Vâlcea, o conductă de gaze care alimentează un bloc de locuinţe a fost fisurată, alimentarea fiind întreruptă din cauza pericolului de exploze.
ora 19.20: În cursul zilei, s-au înregistrat probleme în mai multe zone, din cauza vremii.
În Bihor a plouat în rafale, iar vântul a bătut chiar şi cu o sută de kilometri pe oră. Pasajele şi intersecţiile au fost inundate rapid, iar mai mulţi copaci au fost doborâţi de vijelie.
La Oradea o vijelie a măturat oraşul dintr-un capăt în altul. În urma ei au rămas peste tot copaci rupţi, parcuri răvăşite şi subsoluri inundate.
"Ne-am speriat, bineînţeles că ne-am speriat. Am fugit repede în curte, canalul aproape că nu mai făcea faţă. Mi-am adunat florile că am crezut că le va distruge. Vuietul ăla, parcă am crezut că va veni sfârşitul lumii, să ştiţi", a povestit o doamnă.
Mai multe străzi au fost acoperite de apă din cauza sistemului de canalizare care a refulat. În judeţul Timiş codul galben s-a transformat în portocaliu timp de o oră.
Autostrada Timișoara-Lugoj a fost acoperită de un strat de grindină, iar şoferii au înaintat cu greu.
Vijelie a făcut prapat şi în grădinile gospodarilor. În comună Păuliş din Podgoria Aradului o viitură formată pe dealuri le-a adus în curţi tone de noroi. Afacerea cu plante aromatice a acestor oameni a fost distrusă în câteva clipe.
