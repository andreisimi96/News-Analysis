Un scandal imens zguduie opinia publică, pentru că la mijloc este o miză uriaşă: pădurile şi-aşa defrişate ale ţării.
„Holzindustrie", un jucător important pe piaţa lemului din România, parte dintr-un colos austriac, este acuzat de procurorii DIICOT că a cumpărat şi prelucrat mai mult lemn decât avea voie legal şi, mai grav, ar fi folosit arbori tăiaţi ilegal.
Procurorii anti-mafia se feresc să vorbească despre suprafeţele de pădure afectate, însă cum prejudiciul a fost estimat la 25 de milioane de euro, am putea vorbi de sute de hectare de brazi sau foioase.
Reprezentanţii companiei au reacţionat imediat: „Suntem primii care salutăm această iniţiativă a DIICOT, este important să se vadă că muncim cinstit."
Ironici în fața presei, cei din conducerea Gărzii Forestiere Suceava au devenit serioşi când au ajuns în birourile procuroriilor DIICOT. Anchetatorii au ridicat pentru audieri şi angajaţi de la Direcţiile Silvice din Alba şi Hunedoara, dar şi de la sediul central al companiei Schweighofer şi de la la cele două fabrici de procesare a lemnului: Sebeş şi Rădăuţi.
Schweighofer vinde cele peste 14.000 de hectare de păduri din România
Timp de șapte ani, susţin procurorii DIICOT, compania românească parte a colosului austriac, împreună cu alte persoane, dar şi cu ajutorul unor directori de Direcţii Silvice, ar fi reuşit să deturneze o mulţime de licitaţii publice.
Mai precis, angajaţi de la Schweighofer ar fi folosit firme de prelucrare a lemnului care participau la licitaţii şi câştigau parcele de pădure de pe care, cred procurorii, primeau apoi lemnul tăiat. Aici ar fi prima neregulă, pentru că fabricile au voie să taie anual o anumită cantitate de lemn.
Apoi, suspectează anchetatorii, s-ar fi făcut intervenţii pe lângă comisiile de licitaţii.
Reporter: „Ce documente s-au solicitat?”
Valerian Solovăstru, director tehnic Direcţia Silvică Suceava: „Decizii cu privire la constituirea comisiilor de licitaţii. Tot ce are legătură cu Schweighofer.”
Reporter: „Aveţi informaţii că s-ar fi trucat aceste licitaţii?”
Valerian Solovăstru, director tehnic Direcţia Silvică Suceava: „Categoric nu.”
Anchetatorii mai spun că odată câştigate licitaţiile, pădurarul trebuia să marcheze toţi copacii ce urmau să fie tăiaţi. Să spunem, 1000 de metri cubi. Doar că, în teren, ar fi fost marcaţi mult mai mulţi. Şi aşa, de la 1000 de metri cubi, compania ar fi obţinut de pe acea bucată de pădure, 1300 de metri cubi de lemn.
Iar lemnul ar fi ajuns tot la Holzindustrie, şi mai departe, la export. Procurorii nu vorbesc despre numărul copacilor puşi astfel la pământ. Dar estimează prejudiciul: 25 de milioane de euro. Dacă ne raportăm la această sumă, şi facem un calcul 25 de milioane împărţit la 70 de euro metru cub de lemn, rezultă cam 350.000 de metri cubi de lemn. Iar cum un hectar de pădure are aproximativ 320 de metri cubi, ajungem la peste 1000 de hectare de pădure. Pădurea Băneasa are cam tot pe-atât.
Reprezentanţii companiei exclud orice implicare în schema infracţională.
Reprezentant Holzindustrie: „Aşteptăm şi noi această anchetă, suntem bucuroşi că se face, aşa se va demonstra că lucrăm perfect legal, nu avem nimic de ascuns. Plătim taxele la stat, am investit sute de milioane de euro în România. Lucrăm ca la carte.”
Voluntarii care luptă pentru apărarea mediului sunt însă de altă părere şi cred că ancheta începută acum va scoate la iveală o reţea cu încrengături uriaşe.
Andrei Ciurcanu, agent Green: „Vorbim de cei care trebuia să controlieze până acum această companie, vorbim de Gardă Forestieră, vorbim de Gardă Financiară, de Consiliul Concurenţei.”
Cei din urmă au anunţat însă, încă de la începutul anului, că investighează o posibilă fraudare a licitaţiilor pentru păduri. Ancheta ar trebui să fie gata la sfârşitul anului.
Seymour Hersh, jurnalist castigator al premiului Pulitzer
