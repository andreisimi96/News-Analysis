Şedinţă cu acuzaţii grele, miercuri, în Parlamentul României. Motivul a fost votarea legii prin care apare Fondul Suveran de Dezvoltare şi Investiţii.
Va fi un fond uriaş care va fi alimentat cu 9 miliarde de lei şi cu acţiunile celor mai profitabile companii de stat. Dacă guvernanţii spun că prin el vor reuşi să facă investiţii masive în economie, opoziţia vorbeşte despre un jaf naţional şi de bani mulţi la cheremul puterii.
Prin decizia de miercuri a parlamentarilor, cele de 33 de companii mari la care statul este acum acţionar fie majoritar fie minoritar, printre care OMV Petrom, Romgaz, Hidroelectrica, Poşta Romană şi CFR, nu vor mai fi deţinute parţial sau total de ministere, ci direct de un fond suveran de dezvoltare şi investiţii.
Fondul va fi ca un sac de bani, în care statul va aduce 9 miliarde de lei şi toate acţiunile pe care le are în toate cele 33 de companii profitabile.
Ministrul Finanţelor va numi conducerea acestui fond care, spun cei de la guvernare, va investi în dezvoltarea ţării.
Se înființează Fondul Suveran de Dezvoltare și Investiții. PNL atacă la CCR: ”E cel mai mare tun”
”Este un fond care va participa la dezvoltarea infrastructurii, va participa la industrializarea României, un fond care va investi în agricultură, care va genera foarte multe locuri de muncă şi care va contribui la creşterea PIB-ului”, a transmis Liviu Dragnea, președintele PSD.
”Acest fond, acţionând în piaţă, putând să se împrumute la un cost mult mai scăzut, acele investiţii se fac la un alt cost, deci sunt avantaje ca aceste companii să fie împreună”, a explicat Eugen Teodorovici, ministrul Finanțelor.
Cei din opoziţie îi contrazic pe liderii PSD şi spun la unison că fondul înseamnă un jaf naţional.
”Transferați proprietatea privată a statului într-un fond care va gestiona netransparent, discriminatoriu şi clientelar tot patrimoniul Romaniei”, susține Raluca Turcan.
”Statul să piardă o mare parte din avuţie, 9 miliarde de lei cash şi 33 de companii de stat. Puteţi opri acest jaf”, a transmis Claudiu Năsui, deputat USR.
Legea votată prevede ca acţiunile aduse la capitalul fondului vor trece din proprietatea statului în cea a privată a fondului. Măsura e dur criticată de fostul premier Victor Ponta, care a catalogat fondul drept ”o prostie”.
”Acum toate acestea vor fi trecute la privat, controlate de oameni privați, puţini din România, restul din Israel, Rusia”, susține Victor Ponta.
Opoziţia a anunţat că legea înfiinţării fondului va fi atacată la Curtea Constituţională, ceea ce înseamnă că fondul va mai avea de aşteptat.
Seymour Hersh, jurnalist castigator al premiului Pulitzer
