Cel puțin 3 persoane au murit, iar peste 50 au fost rănite, în urma unui cutremur puternic care a lovit vestul Japoniei luni dimineaţă. Printre victime s-ar afla și o fetiță de 9 ani, potrivit autorităților nipone.
Canalul public de televiziune NHK, precum şi canalul privat TV Asahi au evocat "mai multe" posibile decese, în timp ce agenţia de presă Kyodo a precizat că fetiţa a fost strivită de un zid la marginea unei piscine, într-o localitate la nord de Osaka. Contactată de AFP, poliţia din Osaka a spus că nu poate confirma aceste informaţii, potrivit Agerpres .
Seismul, cu magnitudinea 5,3 potrivit institutului american USGS, s-a produs la orele 07.58 (duminică, 22.58 GMT) în apropiere de Osaka, la o adâncime de 15,4 kilometri.
La rândul său, agenţia meteorologică a evaluat magnitudinea la 5,9 pentru o intensitate de "şase minus" pe scara seismică japoneză, utilizată pentru a evalua efectele la suprafaţă ale unui cutremur de pământ.
Ea se întinde de la gradul unu (seism abia perceptibil) la gradul şapte (mobilele zboară prin cameră şi casele se prăbuşesc). La gardul "şase minus", este dificil să rămâi în picioare.
Cutremur în judeţul Buzău
Pe de altă parte, nu există riscul de tsunami, au informat autorităţile nipone.
Cel puţin un incendiu a izbucnit într-o locuinţă situată la nord de Osaka, potrivit imaginilor transmise de televiziune care, de asemenea, au arătat avarierea unei canalizări cu apă.
Premierul Shinzo Abe a luat rapid cuvântul pentru a da asigurări legate de mobilizarea guvernului, cu "prima prioritate de a salva viaţa oamenilor". El a ordonat echipei sale "să adune cu promptitudine informaţii despre eventuale pagube".
Puternicul seism a provocat avarierea reţelei de distribuţie a energiei electrice în unele zone, determinând suspendarea traficului feroviar la o oră de mare afluenţă şi afectând peste 170.000 de locuinţe, dar nu a provocat momente de panică.
Autoritatea de reglementare nucleară nu a detectat nimic anormal în centralele din regiune.
Japonia este situată în Cercul de foc al Pacificului, o zonă vastă care concentrează majoritatea cutremurelor de pământ şi a erupţiilor vulcanice de pe Terra. Ea este lovită anual de peste 20% din seismele cele mai puternice înregistrate pe glob.
Seymour Hersh, jurnalist castigator al premiului Pulitzer
