Un avion care se îndrepta spre Spania a aterizat de urgență din cauza unui miros înțepător care i-a deranjat pe pasageri. Personalul de zbor a descoperit, în cele din urmă, că odorul provenea chiar de la unul dintre pasageri.
Aeronava Boeing 737 Transavia, care zbura din Olanda spre Spania, a aterizat de urgență pe aeroportul Faro din Portugalia, potrivit The Mirror.
Din cauza mirosului puternic, mai mulți pasageri au început să se simtă rău, unii chiar leșinând. Piloții au decis să aterizeze de urgență pentru a asigura îngrijiri medicale călătorilor afectați.
În cele din urmă, personalul de zbor a descoperit că mirosul neplăcut provenea de la un pasager despre care au spus că „mirosea atât de rău de parcă nu făcuse duș de câteva săptămâni”. Până la aterizare, echipajul a decis să-l izoleze pe bărbat în toaletă.
Compania aeriană a confirmat că aeronava care se îndrepta spre Cadiz a fost nevoită să aterizeze de urgență din cauza unui incident pe care l-a catalogat drept „neplăcut”.
