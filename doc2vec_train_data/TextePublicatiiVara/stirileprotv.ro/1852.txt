O informare de instabilitate atmosferică accentuată va intra în vigoare începând de marți seara, de la ora 20.00. Totodată, începând de miercuri de la ora 14.00, 30 de județe vor fi vizate de un cod galben de furtuni, ploi abundente și grindină.
„În intervalul menţionat, vor fi perioade cu instabilitate atmosferică accentuată în Maramureş, nordul Moldovei, local în Transilvania, Crişana şi Banat, precum şi în zona Carpaţilor Orientali şi a Munţilor Apuseni. Vor fi averse ce vor avea şi caracter torenţial, descărcări electrice, intensificări de scurtă durată ale vântului care vor lua aspect de vijelie şi condiţii de grindină”, a precizat Administraţia Naţională de Meteorologie, conform News.ro.
În intervale scurte de timp sau prin acumulare, se vor înregistra cantităţi de apă ce vor depăşi 15...20 l/mp şi izolat 30...40 l/mp.
De miercuri, de la ora 14.00, şi până vineri la ora 8.00, treizeci de judeţe din întreaga ţară vor fi sub cod galben de furtuni.
„În Banat, Crişana, Oltenia, Maramureş, Transilvania, jumătatea de vest a Munteniei şi în zonele de munte, instabilitatea atmosferică va fi accentuată şi se va manifesta prin averse torenţiale, frecvente descărcări electrice, vijelii şi căderi de grindină”, au mai precizat meteorologii.
