Întâlnire importantă marți la Palatul Cotroceni. Şeful statului i-a primit pe reprezentanţii comisiei de la Veneţia pentru a discuta despre pachetul de legi privind reforma în justiţie.
Judecătorii sunt la Bucureşti după ce liberalii dar şi preşedintele Klaus Iohannis au sesizat forul internaţional în legătură cu cele trei texte adoptate de Parlament.  "Apreciez foarte mult că în timp foarte scurt ați reușit să organizați această vizită. Înțeleg că ați avut deja căteva întâlniri și sunt foarte optimist in legatura cu viteza cu care veți trage concluziile”, a spus şeful statului, în debutul întâlnirii. După discuţii Iohannis a acuzat PSD şi ALDE că încearcă să-i diminueze puterile .
Delegaţia Comisiei de la Veneţia aflată de luni în România este formată din Thomas Markert, secretar al Comisiei de la Veneţia, Hanna Suchocka, preşedinte de onoare al Comisiei de la Veneţia, Artemiza Chisca - şeful Diviziei Instituţii Democratice a Comisiei de la Veneţia, Kaarlo Tuori, membru al Comisiei de la Veneţia (Finlanda), Nicolae Esanu, membru supleant al Comisiei de la Veneţia (Republica Moldova), domnul Jean-Claude Scholsem, membru supleant al Comisiei de la Veneţia (Belgia).
Din partea ministerului, au fost prezenţi la întâlnire secretarul de stat Marieta Safta, director, Direcţia Elaborare Acte Normative, Alina Rădoi, consilier juridic, Direcţia Elaborare Acte Normative, Ileana Petre, consilier de afaceri europene Direcţia Afaceri Europene şi Drepturile Omului, Andreea Petcu, precum şi, consilier diplomatic în cadrul Ministerului Afacerilor Externe, Adina Vasile.
Delegaţia Comisiei de la Veneţia a venit luni la Bucureşti într-o vizită de două zile având ca temă modificările la legile Justiţiei.
Iohannis, reacție acidă după mitingul PSD: Se trezește un politician care este și infractor să amenințe magistrații
Programul delegaţiei include întâlniri cu preşedintele Klaus Iohannis, cu ministrul Justiţiei, cu reprezentanţi ai DNA, Parchetului General, CSM, ICCJ, dar şi cu parlamentari din Comisia Iordache şi cu organizaţiile magistraţilor.
Luni, membrii Comisiei de la Veneţia s-a întâlnit cu ministrul Justiţiei, Tudorel Toader, şi cu procurorul general Augustin Lazăr.
Ministerul Justiţiei a transmis la finalul întâlnirii dintre ministrul Tudorel Toader şi membrii delegaţiei Comisiei de la Veneţia că aceştia au discutat despre parcursul legilor justiţiei şi despre stadiul lor actual, precum şi despre modificarea Codului penal şi a Codului de procedură penală. Toader a prezentat în cadrul întâlnirii detalii despre procesul de modificare a legilor, despre obligaţia părţilor implicate în acest proces, răspunzând apoi la întrebările delegaţiei, a mai precizat ministerul, potrivit News.ro.
Preşedintele Klaus Iohannis a anunţat, în 2 mai, că trimite la Curtea Constituţională întregul pachet al legilor justiţiei şi sesizează Comisia de la Veneţia, el adresând şi un apel CCR să nu se grăbească şi să conlucreze cu organismul european. Preşedintele spunea că, după ce Curtea Constituţională se va exprima asupra actelor normative, va face o nouă analiză a legilor şi va decide atunci dacă se impune o nouă reexaminare a celor trei legi de către Parlament.
