Tatăl în Mexic, mama şi cei patru copii în trei centre de detenţie diferite, la sute sau mii de kilometri distanţă unii de alţii.
Aşa arată noua politică a administraţiei Trump din domeniul imigraţiei, pentru o familie din Guatemala care a intrat ilegal în Statele Unite cu intenţia de a cere azil.
În indignarea generală, Donald Trump a spus că părinţii nu pot fi arestaţi fără să fie despărţiţi de copii şi a cerut Congresului să schimbe legile astfel încât să fie evitată separarea.
Ignacio Villatoro aşteaptă într-o biserică din Tijuana, Mexic, momentul în care familia lui se va reuni din nou. Soţia şi cei patru copii ai lui sunt de partea cealaltă a graniţei, în trei centre de detenţie din tot atâtea state. Familia a fugit din Guatemala, de teama traficanţilor, şi s-a alăturat unei caravane de migranţi, sperând să primească azil în Statele Unite.
Dar, la graniţă au fost despărţiţi. Fiul lui de 20 de ani a fost trimis la un centru de detenţie din San Diego. Soţia a ajuns într-unul din Texas, iar ceilalţi trei băieţi, cu vârste de 13, 6 şi 2 ani au fost duşi la New York.
Copiii imigranților mexicani, ținuți în cuști. Trump: „Statele Unite nu vor fi un centru de primire a refugiaților”
Ignacio ţine legătura pe internet cu fiul lui de 13 ani. Cei mai mici nu vor să-i vorbească, iar un terapeut de la centrul de detenţie îi explică de ce.
Potrivit politicii "toleranță zero" în domeniul migraţiei, puse în practică recent de administraţia Trump, dacă părinţii sunt urmăriţi penal pentru intrarea ilegală în ţară, minorii sunt duşi într-unul dintre cele 100 de adăposturi din ţară, cu scopul de a fi încredinţaţi altor rude care locuiesc în State.
Donald Trump, preşedintele SUA: "Cer Congresului să ne dea o a treia opţiune, pe care o cerem de anul trecut, autoritatea legală de a reţine şi expulza rapid familiile împreună. Trebuie să putem face asta. E singura soluţie pentru criză de la graniţă. Trebuie să punem capăt traficului de copii."
De la începutul lunii mai, peste 2.300 de copii de imigranţi au fost separaţi de familiile lor.
