Primarul Capitalei, Gabriela Firea, spune că municipalitatea nu are încă în plan instituirea unei taxe de mediu pentru zona centrală a oraşului, fiind de părere că, deşi această taxa s-ar impune, Bucureştiul nu este încă pregătit.
„Avem în continuare poluare din cauza traficului. Vreau să precizez că nu ne-am gândit încă la o taxă de centru, deşi ea s-ar cere. Nu credem că Bucureştiul este pregătit, nu credem că cetăţenii sunt pregătiţi. Ea ar putea fi instituită, dar încercăm să dinamizăm celelalte măsuri, în special încurajarea folosirii transportului în comun prin autobuzele electrice sau pistele de biciclete. Bucureştiul nu este pregătit, nu acum”, a declarant marţi Gabriela Firea, în cadrul unei conferinţe de presă alături de ministrul Mediului, Graţiela Gavrilescu, scrie News.ro .
Firea a subliniat că nu ştie „de unde, din senin, a apărut această informaţie” privind impunerea unei taxe de mediu pentru zona centrală a Capitalei.
City managerul Capitalei, Sorin Chiriţă, spunea luna trecută că în România „este moca” să poluezi, făcând referire la lipsa unei taxe de mediu, care este şi una dintre cauzele pentru care în Capitală, numărul de autoturisme este în continuă creştere.
„E clar că fiecare dintre noi are treabă şi la ieşirile din Bucureşti, astfel că mobilitatea nu se referă doar la un oraş, ci este vorba de un areal extins, un areal metropolitan. Zona urbană metropolitană polarizează peste 4,2 milioane de locuitori ai Municipiului Bucureşti. (...) Numărul de autoturisme în municipiul Bucureşti este în continuă creştere, iar una din cauze este şi lipsa unei taxe de poluare. Am mai spus-o, la noi e moca să poluezi, este moca să arunci deşeuri la grămadă”, a declarat atunci Sorin Chiriţă, în cadrul unei conferinţe pe tema mobilităţii urbane.
Primarul Firea anunţă o "premieră" în medicină care exista de fapt din 2016
El a dat de înţeles în cadrul aceluiaşi eveniment că municipalitatea lucrează deja la un proiect privind instituirea taxei de mediu, explicând că a fost delimitată zona central, au fost delimitate şi străzile pe care se va putea introduce taxa.
„Am delimitat zona centrală extinsă, am delimitat şi străzile pe care se va putea introduce timbrul de centru. Nu se va putea întâmpla peste noapte, ci după ce vom implementa toate măsurile de reducere a poluării, după ce vom aduce autobuzele şi vom face o analiză cu privire la acest aspect. Nu putem preciza în prezent care ar putea fi cuantumul unui timbru de centru. Dar el nu trebuie să fie nici disproporţionar, nici exagerat”, a declarat Sorin Chiriţă.
Seymour Hersh, jurnalist castigator al premiului Pulitzer
