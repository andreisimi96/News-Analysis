Ministerul Mediului pregăteşte "Rabla pentru electrocasnice", un program similar celui pentru maşini. Pe scurt, duceţi la reciclare un televizor, un frigider, o maşină de spălat şi primiţi o reducere pentru cumpărarea unui aparat nou.
Valoarea voucherului nu a fost stabilită deocamdată, dar surse din piaţă vorbesc despre 150 de lei pentru un aparat mare.
Romanii nu-şi reciclează aparatele vechi şi prefera să le depoziteze prin casă. Este de înţeles, în condiţiile în care punctele de reciclare sunt puţine şi la marginea oraşelor. În plus, cei care ajung acolo primesc sume mici pentru electrocasnicele reciclate.
În medie, o maşină de spălat cântăreşte cam 70 de kilograme. Atunci când o aduce la un punct de reciclare, proprietarul ei primeşte în jur de 35 de lei. Jumătate din maşina de spălat o reprezintă fierul, iar 30 la sută un beton care, de asemenea, urmează să fie reciclat.
Pentru a-i convinge pe oameni să renunţe la televizoare, frigidere, maşini de spălat, aparate de aer condiţionat stricate, Ministerul Mediului a anunţat că pregăteşte un sistem de bonificaţie.
Rabla 2018. Suma primită de la stat pentru o mașină veche, fără ITP valabil
Graţiela Gavrilescu, ministrul Mediului: "Am purtat discuţii de cum să pornim motoarele, de marea debarasare, să creăm un program Rabla pentru astfel de electrocasnice."
Exact ca la maşini, pentru fiecare aparat dus la Remat veţi primi un voucher, adică o reducere la cumpărarea unui aparat nou. O parte din bani vor fi plătiţi de Ministerul Mediului, iar o alta chiar de producători, prin organizaţiile care îi reprezintă.
Roxana Puiu, PR manager Environ: "Există două modalităţi prin care ar putea fi implementat acest proiect. Unul ar fi ca cetăţenii să ducă să predea echipamentele vechi către punctele de colectare şi cea de-a doua manieră, prin preluarea lor directă de la domiciliu, prin înscrierea solicitării la un număr de telefon."
Deocamdată, nu a fost stabilită valoarea voucherului, dar surse din piaţa vorbesc de sume care să fie de două sau de trei ori mai mari faţă de cât se plăteşte la punctele de reciclare.
Pentru o maşină de spălat sau un frigider - 150 de lei. Pentru un televizor sau un aragaz - 100 de lei.
Conform cerinţelor Uniunii Europene, România trebuie să recicleze în jur de 4 kilograme de electrocasnice pe cap de locuitor. Acum suntem doar la 1 kilogram şi 250 de grame.
