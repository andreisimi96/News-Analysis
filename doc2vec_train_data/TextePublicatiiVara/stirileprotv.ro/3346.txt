Klaus Iohannis l-a propus pentru șefia SIE pe Petru-Gabriel Vlase, vicepreședinte al Camerei Deputaților și deputat PSD.  
Propunerea a fost înaintată oficial Parlamentului României, potrivit unui comunicat de presă.
”Președintele României, domnul Klaus Iohannis, a transmis joi, 14 iunie a.c., în temeiul art. 65 alin. (2) lit. h) din Constituția României, o scrisoare președinților celor două Camere ale Parlamentului, în care propune numirea în funcția de director al Serviciului de Informații Externe a domnului Petru-Gabriel Vlase.
Domnul Petru-Gabriel Vlase este vicepreședinte al Camerei Deputaților, membru al Comisiei pentru apărare, ordine publică și siguranță națională și membru al Comisiei speciale comune a Camerei Deputaților și Senatului privind analizarea și actualizarea cadrului normativ cu incidență în domeniul securității naționale.
Domnul Petru-Gabriel Vlase este absolvent al Colegiului Național de Apărare, Universitatea Națională de Apărare, al Colegiului Superior de Securitate Națională, Academia Națională de Informații și doctor în științe militare și informații, Academia Națională de Informații”, se spune în comunicat.
Cine sunt politicienii care l-au susținut pe Lucan: Boc, Băsescu, Meleșcanu. Medicul a fost decorat și de Patriarhul Daniel
Vlase este deputat de Bacău din 2004 şi a fost promovat în politică de Viorel Hrebenciuc. De altfel, numele sau a şi apărut în dosarul privind retrocedările, al fostului lider social-democrat. Potrivit procurorilor, Vlase ar fi fost acuzat de un denunţător că ar fi urmat să primească bani ca să facă trafic de influenţă, dar acesta a negat orice implicare.
Vlase are 47 de ani şi a terminat Politehnica, după care a aboslvit Academia Naţională de Informaţii şi numeroase cursuri în domeniul siguranţei naţionale. În ultimul mandat de parlamentar, a devenit şi vicepreşedinte al Camerei Deputaţilor şi a condus des şedinţele de plen, remarcându-se printr-un limbaj foarte colorat.
Serviciul de Informații Externe (SIE) nu are director plin din septembrie 2016, după demisia lui Mihai Răzvan Ungureanu. 
