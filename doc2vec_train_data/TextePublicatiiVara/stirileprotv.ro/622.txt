Tânărul care s-a aflat, de fapt, la volanul maşinii care a plonjat în lacul de la Ghioroc, acum aproape două săptămâni, a fost arestat pentru 30 de zile.
Atunci, două tinere şi-au pierdut viaţa în accident. Iniţial s-a crezut că una dintre ele ar fi condus autoturismul în acel moment.
Tânărul în vârstă de 18 ani a fost reţinut, miercuri, de poliţişti iar, joi, judecătorii au considerat că există probe suficiente care să permită arestarea lui. Ancheta nu este însă finalizată, pentru că acum trebuie să se stabilească şi gradul de vinovăţie a celuilalt tânăr care a supravieţuit.
Şi el povestea atunci că una dintre fete ar fi fost la volan. Cei patru tineri, toţi din Timiş, au mers să se relaxeze la lacul Ghioroc din judeţul Arad. La un moment dat, în timpul unor drifturi, maşina în care se aflau a căzut în apă cu rotile în sus. Doar băieţii au scăpat teferi. Fetele au fost scoase mai târziu din apă de pompieri, decedate.
CLICK AICI pentru a instala GRATUIT aplicația Știrile ProTV pentru telefoane Android și iPhone
