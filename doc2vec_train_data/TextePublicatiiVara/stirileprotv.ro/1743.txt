O delegație a comisiei de la Veneția a ajuns la București. Specialiști în drept constituțional discută cu principalii actori despre modificările legilor Justiției.
Unii dintre ei, spun surse apropiate de delegație, au făcut parte și din echipa de evaluatori ai primei Constituții a României de după 1990.
DE CE au venit în România
Acești specialiști în drept constituțional au venit în România la cererea președintelui Klaus Iohannis, precum și la cererea Comisiei de Monitorizare a Adunării Parlamentare a Consiliului Europei.
Ei trebuie să analizeze punctele de vedere ale actorilor sistemului judiciar și sistemului politic, în ceea ce privește controversatele schimbări aduse la legile justiției de coaliția PSD-ALDE.
CE analizează specialiștii în drept constituțional
Ministrul Tudorel Toader este și membru al acestei Comisii de la Veneția încă din 2014, astfel că știe câtă greutate are punctul de vedere al acestor specialiști despre modificările făcute de PSD la legile justiției.
Aceste modificări din domeniul justiției - unele fiind chiar adoptate în Parlament - au provocat reacții controversate în România, astfel că specialiștii în drept trebuie să emită un raport. Acest document va fi adoptat într-o sesiune specială a Adunării Comisiei de la Veneția.
CÂND vom afla concluzia Comisiei de la Veneția
Este puțin probabil ca la prima sesiune plenară, programată în luna iunie, să poată fi emisă această opinie, astfel că rezultatul va fi cunoscut, posibil, în octombrie. Acest viitor punct de vedere ar putea fi luat în considerare sau nu de către Parlament.
Concluziile Comisiei de la Veneția s-ar putea regăsi și în raportul privind Mecanismul de Cooperare și Verificare în domeniul justiției.
CINE face parte din această delegație
Delegaţia Comisiei de la Veneţia este formată din Thomas Markert, secretar al Comisiei de la Veneţia, Hanna Suchocka, preşedinte de onoare al Comisiei de la Veneţia, Artemiza Chisca - şeful Diviziei Instituţii Democratice a Comisiei de la Veneţia, Kaarlo Tuori, membru al Comisiei de la Veneţia (Finlanda), Nicolae Esanu, membru supleant al Comisiei de la Veneţia (Republica Moldova), domnul Jean-Claude Scholsem, membru supleant al Comisiei de la Veneţia (Belgia).
CU CINE se întâlnesc membrii delegației
Membrii delegației Comisiei de la Veneția stau două zile în România, timp în care se întâlnesc cu ministrul Justiției, cu membrii asociațiilor de magistrați, cu CSM, membrii Curții Constituționale, șefii DNA și ai Parchetului General, precum și cu președintele României.
Primul care i-a primit pe specialiști a fost Ministrul Justiției, Tudorel Toader.
Ce spune Ministerul Justiției după întâlnirea cu membrii delegației
Ministerul Justiţiei transmite luni, la finalul întâlnirii dintre ministrul Tudorel Toader şi membrii delegaţiei Comisiei de la Veneţia, că aceştia au discutat despre parcursul legilor justiţiei şi stadiul lor actual, precum şi despre modificarea Codului penal şi a Codului de procedură penală.
Toader a prezentat în cadrul întâlnirii detalii despre procesul de modificare a legilor, despre obligaţia părţilor implicate în acest proces, răspunzând apoi la întrebările delegaţiei.
"Ministrul Justiţiei a prezentat parcursul legilor de modificare şi completare a Legii nr. 303/2004 privind statutul judecătorilor şi procurorilor, Legii nr. 304/2004 privind organizarea judiciară şi Legii nr. 317/2004 privind Consiliul Superior al Magistraturii. A fost detaliată procedura legislativă, marcându-se faptul că procesul de modificare a acestor legi a început în anul 2015, cu implicarea Ministerului Justiţiei, Consiliului Superior al Magistraturii, a tuturor actorilor relevanţi în acest proces, s-au prezentat instrumentele constituţionale prevăzute de legislaţia română, aspecte privind controlul de constituţionalitate cu privire la cele trei legi, efectele deciziilor Curţii Constituţionale a României (CCR), respectiv obligaţia Parlamentului de a pune în acord dispoziţiile constatate ca fiind neconstituţionale cu deciziile Curţii. Ministrul Justiţiei a precizat faptul că CCR a admis unele obiecţii de neconstituţionalitate în legătură cu cele trei proiecte de lege şi că cea mai mare parte a obiecţiilor de neconstituţionalitate formulate au fost respinse, răspunzând, ulterior, întrebărilor experţilor”, a transmis luni Ministerul Justiţiei, printr-un comunicat de presă, potrivit Agerpres.
Referitor la Codul penal şi cel de procedură penală, Toader a prezentat modificările constând în transpunerea în legislaţia naţională a Directivei 2016/343/UE a Parlamentului European şi a Consiliului din 9 martie 2016 privind consolidarea anumitor aspecte ale prezumţiei de nevinovăţie şi a dreptului de a fi prezent la proces în cadrul procedurilor penale şi a Directivei 2014/42/UE a Parlamentului European şi a Consiliului din 2014 privind îngheţarea şi confiscarea instrumentelor şi produselor infracţiunilor săvârşite în Uniunea Europeană.
De asemenea, s-a vorbit şi despre modificările pentru punerea în acord a dispoziţiilor din coduri cu Decizii ale Curţii Constituţionale a României. 
Tags: comisia de la venetia, csm, judecatori, justitie, Tudorel Toader,
Tudorel Toader: Decizia CCR în cazul Kovesi mai pune o temelie la fundamentele statului de drept din România
