Accident ciudat produs în Belgia cu un Tesla Model S în prim plan, dar și o Dacia Logan.
Pe 29 mai, o mașină Tesla a lovit alte 5 automobile parcate pe o stradă din Saint-Gilles, Bruxelles. În final a tamponat o Dacia Logan pe care a împins-o în zidul unei clădiri. Din spusele proprietarului, nimeni nu se afla la volanul automobilului Tesla, relatează  rtbf.be .
Proprietarul maşinii Tesla lăsase motorul pornit iar sistemul de pilotaj autonom nu era activat.
Şoferul a încheiat înţelegeri amiabile cu proprietarii maşinilor avariate, dar vrea să ceară daune companiei producătoare.
Reprezentanţii Tesla au declarat că vor face propria anchetă, însă nu se consideră vinovați în acest caz. ”Cercetăm cauzele acestui accident, dar putem confirma că sistemul de pilotaj autonom nu era activat în momentul incidentului”, a declarat un purtător de cuvânt de la Tesla pentru presa belgiană.
