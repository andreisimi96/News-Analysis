Noul guvern italian vrea să rezolve problema ţiganilor din Peninsulă. Ministrul de Interne, lider al partidului de extremă dreaptă ''Liga Nord'', vrea să facă un recensământ în rândul acestei comunităţi.
Matteo Salvini a făcut o legătură între minoritatea romă şi infracţionalitate şi a lăsat să se înţeleagă că ar dori alungarea celor care se află acolo ilegal. "Din păcate, pe cei care au cetăţenie italiană nu-i putem expulza", a adăugat el.
Matteo Salvini, ministrul de Interne din Italia: ”Eu nu mă dau bătut. Sunt încăpăţânat de felul meu. În primul rând, am cerut la Minister să-mi pregătească un dosar privind problema romilor din Italia, pentru că după mandatul lui Maroni (Liga Nordului) nu s-a mai făcut nimic în acest sens, iar acum domneşte haosul.
În ediţia de azi a ziarului Il Tempo, 13 asociaţii de cartier îmi adresau apelul: "Vă rugăm, treceţi pe la noi, ne confruntăm cu un dezastru!". Am cerut un studiu privind romii din Italia pentru a vedea cine, cum şi cât de mulţi sunt. În ceea ce ce-i priveşte pe ţiganii care au cetatanie italiană, din păcate, nu-i putem expulza.”
Ministrul a ţinut să explice că romii care stau ilegal în Italia vor fi deportaţi, pe baza unui acord între statul italian şi ţara de provenienţă.
Romii din Italia, în vizorul ministrului de Interne: „Mă gândesc la copiii educați să fure”
"'Ministrul de Interne nu pare să știe că legea italiană nu permite un recensământ bazat pe etnie", a comentat președintele unei asociații care se ocupă cu protecția drepturilor minorităţilor.
Iar după ce cotidianul La Republica a calificat proiectul drept unul "şocant", Salvini a postat pe Facebook: "De ce? Mă gândesc nu doar la furturi, dar şi la acei copii educaţi în tabere de romi să fure şi să comită alte ilegalităţi".
Însă tocmai retorica anti-romi şi anti-imigranţi a adus partidului Liga Nordului numeroase voturi.
Matteo Salvini: ”Am cerut şi am obţinut milioane de voturi de la italieni, promiţându-le mai multe controale ale migranţilor care ajung pe mare, mai puţine debarcări, mai puţine decese şi mai multe expulzări. Acum, unii sunt surprinşi că facem ceea ce am promis în campanie."
Guvernul populist, format din Liga Nord şi mişcarea 5 Stele, a anunţat şi că vrea să închidă toate taberele ilegale de ţigani de pe teritoriul Italiei.
