Telemeaua de Sibiu a devenit produs protejat naţional. Asta înseamnă că doar cei care produc brânză, în acest judeţ, din lapte de oaie, mai pot vinde specialitatea cu această denumire.
Ministerul Agriculturii vrea astfel să îi protejeze pe adevăraţii producători de cei care falsifică lactatele. Din această lună telemeaua de Sibiu se bucura de protecţie. Asta înseamnă că o vom putea recunoaşte la raft după acest logo, pe care au voie să îl folosească doar producătorii din zona Sibiului.
Livia Voinică, producător de brânză din Sadu Sibiu: "Un lucru foarte bun, un pas în faţă nu mai sunt intermediarii care să pună fel şi fel de etichete cu brânză şi telemea de Sibiu şi de fapt ea nici nu a văzut Sibiul."
Elena Marcu, producător brânză din Sibiu: "înlătură din concurentţă, pentru că sunt tot felul de minciuni, că se vinde mai peste tot brânză de Sibiu, comercianţii trăiesc pe spatele nostru şi asta nu ne convine."
Realitatea este ca piaţa este invadată de mărfuri care deşi au fost produse în zona de sud a ţării sau chiar în Bulgaria se vând ca fiind de la Sibiu.
Cum alegem telemeaua de calitate: puneţi o felie într-un pahar cu apă şi vedeţi ce se întâmplă
Unul din elementele care trebuie respectate este componenta florală a pajiştilor montane din judeţul Sibiu, care se diferenţiază clar de pajiştile şi păşunile de la şes. Aşadar, vor putea eticheta cu denumirea de Sibiu doar cei care cresc oile şi produc telemeaua acolo.
Noua decizie de protejare a brânzei din Sibiu va dă putere inspectorilor ANPC să îi sancţioneze pe cei care vând sub acest brand produse din alte zone. Această măsură ar putea fi aplicată şi pentru alte produse româneşti regionale precum cârnaţii Virşli de Hunedoara, Porcul de Bazna şi Usturoiul de Copălău.
