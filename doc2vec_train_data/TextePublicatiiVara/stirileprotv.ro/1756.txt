Trei persoane au fost rănite, luni, după ce mașina în care se aflau a fost lovită de un tren care circula pe ruta Corabia-Caracal. Autoturismul a rămas prins în tampoanele trenului.
Potrivit ISU Olt, în momentul sosirii echipajului de intervenţie, şoferul autoturismului, în vârstă de 40 de ani, era blocat în autoturism, conştient, iar două femei care se aflaseră în aceeaşi maşină au fost găsite în afară, conştiente. După ce şoferul a fost scos din maşină de echipajul de pompieri, toate cele trei victime au fost transportate la CPU Caracal, informează Agerpres .
„Şoferul prezenta traumatism cranio-cerebral, volet costal şi plăgi la nivelul feţei. Pasagera aflată pe scaunul din dreapta-faţă, în vârstă de 46 de ani, din comuna Brastavăţu, prezenta plagă la cap, în zona frontală şi dureri toracice. Cea de-a treia victimă, în vârstă de 41 de ani, din localitatea Vişina, pasageră pe bancheta din spate, prezenta dureri la coloana vertebrală şi exfoliaţii la nivelul membrelor inferioare", au precizat reprezentanții ISU Olt.
În tren se aflau nouă pasageri, însă niciunul nu a necesitat îngrijiri medicale.
La intervenţie au participat pompierii Gărzii Vişina, cu o autospecială complexă pentru intervenţie şi descarcerare, un echipaj SMURD, un echipaj SAJ, precum şi un echipaj al SVSU Brastavăţu cu un buldoexcavator care încearcă să scoată maşina de pe şinele de cale ferată. Trenul nu şi-a reluat încă circulaţia.
Un cioban și 7 oi au murit loviți de tren, în Ialomița
La locul incidentului a ajuns un echipaj al IPJ Olt care cercetează împrejurările în care s-a produs accidentul. Potrivit primelor cercetări, şoferul de 40 de ani, din Corabia, nu s-ar fi asigurat la trecerea la nivel cu calea ferată fără bariere şi a fost lovit de tren şi târât câteva zeci de metri.
Seymour Hersh, jurnalist castigator al premiului Pulitzer
