Liderii din Coreea de Nord și Coreea de Sud s-au întâlnit sâmbătă în zona demilitarizată dintre cele două țări, informează BBC.
Este a doua oară când Kim Jong-un și  Moon Jae-in discută în decurs de câteva luni.
”Noua întâlnire a celor doi lideri a durat circa două ore şi s-a desfăşurat într-o clădire din partea nord-coreeană a satului Panmunjom. Ei au avut un schimb de opinii şi au discutat despre modalităţile de a pune în practică declaraţia de la Panmunjom şi de a asigura succesul summitului americano-nord-coreean”, se arată în comunicatul preşedinţiei de la Seul, care mai precizează că preşedintele sud-coreean, Moon Jae-in, va face duminică dimineaţă o declaraţie legată de această nouă întâlnire cu preşedintele Coreei de Nord, Kim Jong Un.
De asemenea, preşedinţia sud-coreeană a publicat fotografii de la acest summit surpriză, în imagini apărând şi Kim Yo Jong, sora preşedintelui nord-coreean care a jucat un rol public important în recentele discuţii cu Seulul şi a condus delegaţia nord-coreeană la Jocurile Olimpice de Iarnă, desfăşurate în februarie în Coreea de Sud.
Kim Jong-un, dispus în continuare să stea la discuții cu Donald Trump
Întâlnirea a avut loc în contextul în care se încearcă organizarea summitului din Statele Unite și Coreea de Nord, care fusese anunțat pentru 12 iunie, în Singapore. Nu se știe însă dacă va mai avea loc, după cum a spus Donald Trump, care ulterior a revenit asupra afirmațiilor și a sugerat că întâlnirea cu Kim Jong-un ar putea avea loc totuși.
