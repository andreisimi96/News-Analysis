O persoană a murit, iar alte cinci au fost rănite, marți seara, după ce două autoutilitare s-au ciocnit pe Autostrada Sibiu-Orăștie, în județul Sibiu. Pentru salvarea răniților, a fost solicitat un elicopter SMURD.
Reprezentanţii Poliţiei Judeţene Sibiu au anunţat, marţi după-amiază, că două autoutilitare s-au ciocnit pe Autostrada Sibiu - Orăştie, în dreptul localităţii Aciliu, pe sensul către Sibiu, informează News.ro.
„Posibil pe fondul neatenţiei în conducere, şoferul unei autoutilitare a intrat în coliziune cu altă autoutilitară oprită pe banda de urgenţă”, au anunţat poliţiştii.
În urma impactului, trei persoane au rămas încarcerate şi au fost scoase de către echipajele de pompieri. Una dintre victime a decedat, celelalte două fiind inconştiente. De asemenea, trei persoane au fost rănite, fiind evaluate de către echipajele medicale sosite la faţa locului.
Reprezentanţii Inspectoratului pentru Situaţii de Urgenţă Sibiu au anunţat că pentru salvarea victimelor a fost solicitat elicopterul SMURD. Toate victimele sunt adulţi, fiind vorba despre şase bărbaţi.
