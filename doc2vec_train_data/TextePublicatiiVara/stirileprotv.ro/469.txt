Oare o să ne revenim vreodată? O să ne trezim? Mă tot întreb când ... și cum?
De doi ani Justiția este prioritatea guvernanților. Mai bine zis, subminarea ei. Și se pare că le iese...
Altele ar trebui să ne fie prioritățile! Să construim ceva în țara asta! Să construim și așa poate să ne regăsim un strop de mândrie națională. Că tot vorbim de Centenar...
Pământul e pârjolit de cea mai cruntă secetă din ultimii 50 de ani.
O prioritate ar trebui să fie sistemele de irigații. Am putea să continuăm lucrările la canalul Siret-Bărăgan. Nu se întâmplă.
Îmi aduc aminte cum Daniel Constantin, ministrul Agriculturii în guvernarea Ponta, mă privea în ochi și spunea că o să se apuce de treaba. N-a făcut-o. Petre Daea, ministrul Agriculturii, se lăuda anul trecut cu irigatiile dintr-o stație de pompare din Dunăre care nu funcționa de ani buni.
Iohannis: ”Cei care sunt la guvernare să pună mâna să muncească. Mitingul PSD, ca la comuniști”
Și astfel de exemple îmi tot vin în minte.
Îl văd acum pe Daniel Constantin lansând un nou partid cu Victor Ponta. Și au un discurs de parcă n-au fost niciodată la putere, de parcă nu și-au dovedit competențele și limitele.
Îl văd și pe Nicolae Bănicioiu. N-ai cum să nu te gândești la morții din Colectiv și mai ales la morții din spitalele conduse de el. Va aduceți aminte când spune că ne descurcăm și că nu avem nevoie de ajutor ?
Ar trebui să construim autostrăzi. Să legăm țara de Europa.
Câți kilometri am construit în ultimul an??? 15?
Suntem însă pe primul loc în Europa la capitolul morți pe șosele. N-avem drumuri, dar nici educație. De câte ori n-ați văzut oameni vorbind la două telefoane la volan, bolizi care dau flash-uri ca să le faci loc sau copii stand între scaunele din fața ale mașinii, în picioare?
Ar trebui să reciclăm. Să nu mai umplem pământul de gunoaie .
N-o facem. Pentru că nu ne pedepsește nimeni. O să ne pedepsească UE și o să plătim cu toții.
Să mai zic de Sănătate? Sau spitale? Sau Educație? Că partidul lui Ponta o propune la președinție pe Ecaterina Andronescu ?
Să zic de doamna Dancila?
Să mai zic de Tăriceanu sau Dragnea?
Sau de Opoziție? Care Opoziție? Sunt aceiași oameni, într-o bună măsură, care s-au unit și despărțit în funcție de interes. Al lor.
Și atunci mă tot întreb în ultimul timp: ce-i cu noi? De ce le permitem să-și bată joc de noi, de ce-i lăsăm?
Când o să ne revenim? - ALEX DIMA, ” România, te iubesc ”.
Seymour Hersh, jurnalist castigator al premiului Pulitzer
Sursa: Alex Dima
