Simina Tănăsescu, care a avut o discuţie cu judecătorul CCR Petre Lăzăroiu pe tema mandatului acestuia, a demisionat din funcţia de consilier prezidenţial.
Preşedinţia spune că nu a fost nicio presiune, dar că nu trebuie să existe niciun fel de suspiciune în rândul opiniei publice.
"În ultimele zile, în spațiul public au apărut speculații cu privire la eventuale presiuni exercitate asupra unui judecător al Curții Constituționale, ca urmare a unei discuții purtate de doamna Elena-Simina Tănăsescu cu domnul Petre Lăzăroiu. Administrația Prezidențială reiterează că nu au existat niciun fel de presiuni și sunt complet neadevărate acuzațiile aduse în acest sens.
Având însă în vedere că este inadmisibil ca la nivelul opiniei publice să planeze orice suspiciune că ar fi fost posibilă o încercare de imixtiune în activitatea Curții Constituționale, pentru a nu prejudicia instituția Președintelui României, doamna Elena-Simina Tănăsescu a înaintat miercuri, 20 iunie, Președintelui Klaus Iohannis demisia din funcția de consilier prezidențial", se arată într-un comunicat remis de Administrația Prezidențială .
Preşedintele Klaus Iohannis a declarat, marţi, că nu există nicio presiune din partea Cotroceniului asupra judecătorului Petre Lăzăroiu, iar discuţia dintre acesta şi consilierul prezidenţial Simina Tănăsescu a fost una teoretică, între doi specialişti, însă întreaga chestiune a fost denaturată din motive pur politice şi nu ştie de ce judecătorul Lăzăroiu a intrat în acest joc.
Iohannis, despre decizia în cazul Kovesi: ”Şi această săptămână este dedicată cititului”
”Ştiu că a existat o discuţie, ştiu că s-a dat un comunicat, care conţine tot ce trebuia spus, fiindcă l-am citit înainte să fie dat dvs. A fost o discuţie, dar am rămas foarte suprins cum unii au interpretat această discuţie drept o presiune cică din partea Cotroceniului. nu există nicio presiune şi eu nu fac nicio presiune asupra unui judecător. Ar fi fundamental eronat şi ştiu ce a discutat doamna Tănăsescu, nici vorbă de o presiune”, a precizat preşedintele Iohannis.
El a menţionat că i s-a părut normal ca Petre Lăzăroiu să ştie de acea sesizare primită la Cotroceni.
”Doamna Tănăsescu mi-a spus că există o sesizare din partea unui ONG şi dacă îi dau voie să spună şi domnului Lăzăroiu că există această solicitare - este una publică, e înregistrată la noi. Mi s-a părut că este corect dacă persoana respectivă este vizată de o solicitare măcar să ştie, fără ca această chestiune să fie interpretată drept presiune sau o iniţiativă nepotrivită. Întreaga chestiune a fost denaturată din motive pur politice. Nu ştiu de ce judecătorul Lăzăroiu a intrat în acest joc”, a mai declarat şeful statului.
”A fost o discuţie teoretică între doi specialişti, nu am decis absolut nimic în această chestiune şi atunci când voi decide veţi afla prin comunicat public de la mine”, a mai spus preşedintele.
Judecătorul constituţional Petre Lăzăroiu a relatat duminică seară detalii legate de întâlnirea sa cu consilierul prezidenţial Simina Tănăsescu, susţinând că i-a spus acesteia că el l-a votat pe preşedintele Klaus Iohannis, că nu a votat niciodată PSD, dar că nu se poate ca acesta să afirme că decizia CCR este luată în funcţie de ceea ce afirmă coaliţia de guvernare, precizând că menirea Curţii este să apere Constituţia. El a susţinut că a discutat cu colegii săi, care i-au sugerat să iasă public şi să vorbească despre această întâlnire, şi că au luat în calcul să sesizeze chiar în acea zi Comisia de la Veneţia, dar apoi au decis să amâne pentru luni.
Judecătorul constituţional Petre Lăzăroiu a declarat încă de vineri că a avut o întâlnire cu consilierul prezidenţial Simina Tănăsescu, aceasta spunându-i că fundaţia VeDem Just îi cere preşedintelui să emită un decret de revocare a sa de la CCR.
Lăzăroiu spunea că mandatul său este perfect legal şi că ”se vrea neapărat să se creeze o presiune”. Ulterior, judecătorul CCR a declarat pentru G4Media că Simina Tănăsescu nu i-a cerut să demisioneze şi nici nu s-a simţit presat din partea acesteia.
Administraţia prezidenţială a precizat că Simina Tănăsescu este în concediu şi s-a întâlnit la Facultatea de Drept cu Petre Lăzăroiu, iar între cei doi a avut loc o discuţie pur teoretică pe marginea solicitării asociaţiei civice VeDem Just, o discuţie tehnică, între doi profesionişti de drept constituţional, care nu a implicat în niciun fel instituţia Preşedintelui României.
Seymour Hersh, jurnalist castigator al premiului Pulitzer
