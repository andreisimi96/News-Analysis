Un miliardar rus „a defilat” cu superiahtul său de lux în timpul competiției de Formula 1 de la Monaco.
Andrey Melnichenko este proprietarul iahtului de peste 400 de milioane de euro, care este cel mai mare iaht cu pânze din lume, având 142 de metri lungime, o piscină și un heliport, scrie Daily Mail.
Motorul este unul hibrid diesel-electric, iar la bordul său pot încăpea 20 de oaspeți și un echipaj de 54 de persoane.
Iahtul a fost construit în Kiel, Germania, de către Nobiskrug.
Melnichenko (46 de ani) este proprietarul Eurochem, o companie agrochimică din Rusia, și ar avea o avere de peste 11 miliarde de euro, conform Forbes, care l-a plasat în Top 100 cei mai bogați oameni din lume.
Omul de afaceri deține de asemenea și un iaht cu motor în valoare de 273 milioane de euro, un Boeing 737 personalizat, dar și mai multe proprietăți în lume, printre care un penthouse în New York și o vilă în Coasta de Azur. Este căsătorit cu un fost model și star pop din Serbia, pe nume Aleksandra. Cei doi au făcut o nuntă opulentă în Franța, în 2005, la care au cântat Whitney Houston și Christina Aguilera.
