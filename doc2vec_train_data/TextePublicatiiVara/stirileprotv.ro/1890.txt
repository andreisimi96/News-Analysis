Aproape 150.000 de elevi au susţinut, luni, proba la Limba Română din cadrul Evaluării Naţionale. 
La primul subiect elevii de clasa a VIII-a au avut de rezolvat şase cerinţe pe baza unui text la prima vedere şi au avut de redactat o compunere de minimum 150 de cuvinte în care să argumenteze apartenenţa la genul epic a textului.
La al doilea subiect, elevii au primit tot un text la prima vedere, cu şase cerinţe, şi au avut de redactat o naraţiune de 150-200 de cuvinte în care să relateze o întâmplare petrecută în Cetatea Alba Carolina.
Profesorii care au corectat lucrările la limba şi literatura română au constatat că adolescenţii nu şi-au dorit să lase pagina goală, aşa că au umplut-o cu perle:
- Copiii vor să-şi lase mâncarea pentru că aveau la ei ouă fierte şi ceapă, care probabil s-au împuţit şi au atras sălbăticiunile pădurii, comoara noastră naţională, Moş Martin.
- Textul nu are idei secundare. Toate sunt super principale şi îmi e jenă să aleg.
- Personajele vor să îşi lase mâncarea de frică să nu-i trosnească ursul.
- Oamenii s-au gândit să facă pe morţii sau să se caţere într-un copac, pentru că nu puteau să le facă pe amândouă.
- Copiii au zis că mai bine să dea ursului mâncarea, decât să îi dea trupurile lor. Din păcate, aveau numai două patee, iar urşii mănâncă mult.
- Pe urs îl putem numi Teddy Bear, nume care ştiu că vine de la preşedintele Americii. Dar pentru că suntem în România, în locul ursului a venit un bărbat cu breton.
- Anul în care a apărut articolul este 35/2017.
- Numele guvernatorului a fost Generalul Steinville.
- Cuvântul "auriu" s-a format dintr-un material preţios, doar că a ieşit o tinichea.
- Cuvântul des s-a format foarte simplu. S-au pus una lângă alta litera d cu litera e cu litera s.
- Cuvântul des nu s-a format. Aşa e el. Îl găsim în dicţionar.
- În formularea "pe drumul numit Take Ionescu", autoarea nu ne spune exact ce trebuie să ia domnul Ionescu. Probabil să ia acel drum.
- Sensul cuvântului crengi e boscheţi.
- În "de-acolo", cratima a fost folosită degeaba. Putem folosi liniuţa când ne grăbim, dar numai când foarte tare.
- Genul substantivului "momentul" este feminin: două momente.
- "Momentul" are gen necunoscut. Este jumătate masculin, jumătate feminin.
- Ursul brun românesc prefera sendvişurile decât să-ţi faci poze cu el.
- În cetatea Ierusalim sunt multe babe şi călugări cu barbă. Eu am fost în pantaloni scurţi.
- Eu am fost la bunici în cetatea din Game of Thrones. Bunicii mei erau regele şi regina şi aveau un copil care se căsătorea cu o actriţă.
- Nu am fost într-o cetate, dar voi povesti o întâmplare dintr-o staţiune all incusive, adică tot inclusiv.
- Urşii vin după mirosul de om, dacă te-ai dat cu parfum sau nu te-ai spălat. Atunci probabil a venit după mirosul de ouă.
- Întâmplarea s-a întâmplat în cetatea Căţân, care e o cutie de joc social.
- Locuitorii cetăţii Tomis, adică Constanța, se numesc cetăţeni. Acolo mergem noi an de an.
