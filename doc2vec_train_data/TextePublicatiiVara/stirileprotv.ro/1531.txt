Filosoful Mihai Şora scrie, pe Facebook, că oamenii în toată firea, întregi la minte, nu au nicio scuză cauţionând o bandă de hoţi, servindu-i şi ascultând orbeşte directivele lor. El spune că în aceste zile cuvântul-cheie este "demnitate“.
Într-un mesaj postat sâmbătă pe Facebook, Şora spune că fetiţa obligată să stea în cap nu se putea apăra: un copil este vulnerabil, mai ales dacă devine instrumentul fricilor, al slugărniciei şi al laşităţii adulţilor.
"Dar oamenii în toată firea, întregi la minte, nu au nicio scuză cauţionând o bandă de hoţi, servindu-i, ascultând orbeşte directivele lor. Îţi pierzi locul de muncă, eşti scos din joc, târât în noroi, persecutat în fel şi chip, însă demnitatea nu ţi-o poate lua nimeni: demnitatea este bunul cel mai de preţ al unei fiinţe omeneşti", spune Mihai Şora.
El afirmă că, zilele acestea, cuvântul-cheie este cuvântul "demnitate“.
Peste 200.000 de oameni sunt aşteptaţi sâmbătă la mitingul PSD din Piaţa Victoriei, care se va desfăşura sub sloganul ”Vrem prosperitate, NU Securitate!”, iar filialele partidului au primit instrucţiuni ca participanţii - care sunt aduşi din toată ţara - să vină îmbrăcaţi în bluze albe sau în costume populare, să aibă steguleţe tricolore, să poarte în piept un autocolant cu logo-ul partidului şi să aibă la ei lanterne mici sau telefoane mobile cu blitz. De asemenea, fiecare dintre ei trebuie să aibă printat imnul.
