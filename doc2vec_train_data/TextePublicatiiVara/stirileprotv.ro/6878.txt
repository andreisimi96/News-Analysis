Papa Francisc a afirmat, sâmbătă, că practica de avorta un făt cu posibile malformații genetice seamănă cu practicile naziștilor „de a purifica o rasă”, prin eliminarea celor slabi.
Suveranul pontif a făcut comparaţia într-un discurs adresat membrilor unor asociaţii familiale din Italia, informează Reuters, citat de News.ro .
„Copiii ar trebui acceptaţi aşa cum sunt, aşa cum i-a trimis Dumnezeu, aşa cum le permite Dumnezeu, chiar şi atunci când sunt bolnavi”, a declarat el.
Papa Francisc a vorbit apoi despre testele prenatale pentru a determina dacă fetusul suferă de o boală sau malformaţie.
„Prima propunere în acest caz este „Ar trebui să scăpăm de el?”. Iar pentru a avea o viaţă mai liniştită, un copil nevinovat este ucis. Spun acest lucru cu durere în suflet. În ultimul secol toată lumea a fost scandalizată de ce făceau naziştii pentru a purifica rasa. Astăzi, facem acelaşi lucru, cu mănuşi albe”, a avertizat suveranul pontif.
