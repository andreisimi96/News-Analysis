Dosarul tăierilor ilegale de arbori din pădurile României ia amploare. După audieri maraton şi percheziţii de peste 24 de ore, 6 persoane au fost puse sub acuzare, inclusiv şefii fabricilor Holzindustrie din Sebeş şi Rădăuţi.
 Joi, reprezentanţii companiei cu sediul în Austria n-au mai comentat situaţia, dar tocmai oficialii austrieci sunt cu ochii pe noi. Urmăresc îngrijoraţi defrişările dezastruoase din ţara noastră, care ne pot aduce sancţiuni.
Nichifor Tofan, director Holzindustrie Schweighofer, în 2013: ”Nu cumpărăm lemn fără acte de proveniență.”
Nichifor Tofan ne explica în 2013 ce fel de lemn intră în fabrica Holzindustrie Schweighofer din Rădăuţi, al cărui director este. Acum, Nichifor Tofan este urmărit penal, la fel alte 5 persoane, inclusiv directorii fabricii Holzindustrie Schweighofer din Sebeş.
Şi, pe lângă acuzaţiile de tăiere fără drept de arbori, se adăugă şi cele de evaziune fiscală, concurenţă neloială şi deturnare de licitaţii publice.
După defrișările masive, au început împăduririle în Maramureș și Bistrița
În total, un prejudiciu de 25 de milioane de euro, spun procurorii DIICOT. Iar acuzaţiile vin şi din partea ONG-urilor care se ocupă de protecţia mediului.
Activiştii susţin că o zonă din Maramureş a ajuns defrișată şi din cauza reprezentanței din România, care ar fi cumpărat lemnul tăiat ilegal. Defrişările din apropierea Pasului Prislop, pe valea Tibaului, depăşesc 10 mii de hectare. Iar lemnul tăiat ar umple atât de multe camioane încât, puse unul după altul, s-ar înşira din Bucureşti până în Los Angeles.
Andrei Ciurcanu, Agent Green: ”Întrebarea este: ştia Holzindustrie că lemnul era tăiat ilegal? Eu cred că ştia sau cel puţin unii oficiali ştiau despre chestia asta. Faptul că ei au lucrat în zona de nord cu firme fantomă, cu clanuri locale, este o certitudine, toată lumea ştie.”
Iar veştile ajung până în Vest. Europarlamentar austriac, Thomas Waitz spune că va înştiinţa Comisia Europeană dacă nu vom stopa prăpădul.
Thomas Waitz: ”În jumătate din Parcul Naţional Domogled se fac afaceri cu buştenii, asta este concluzia pe care o pot trage. ”Ce conservaţi aici?” i-am întrebat, pentru că taie toţi copacii bătrâni.”
Lucru care, spune el, este exclus în Austria, țara mamă a companiei vizate de ancheta DIICOT. Şi nu doar în parcurile naturale.
Thomas Waitz: ”În Austria nu există tăieri ilegale de lemne. Sunt poate câteva cazuri izolate, dar la nivel mare, nu se întâmplă aşa ceva. Amenzile, stabilite de către un judecător, nu există o limită, sunt atât de mari încât pur şi simplu nu-ţi permiţi să tai ilegal copaci. Și nu există nicio şansă să mituieşti pădurarul.”
La noi, acuză procurorii DIICOT, reprezentanţii companiei Holzindustrie Schweighofer ar fi beneficiat de sprijinul unor directori de direcţii silvice. Adică cei care trebuie să controleze cât şi cum se taie din pădurile noastre.
