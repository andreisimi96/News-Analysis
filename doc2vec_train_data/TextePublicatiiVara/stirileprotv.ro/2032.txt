Polițiștii fac percheziţii la CFR Călători, într-un dosar în care mai multe persoane sunt suspectate de abuz în serviciu, delapidare şi fals intelectual.
La ora 09.00 erau în desfășurare percheziții și la sediul Sindicatului Național Feroviar Mișcarea Comercială a Vagoanelor, dar și la o firmă privată.
Concret, ancheta vizează, spun polițiștii, cumpărarea unui sistem de avertizare audio/video a calătorilor - sistem ce ar fi fost montat în vagoanele CFR. Polițiștii spun că persoanele bănuite ar fi cumpărat mai puține astfel de sisteme de avertizare și de o calitate mai slabă decât a fost stabilit la licitație, iar diferența de bani ar fi ajuns în buzunarele persoanelor bănuite, spun anchetatorii.
Polițiștii au făcut joi dimineață percheziții și la sediul CFR Călători din cadrul Ministerului Transporturilor, verificând mai multe documente de achiziție. În urma acestor verificări, polițiștii vor stabili cine sunt persoanele bănuite de abuz în serviciu, fals intelectual și delapidare și le vor duce la audieri.
Prejudiciul în acest dosar se ridică la 156.000 de lei, în dauna unei societăți comerciale. 
