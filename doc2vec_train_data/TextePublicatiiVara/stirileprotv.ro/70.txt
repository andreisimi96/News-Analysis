În loc să încurajeze oamenii să adopte de la distanţă câinii din adăpostul Slatina, primăria oraşului îi obliga să plătească pentru fiecare animal de care ar vrea să aibă grijă 1300 de lei.
Iubitorii de animale sunt scandalizaţi şi spun că, astfel, săracii câini nu au nicio şansă la o viaţă mai bună.
Iubitorii de animale trebuie să facă eforturi mari ca să îngrijească de la distanţă un câine din adăpostul Slatina. Plătesc lunar 1300 de lei, dar cea mai mare parte din bani merg la plata salariilor angajaţilor, nu la bunăstarea bietului animal.
Adăpostul are nevoie în fiecare lună de 200.000 de lei pentru salariile celor 30 de angajaţi, printre care şi doi jurişti, doi contabili, departament de resurse umane şi responsabil cu achiziţiile publice - potrivit organigramei.
Iar salariile sunt pe măsură: directorul are 10.070 de lei lunar, inspectorii - 4.600 de lei şi doar muncitorii au lefuri ceva mai mici - între 2.000 şi 3.000 de lei. Hrana unui câine costă lunar doar 22 de lei, în schimb utilităţile care includ telefonie şi internet - 1.500 de lei.
Șase copii din India, uciși de câinii sălbăticiți
Bogdan Apostoliceanu, director adăpost Slatina: "A avea un câine nu este o obligaţie, este o plăcere a cuiva şi automat trebuie să îşi asume nişte costuri. Costurile sunt stabilite printr-o formulă de calcul dintr-o lege."
Lorena a adoptat la distanţă, în urmă cu doi ani, un căţel de la adăpostul din Slatina. După un an însă a decis să îl mute într-un alt adăpost, întrucât condiţiile nu corespundeau cu banii pe care îi plătea luna de lună.
Lorena Pîrvu, iubitor animale: "Am plătit lunar cotizaţia care mi s-a impus... Îl găseam întotdeauna fără apă, mi se spunea că e un câine agitat şi varsă apa."
Taxa îi descurajează pe iubitorii de animale.
Constanţa Dicu, reprezentant Federaţia Naţională pentru Protecţia Animalelor: ”Nimeni nu îşi permite să dea 1290 de lei pentru un căţel, oricât de mult l-ar iubi. Atâta timp cât minimul pe economie este aproape de această sumă."
Mugurel Manea, purtător de cuvânt Primăria Slatina: "Bugetul Serviciului de Ecarisaj Slatina, anul acesta, se ridică la 3,5 milioane de lei şi are la bază atât salariile personalului, dar şi investiţiile care se vor realiza."
Unii consilieri au respins proiectul de hotărâre, însă acesta a fost totuşi aprobat de primărie cu majoritate de voturi.
Ionuţ Comănescu, consilier local PNL: "O mică parte din această sumă revine pentru hrană şi întreţinerea căţeilor, în rest sunt salariile personalului contractant."
Adăpostul din Slatina are 160 de câini în grijă, iar anul trecut au fost adoptate la distanţă doar 8 animale.
