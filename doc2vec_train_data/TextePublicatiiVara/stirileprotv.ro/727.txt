TIFF 2018. Un oaspete de seamă a ajuns vineri seara la Cluj-Napoca. Este vorba despre îndrăgita actriță franceză Fanny Ardant, care a interacționat cu publicul la TIFF.
Vedetă, obișnuită cu marile scene, a fost copleșită de emoții și nu a încercat să ascundă acest lucru. Sâmbătă seara va primi trofeul Transilvania pentru întreaga sa carieră.
Cunoscută actriţă de origine franceză, Fanny Ardant, şi-a făcut vineri seara apariţia la Cinema Victoria din Cluj-Napoca la scurt timp după ce spectatorii au urmărit pelicula "Cenuşă şi sânge", regizata chiar de ea, în urmă cu zece ani.
Filmul, în care au jucat şi actori români, prezintă povestea unei femei care şi-a părăsit ţara după ce soţul ei a fost ucis. După zece ani, aceasta decide să-şi revadă familia, participând la nunta unei rude.
Ajunsă pe scenă, în faţa publicului numeros, actriţa a fost primită cu ropote de aplauze.
Fanny Ardant, actriță: "Am descoperit frumusețea țării, frumusețea Transilvaniei, frumusețea rurală. Au trecut 10 ani de când am turnat acest film, dar n-am uitat niciodată nimic. Nici detaliile, nici supărările, nici bucuriile, nici suferințele, nimic."
A urmat apoi o discuţie cu cei prezenţi în sală, iar actriţa nu şi-a ascuns emoţiile.
Tot vineri, la TIFF a fost proiectat cu casa închisă filmul "Coborâm la prima", o producție independentă ce spune o poveste inspirată de tragedia din clubul Colectiv.  Seara s-a încheiat pe ritmuri lăutăreşti, cu un chef ca-n Teleorman.
Sâmbătă seara, actriţa Fanny Ardant va primi trofeul Transilvania pentru întreaga sa carieră.
