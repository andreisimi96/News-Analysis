Durere şi multe semne de întrebare a lăsat în urmă şoferul de 38 de ani din Mureş, care a condus microbuzul cu opt pasageri, în timp ce se filma cu telefonul mobil, pe un drum din Ungaria.
Nouă vieţi au fost astfel întrerupte brutal. Cel de la volan a fost înmormântat, miercuri, în localitatea Deaj. Familia îndoliată nu înţelege cum s-a putut întâmpla tragedia, mai ales că bărbatul avea experienţă ca şofer.
Zeci de oameni l-au condus pe ultimul drum pe cel care a gonit spre moarte în timp ce era în direct pe Facebook. Neatenția şoferului de 38 de ani i-a costat viaţa şi pe pasageri, şi pe cel de la volan.
Localnică: „Nu ştiu cum s-a întâmplat tragedia aceasta şi ne pare foarte rău la toată lumea, nici el nu ar vrea să vadă aşa ceva, copii, familia care plâng atât de mult.”
Localnică: „El nu a vrut să aducă atâta lume după el, să aducă atâţia copii orfani.”
Bărbatul făcea frecvent curse în străinătate cu microbuzul şi era șofer cu experienţă.
Prieten: „Era un băiat bun, a agonisit să facă, să îşi construieascaă casa asta dar... Este păcat."
Familia bărbatului susţine că şoferul camionului încărcat cu nisip nu a încercat deloc să evite impactul cu microbuzul românului.
Boby Zălar, fratele şoferului: „Șoferul nu a avut nici un gest. Şoferii fac fleşuri, încetinesc, claxonează. Șoferul TIR-ului nu avea categoria de care era nevoie, doar C şi încă ceva, drumul nu era semnalizat cu bandă galbenă dublă. Probabil fratele meu era obosit."
Şoferul de 38 de ani era tatăl a doi copii.
