Facebook Twitter RSS Feed Newsletter
Carrefour a anunțat că, începând de anul viitor, produsele pe care le vinde lanțul de retail vor fi disponibile pe un site dedicat shoppingului online, pe care motorul de căutare american îl dezvoltă în Franța, scrie Reuters.
Colaborarea dintre cei doi giganți vine în contextul în care tot mai multe lanțuri de retail tradiționale investesc masiv în platforme de cumpărături online și de livrare la domiciliu, în lupta acerbă pentru a câștiga tot mai mulți clienți și pentru a ține piept gigantului Amazon, care a transformat radical comerțul.
De exemplu, lanțul de supermarketuri Monoprix a devenit, în martie, primul retailer francez care a început să livreze produse prin intermediul Amazon. Casino, grupul care deține Monoprix, mai are și un parteneriat pentru livrări la domiciliu cu retailerul online britanic Ocado.
De cealaltă parte, Alphabet, compania mamă a Google, oferă servicii de shopping online către retaileri ca Walmart, dându-le posibilitatea acestora să-și listeze produsele pe un site special de shopping sau în Google Assistant, pentru cumpărături de pe dispozitivele mobile.
Colaborarea cu Carrefour este prima de acest fel din Franța.
În încercarea de a rămâne lider pe piața franceză a supermarketurilor, una extrem de competitivă, Carrefour a încheiat, în aprilie, o alianţă pe cinci ani și cu lanţul de magazine Systeme-U, prin care va deveni cel mai mare cumpărător de pe piaţa internă.
Cele două companii au anunţat că vor negocia în comun achiziţiile cu principalii lor furnizori de produse alimentare şi nealimentare, un parteneriat care va pune pe primul plan producătorii agricoli francezi.
Este cea mai recentă alianţă din industria supermarketurilor din Franţa, afectată de intrarea gigantului american Amazon, în 2017.
În ianuarie, Carrefour anunţa reducerea costurilor şi a numărului de angajaţi, precum şi majorarea investiţiilor în comerţul electronic, pentru a concura cu Amazon.
Carrefour, prezent şi pe piaţa din România, a înregistrat în 2017 pierderi nete de 531 de milioane de euro, în principal ca urmare a unor deprecieri de active în valoare de 1,3 miliarde de euro.
În România, Grupul Carrefour numără 303 magazine, dintre care 32 de hipermarketuri “Carrefour”, 218 supermarketuri (203 magazine “Market” şi 15 magazine “Express Orange”), 42 de magazine de proximitate “Express”, zece magazine de proximitate “Contact” și un magazin de comerţ online.
autor: InCont.ro , 12 iunie 2018 10:43
Mai multe despre:
