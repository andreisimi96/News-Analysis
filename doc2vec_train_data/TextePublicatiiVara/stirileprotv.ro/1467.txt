Anthony Bourdain, renumit maestru bucătar şi prezentator TV, de 5 ani gazda emisiunii "Locuri necunoscute", de la CNN, s-a sinucis.
Un bun prieten l-a găsit mort vineri dimineaţă în camera de hotel din Strasbourg, unde filma pentru un nou episod al emisiunii lui.
Devenit cunoscut datorită cărţii din 2010, ”Medium Raw”, Bourdain a ajuns cu adevărat o celebritate prin seria No Reservations, difuzată de Travel Channel între 2005 și 2012. Pentru cele 142 de episoade, a vizitat câteva zeci de țări și aproape toate statele SUA, pentru a relata despre bucătăria și cultura locală.
Episodul dedicat călătoriei în România şi scandalul care a urmat i-au adus realizatorului TV una dintre cele mai nefericite experienţe din carieră, conform spuselor sale.
”Cel mai prost scenariu e când guvernul încearcă să se infiltreze în echipa ta locală şi să cosmetizeze realitatea. De pildă, filmăm nişte măcelari în România rurală, găsisem un om potrivit, dar a aflat guvernul şi a trimis pe cineva peste el. I-au zis: "Casa ta nu e suficient de frumoasă, te mutăm în altă casă, Îmbracă-ţi copiii - de 8 şi 9 ani - în costume tradiţionale şi pune-i să danseze". Au ieşit nişte scene penibile, de o falsitate teribilă, cu copii îngroziţi puşi să danseze dansuri populare. Ne-au zis: "Nu filmaţi câini vagabonzi, nu filmaţi ţigani! Filmaţi doar hoteluri de lux!”, a spus bucătarul.
”A fost un ditamai scandalul şi, evident, ca întotdeauna când încerci să falsifici realitatea, a ieşit un show de un umor involuntar tragic. Iar eu eram demascat în toate ziarele româneşti drept agent KGB, Mossad şi CIA, toate în acelaşi timp”, a mai spus el.
”Nu e genul de emisiune după care să umblu să o fac. Nu căutăm să facem mişto de oameni în emisiune, încercăm să-i arătăm aşa cum sunt. De aceea e aşa de dureros să vezi cum încearcă unii să pară mai buni decât sunt şi pe mine mă face să turbez", declara Bourdain într-un interviu din 2016 pentru publicaţia Forbes.
Seymour Hersh, jurnalist castigator al premiului Pulitzer
