Ghețurile din Antarctica se topesc într-un ritm îngrijorător - de trei ori mai rapid decât până acum, arată un nou și amplu studiu internațional.
În ultimii 25 de ani, au dispărut 3000 de miliarde de tone de gheață. Și există temeri că procesul este ireversibil.
Specialiștii cred că, în multe părți ale continentului alb de la Polul Sud, gheața a dispărut pentru totdeauna, din cauza creșterii temperaturii globale.
Amenințarea plutește asupra acestor ţinuturi albe de o frumusețe rară, situate în sudul extrem la planetei. În ultimul sfert de veac, gheața din regiunea polară s-a topit atât de mult încât, au calculat specialiştii, apa rezultată ar putea acoperi întreaga suprafaţă a statului american Texas, la o înălţime de aproape patru metri.
Şi, alarmant este că ritmul în care se topeşte gheaţa a crescut dramatic. Între 1992 şi 2011, Antarctica pierdea, în medie, 84 de miliarde de tone de gheaţă anual. Iar între 2012 şi 2017, rata topiri a trecut de 241 miliarde de tone, în fiecare an.
Cercetătorii belgieni, misiune în Antarctica: „Este o analogie a cosmosului”
Martin Siegert, Imperial College, Londra: „Am observat că straturile de gheață dispar sau se subțiază. Am observat că modelul curenților de aer s-a schimbat, temperatura apei oceanului crește, sunt schimbări în privința bio-diversității. Totul se schimbă în Antarctica, iar schimbările devin tot mai rapide."
Profesorul a făcut o comparație plastică: Antarctica poate fi asemuită cu un uriaş adormit.
Martin Siegert, Imperial College, Londra: „Dacă toate ghețurile din Antarctica s-ar topi, nivelul global al mărilor și oceanelor lumii ar crește, probabil, cu mai bine de 60 de metri. Iar noi asistăm acum la primele semne că gheața începe să se topească în ritm accelerat. S-ar putea adăuga deja câteva zeci de centimetri, la nivelul global, cu gheața topită din Antarctica, în acest secol."
Pentru estimarea ritmului în care dispar ghețurile Antarcticii au fost făcute măsurători de la sol și cu ajutorul a 10 - 15 sateliți. De asemenea, au fost realizate simulări pe computer. Apele mai calde sunt cauza topirii accelerate... Iar apele sudice ale Oceanului se încălzesc ca urmare a schimbării vântului și curenților, totul în contextul încălzirii globale, provocate de așa numitul efect de seră.
Martin Siegert, Imperial College, Londra: „Dacă schimbi planeta, dacă încălzești planeta, Antarctica va răspunde prin topirea gheții. Dacă sporesc emisiile de dioxid de carbon peste 400 de părți la mie, nivelul de acum, va trece ceva timp până vom vedea efectul topirii stratului de gheață. Dar este inevitabil. Se va întâmpla..."
Seymour Hersh, jurnalist castigator al premiului Pulitzer
