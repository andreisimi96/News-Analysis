În Burnt Oak, un orășel din suburbia Londrei, supranumit „Mica Românie”, te poți plimba pe străzi fără să auzi limba engleză.
Aici, 35% dintre imigranți sunt români, meniurile la restaurante sunt în limba română, iar cel mai popular fel de mâncare sunt sarmalele, scrie tabloidul The Sun într-un reportaj.
„Când te dai jos din tren, auzi o cacofonie de voci străine, iar multe din restaurantele înghesuite de pe o stradă principală au semne și meniuri în română. Însă acesta nu este Bucureștiul, ci o suburbie din apropiere de Wembley, la nord-vest de Londra, supranumită „Mica Românie” din cauza procentului uriaș de est-europeni care trăiesc aici”, își încep jurnaliștii de la The Sun reportajul despre „cum imigrația românească a făcut localitatea Burnt Oak să fie de nerecunoscut”.
Reportajul vine în contextul în care, în urmă cu o săptămână, datele oficiale au scos la iveală că românii reprezintă a doua mare comunitate de străini din Marea Britanie – 4130.000 de cetățeni din România trăiesc și lucrează pe teritoriul Maii Britanii. În urmă cu 10 ani, aici trăiau de 10 ori mai puțini români.
Și în Burnt Oak, 35% dintre rezidenți provin din România, scrie tabloidul britanic, accentuând că aceștia au românizat numele localității, pe care o numesc „Bontoc”, și au umplut-o de restaurante și magazine românești și chiar o biserica care ține slujbe în limba imigranților.
Trump critică dur imigranții ilegali: „Nu sunt oameni, sunt animale”
Potrivit jurnaliștilor The Sun, strada principală din Burnt Oak este un ameste între restaurante românești învechite și supermarketuri haotice care par să se „reverse” pe trotuar. Acoperișuri colorate acoperă tarabele cu fructe din fața numeroaselor magazine, iar oamenii conversează voios în alte limbi. La prânz, bărbații stau la terasele cafenelelor și restaurantelor, iar femeile își plimbă bebelușii în cărucioare.
Unul dintre locurile populare din zonă este o patiserie românească, deschisă de Ovidiu Sarpe, un bărbat care a fugit din România în 1973, ca refugiat politic. S-a mutat însă în Burnt Oak în 2007, unde și-a deschis patiseria la care lucrează numai români.
„M-am mutat aici pentru că am văzut orășelul ca pe o oportunitate pentru comunitatea est-europeană de aici. Sunt multe magazine românești, mulți copii români la școli. E o adevărată comunitate. Oamenii se mută în Marea Britanie din motive economice; vor să se simtă utili și să muncească. În Burnt Oak este un amalgam de rase și de culturi și, deși pare destui de dur, nu există rasism sau infracțiuni aici”, a declarat el.
Bărbatul a mai povestit că a votat pentru ieșirea Marii Britanii din Uniunea Europeană: „Asta pentru că am vrut ca Guvernul să selecteze imigranții care vin aici. Dar sper ca Guvernul să realizeze că Marea Britanie are nevoie de români”, a mai spus el.
Conform The Sun, în cartier „nu poți face cinci pași” fără să dai peste tot felul de magazine sau case de amanet.
„Am încercat să vorbesc cu angajații supermarketelor, dar mulți îmi spun că nu știu engleza. E același lucru cu cerșetorul fără un picior care stă pe trotuar. În Burnt Oak, copiii au printre cele mai mici note la școală, iar speranța de viață este foarte scăzută”, relatează jurnaliștii.
Ei au discutat și cu Joanne Karbritz, o angajată a serviciilor sociale, care le-a povestit despre problemele pe care le-a avut cu românii, din cauză că aceștia i-ar fi furat bunuri din magazin.
„Doamne! Sunt atât de mulți români aici. Am trăit în Edgare toată viața și l-am văzut schimbându-se atât de mult. În ultimii cinci ani, au venit mulți imigranți est-europeni. Unii oameni îi acuză că ne fură locurile de muncă și am avut probleme cu românii care fură, dar nu sunt toți hoți. Majoritea sunt amabili.”
În opinia sa, „diversitatea” e dată de traiul de viață ieftin din suburbii. Din acest motiv, antreprenorii englezi și britanici încep să părăsească zona.
„Oamenii vă vor spune că Burnt Oak s-a schimbat cu rapiditate. Românii au început să vină acum opt ani, dar în ultimii trei a fost o invazie masivă. Între timp, barurile și cafenelele englezești și irlandeze au început să se închidă și antreprenorii pleacă spre alte zone. Problema e cauzată de micile afaceri locale care sunt la tot pasul, precum magazinele românești cu mâncare”, a spus Pattian Yaman, un imigrant turc care s-a mutat în Burnt Oak acum trei ani.
Sunt și antreprenori care spun că românii sunt „buni pentru afacere”. Asta susține și Rikesh Mehta, un britanic care deține o farmacie: „Românii sunt buni pentru afacere. Cheltuiesc o grămadă de bani și sunt foarte muncitori. Sunt mulți români aici, iar jumătate dintre ei nici nu vorbesc engleza. Se răspândesc ca focul, dar nouă ne aduc mulți bani.” 
Seymour Hersh, jurnalist castigator al premiului Pulitzer
Sursa: The Sun
