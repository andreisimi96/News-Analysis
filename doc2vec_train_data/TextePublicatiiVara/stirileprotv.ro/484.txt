Mihaela Buzărnescu a reuşit pentru prima oară în carieră să ajungă în turul 3 al unui turneu de Grand Slam
Jucătoarea română de tenis Mihaela Buzărnescu s-a calificat, miercuri, pentru prima oară, în runda a treia a turneului de la Roland Garros, al doilea de Mare Şlem al anului, după ce a dispus de suedeza Rebecca Peterson cu 6-1, 6-2.
Buzărnescu (30 ani, 33 WTA), cap de serie numărul 31, a încheiat conturile după doar 63 de minute cu Peterson (22 ani, 96 WTA).
Românca a comis două duble greşeli, a avut 21 de winners şi 13 erori neforţate, în timp ce scandinava a reuşit 3 aşi, a comis 4 duble greşeli, a adunat 10 mingi direct câştigătoare şi 18 erori neprovocate.
Mihaela câştigase şi primele două confruntări cu Peterson, cu 6-2, 6-2, anul trecut, în sferturile turneului ITF de la Versmold (Germania, 60.000 dolari), şi anul acesta în sferturile turneului ITF de la Midland (SUA, 100.000 dolari), cu 7-6 (5), 4-6, 6-3.
