Donald Trump a fost izolat de liderii prezenți în Canada la summitul G7, principalele neînțelegeri fiind legate de Rusia și comerț, relatează BBC.
Nu degeaba summitul G7, al marilor puteri, care a început în Canada, a fost denumit "6 plus 1". Președintele Donald Trump nu este pe aceeași lungime de undă cu ceilalţi lideri, după ce a cerut readmiterea Rusiei în G8, expulzată după anexarea Crimeii, în 2014.
Din contră, toți ceilalți șefi de state sau de guverne au căzut de acord să transmită un mesaj puternic Moscovei - că nu vor fi tolerate acţiunile sale ostile în alte state.
Donald Trump şi Emmanuel Macron au discutat - pe fugă - pe tema comerţului şi a tarifelor la importuri, înainte primirilor oficiale. Iniţial, prevăzuseră să aibă o întrevedere bilaterală înaintea începerii summitului, dar totul s-a desfăşurat în grabă, pentru că preşedintele american a sosit mai târziu în Canada.
Liderul de la Paris admite că nu a reuşit să-l determine să-şi schimbe poziţia nici în privinţa comerţului, nici în domeniul schimbărilor climatice, respectiv a programul nuclear al Iranului.
Săptămâna aceasta, s-au duelat în replici pe Twitter, iar Macron a sugerat că, dacă preşedintele american alege izolarea, ar putea fi semnate la nevoie acorduri în 6. Macron şi premierul ţării gazdă, Justin Trudeau, au făcut în schimb front comun în cele trei dosare importante.
Înaintea întrevederii bilaterale pe care a avut-o cu Justin Trudeau, Trump a glumit puțin: "Justin a fost de acord să taie toate tarifele și barierele comerciale între Canada și Statele Unite, așa că sunt foarte bucuros.”
”Atunci aș spune că nu e nicio problemă cu Acordul de liber schimb” i-a replicat Trudeau. ”Lucrăm la asta" , a răspuns Trump.
Dar nici canadienii, nici europenii nu prea mai gustă glumele lui Trump. Ministrul de externe canadian a numit "absolut nejustificate şi ilegale" tarifele puse de administraţia Trump la importurile de oţel şi aluminiu.
Şi, ca să mai deschidă un nou front în interiorul G7, şeful de la Casa Alba a cerut ca Rusia - exclusă în 2014, după anexarea Crimeii - să revină în clubul celor mai puternice naţiuni ale lumii.
"Nu contează cum numiţi summitul. I se spune G8, pentru că face şi Rusia parte. Rusia ar trebui să participe la summit. Rusia a fost exclusă de la summit şi ar trebui reprimita.", a spus Trump.
Dar ceilalți lideri ai marilor puteri nu doar că nu vor revenirea Rusiei într-un nou G8. Au căzut de acord să transmită Moscovei un mesaj ferm că nu vor tolera amestecul ruşilor în afacerile altor state.
Între timp, Vladimir Putin s-a întâlnit, la Beijing, cu preşedintele chinez Xi Jinping, care l-a onorat cu medalia prieteniei. Au urmărit împreună şi un meci de hochei, cunoscută fiind pasiunea preşedintelui rus pentru acest sport.
Moscova şi Bejingul vor să-şi aprofundeze cooperarea în domenii precum infrastructura, energie, cercetare ştiinţifică şi tehnologie avansată. Fondul de investiţii ruso-chinez RCIF şi China Chengtong Holdings Group a ajuns vineri la un acord privind înfiinţarea unui fond comun de investiţii industriale, în valoare de un miliard de dolari, potrivit Reuters.
Merkel: Opoziţie "comună" a europenilor faţă de reintegrarea Rusiei
Cancelarul german, Angela Merkel, a afirmat că "poziţia comună" a ţărilor europene din G7 (Franţa, Germania, Italia şi Marea Britanie) este de a se opune reintegrării Rusiei în absenţa unui "progres substanţial" în dosarul ucrainean.
"Suntem de acord pentru a spune că reintegrarea Rusiei în formatul G7 nu este posibilă atât timp cât nu vom vedea progrese substanţiale legate de problema ucraineană. Este poziţia noastră comună", a spus Angela Merkel..
Noul şef al guvernului populist italian, Giuseppe Conte, declarase pe Twitter cu câteva ore mai devreme că este "de acord" cu preşedintele american Donald Trump, care a cerut G7 să reintegreze Rusia în această structură.
Macron: "Lucrurile avansează la acest G7"
 Emmanuel Macron şi Donald Trump au salutat progresele înregistrate în negocierile lor asupra comerţului şi altor subiecte, cu prilejul summitului G7 din Canada, fără să ofere însă vreo indicaţie despre un eventual teren de înţelegere în privinţa taxelor vamale.
"Am avut o primă discuţie, un început de discuţie asupra subiectelor de actualitate cum este comerţul, care a permis să se elimine numeroase posibile neînţelegeri. Prin urmare, există o dorinţă de a lucra, de a avansa împreună", a declarat presei şeful statului francez la începutul întrevederii bilaterale cu Donald Trump la Malbaie.
"Lucrurile avansează la acest G7, nimic nu era câştigat dinainte şi nimic nu este niciodată câştigat, trăim însă vremuri extrem de dificile care presupun acest dialog permanent", a adăugat el.
Preşedintele american a adoptat, de asemenea, un ton mult mai pozitiv, lăudând "relaţia sa foarte bună" cu omologul francez.
El a repetat că Statele Unite înregistrează un puternic deficit comercial cu Uniunea Europeană şi a afirmat că "Emmanuel a fost de mare ajutor în această privinţă".
"Se va întâmpla ceva, cred că va fi ceva foarte pozitiv", a spus el, fără să precizeze despre ce subiecte anume vorbeşte.
Atunci când un jurnalist i-a întrebat pe cei doi lideri cine va câştiga disputa dintre ei, Donald Trump a răspuns: "Va fi foarte greu să îl înving (...) Este prietenul meu".
