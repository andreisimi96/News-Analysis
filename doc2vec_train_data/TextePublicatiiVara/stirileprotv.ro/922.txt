Scene apocaliptice, în Guatemala, după erupția unui vulcan, situat la 40 de kilometri de capitala țării. Cel puțin 38 de oameni au murit, surprinși de lavă și cenușa aruncată de vulcanul Fuego.
Președintele Guatemalei a decretat stare de urgență.
Dacă iniţial erau dornici să imortalizeze cu telefoanele mobile norul de cenuşă, localnicii şi-au dat brusc seama că pericolul este imens şi au rupt-o la fugă.
N-au avut din păcate această şansă şi cei care trăiau în satul situat cel mai aproape de vulcanul Fuego. Localitatea a fost literalmente îngropată în cenuşă şi lavă. Unii au pierit pe stradă, sufocaţi, pe alţii urgia i-a surprins în case. Printre victime se numără şi mulţi copii. Echipele de intervenţie au fost nevoite să răscolească în mormanele de cenuşă vulcanică pentru a recupera trupurile.
”În baza legislaţiei existente, putem decreta stare de calamitate în cel puţin trei departamente”, a transmis Jimmy Morales, președintele țării.
Vulcanul Kilauea din Hawaii a erupt. Norul de cenușă s-a ridicat la peste 9.000 de metri
Măsura - justificată de pierderile de vieţi omeneşti şi de daunele suferite de infrastructură - permite deblocarea de fonduri pentru intervenţie.
Potrivit protecţiei civile, aproape două milioane de oameni sunt afectaţi într-un fel sau altul de aceasta erupţie, cea mai gravă din ultimii 44 de ani.
După 16 ore în care vulcanul a expulzat cenuşă până la 10 mii de metri altitudine, undele de de şoc, tunetele şi degajarea de gaze s-au estompat, iar erupţia pare să se fi încheiat.
Cenuşa a ajuns chiar şi pe pistele aeroportului internaţional din capitala ţării, adică la 40 de km de vulcan. Aeroportul a fost închis temporar. În afară de Fuego, în Guatemala mai există alţi doi vulcani activi.
