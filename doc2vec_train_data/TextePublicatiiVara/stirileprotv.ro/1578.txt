Primarul general al Capitalei, Gabriela Firea, a afirmat sâmbătă, la mitingul PSD-ALDE, că nu mai poate fi acceptat ca în România să fie organizate alegeri libere şi cineva "cu geacă roşie".
"Dragi români din toată ţara, dragi bucureşteni, de aici din Piaţa Victoriei şi de acasă, dreptul românilor este sfânt, votul românilor este sfânt, nu mai putem accepta în ţara noastră, în patria noastră, să votăm, să avem alegeri libere, să avem un Parlament stabil, să avem un Guvern legitim şi altcineva geacă roşie, participând la mitinguri ilegale, să ne confişte votul românilor. Mitingul nostru este legal, autorizat.
Noi suntem cei care respectăm legea, noi nu o încălcăm niciodată. Această Piaţă a Victoriei trebuie să fie a tuturor românilor care ştiu ce înseamnă democraţia, libertatea, respectarea drepturilor omului. Această piaţă nu mai trebuie să fie confiscată de oameni plătiţi de interese contrare ţării noastre", a declarat Firea.
Ea a precizat că nu se mai poate trăi "cu dictatura minorităţii".
"Justiţie, dreptate, aveţi dreptate, justiţie, dreptate, adevăr, peste tot, la Parlament, în Guvern, în primării, în consilii judeţene, în instituţii. Nu putem trăi cu dictatura minorităţii (...) Alegerile au fost libere şi corecte şi votul românilor trebuie să fie sfânt. Mă bucur foarte mult că aţi venit de bunăvoie şi cu drag în An Centenar la Bucureşti pentru a vă manifesta gândul bun pentru această ţară, să nu ne mai fie teamă să vorbim, să nu ne mai fie teamă să ieşim din casă, nouă, celor care suntem aleşi locali, să nu ne mai fie teamă să semnăm. Dacă suntem corecţi şi respectăm legea, de ce să ne fie frică, de ce să ne fie teamă, de ce?", a spus Firea.
Totodată, Firea i-a invitat pe participanţii la miting să rostească împreună cu ea câteva versuri ale poetului Mihai Eminescu din poezia "Ce-ţi doresc eu ţie, dulce Românie?".
Seymour Hersh, jurnalist castigator al premiului Pulitzer
