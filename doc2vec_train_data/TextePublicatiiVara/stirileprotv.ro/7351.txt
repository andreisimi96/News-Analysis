Ţara noastră a fost prinsă într-un nou blocaj atmosferic, explică îngrijoraţi meteorologii pentru că am trecut prin acest episod ploios imediat după cel care ne-a adus caniculă.
Alături de alte ţări, timp de 6 zile un ciclon a lovit cu furie şi România, iar cantităţile de precipitaţii au fost atât de mari încât asistăm la cel mai ploios iunie din ultimii 49 de ani. În acest moment, blocajul a fost eliminat însă umezeala din aer va mai aduce ploi torenţiale în zonele de munte.
Numitorul comun al dezastrelor din aproape întreaga Peninsula Balcanică şi România este un ciclon format în Mediterană, unde a ajuns o masă de aer extrem de rece tocmai de la Polul Nord. Iar de marţi a ajuns să lovească doar aceste zone. A rămas captiv între anticicloni, cei care aduc timp frumos, mult mai puternici, care practic l-au înconjurat.
Aşa se face că timp de 6 zile regiunile prinse în acest blocaj au fost măturate de ploi extrem de puternice.
Florinela Georgescu, director INMH: ”România a stat sub acest blocaj de marţea trecută până sâmbătă-duminică, au fost afectate mai ales regiunile extracarpatice şi zonele de munte. Vorbim de o situaţie de blocaj la nivel european, aerul rece s-a blocat aici. Nu se întâmplă des, dar nu înseamnă că nu este ceva natural. "
În anumite localităţi din judeţul Buzău au căzut nu mai puţin de 370 de l/mp. Ce înseamnă asta? Închipuiţi-vă că vărsaţi toate aceste găleţi pline cu apă într-un pătrat cu latura de 1 m. Și asta doar în 6 zile, când a plouat de 4 ori mai mult decât ar fi trebuit să plouă în toată luna iunie.
Florinela Georgescu, director INMH: "Ploile repetate au făcut ca aceste cantităţi atât de mari şi să situeze luna iunie pe poziţia a două între lunile iunie cele mai ploioase din 1960 şi până prezent. prima lună rămâne cea din 69."
Am înregistrat aşadar cel mai negru iunie din ultimii 49 de ani, depăşind inclusiv anii 2010 sau 2008, înscrişi şi ei în istoria lunilor de început de vară cu inundaţii violente. În acest moment, blocajul este depăşit, iar ploile se îndreaptă spre Rusia.
Dar asta nu înseamnă că am scăpat de pericol. Umezeala atât de mare din aer va mai aduce la sfârşitul săptămânii un nou episod de instabilitate în zonele de munte. Până atunci, vremea se încălzeşte, iar miercuri vom avea din nou peste 30 de grade mai ales în vestul şi sudul ţării.
