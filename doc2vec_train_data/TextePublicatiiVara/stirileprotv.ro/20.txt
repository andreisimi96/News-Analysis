Irlanda se transformă încet, dar sigur dintr-un bastion al valorilor conservatoare într-o societate liberală.
Țara a votat categoric în favoarea liberalizării avortului. Aproape 66% dintre votanți s-au pronunțat în favoarea abrogării articolului din Constituţie care interzicea avortul. Catolica Irlanda a surprins deja întreaga lume în 2015, votând în favoarea căsătoriilor între persoane de același sex.
Votul a vizat abrogarea ori menţinerea unei prevederi din Constituţie, cunoscută drept al 8-lea Amendament, conform căruia un copil nenăscut are acelaşi drept la viaţă ca şi o femeie însărcinată. Premierul Leo Varadkar, de profesie medic şi homosexual declarat, a susținut liberalizarea legislației avorturilor.
Atika Shubert, corespondent CNN: ”Se pare că ţara nu e atât de divizata precum se credea. Existau temeri mai cu seamă cu privire la votul în mediul rural. Însă 72% dintre alegătorii urbani şi 63% din mediul rural au votat în favoarea avortului. Dezbinarea pare să fie mai degrabă generaţională. Cei sub 65 de ani au votat copleşitor în favoarea liberalizării avortului. În schimb, cei trecuţi de 65 de ani reprezintă singurul grup care a votat masiv împotriva avortului.”
Foarte mulţi irlandezi expatriaţi s-au întors special în ţara natală ca să voteze la acest referendum istoric şi au fost întâmpinaţi cu entuziasm în aeroportul din Dublin de activişti ai campaniei pro-avort.
Exit-poll-urile din Irlanda indică un vot majoritar pentru legalizarea avortului
Până acum, Irlanda avea una dintre cele mai restrictive legi în privinţa avortului, procedura fiind interzisă chiar şi în situaţiile de viol sau incest. Avortul se pedepsea cu închisoare de până la 14 ani.
În urma votului, guvernul plănuieşte să permită întreruperile de sarcina fără restricţii în primele 12 săptămâni ale sarcinii. Vor fi, de asemenea, permise în primele 23 de săptămâni pentru situaţiile în care sănătatea mamei este supusă riscului ori în cazul unei anormalii a fătului.
