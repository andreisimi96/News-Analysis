Am intrat în sezonul estival și turiștii se pregătesc să ia la pas cărările munților. Mulți se gândesc că vor înnopta la cabană, fără să știe ce vor găsi la fața locului.
Cabane cândva renumite, cum ar fi Babele sau Caraiman, sunt în ruină, în timp ce altele s-au transformat în case de vacanță, sub ochii ministerului de Turism, care promite însă controale.
Aşezată în buza unei prăpăstii, cabana Caraiman a fost construită acum 80 de ani. Clădirea pare însă părăsită. Un grup de turişti ar vrea să înnopteze aici, dar...
"A zis că nu se poate. Din start, nu se poate! Pentru că e rezervată toată cabană."
"Nici măcar nu te primeşte să te acoperi de vânt, de ploaie... măcar în sala de mese, că acolo nu stă nimeni... I-am zis că ne întindem şi noi un sac de dormit şi stăm acolo până trece vijelia", este dezamăgit un alt turist.
Șoferi furioşi, după ce au început vacanţa blocați pe DN1. "Bătaie de joc în țara asta"
Cabana Caraiman a avut de-a lungul timpului mai mulţi proprietari. Ultimul, un cetăţean englez, a scos-o din circuitul turistic.
”E proprietate particulară, cu circuit închis, cazez numai dacă vrea patronul”, spune cabaierul.
La o jumătate de oră distanţă, e vestita cabană Babele, construită şi ea tot în urmă cu 80 de ani de o asociaţie de iubitori de munte. În timp a ajuns în proprietate privată, iar acum zace cu pereţi scorojiţi, tablă ruginită şi tâmplăria ruptă.
Clădirea apare în circuitul turistic cu 108 locuri de cazare, la 2 stele. Am mers cu camera ascunsă să aflăm dacă primim adăpost aici.
În cele din urmă, ni s-a spus că totuşi putem fi cazaţi, după ce se termină lucrările de reparaţie începute în primăvară. Am sunat la cele trei numere de telefon de pe site-ul cabanei, pentru rezervare, dar acesta nu mai era valabil.
Funcţionarul de la centrul de informare turistică pare uimit de situaţie.
Carpaţii României sunt plini de cabane pe care proprietarii le-au lăsat să ajungă în ruină. Unele au fost scoase din circuitul turistic, dar au rămas pe hărţi.
Ministerul Turismului culege acum roadele unei privatizări negândite. Nu poate decât să-i sfătuiască pe montaniarzi că, atunci când pleacă la drum, să verifice lista unităţilor clasificate.
Cabana Babele riscă amendă de la 5.000 la 10.000 de lei dacă refuză să cazeze turişti.
Cabana Caraiman a fost scoasă din circuitul turistic, dar şi administratorii ei pot primi până la 50.000 de lei amendă dacă primesc turişti la negru.
Reprezentanţii ministerului promit controale în perioada următoare.
