Urmează un sfârşit de săptămână plin de evenimente în Bucureşti. Primăria Generală a aprobat 13 adunări publice şi evenimente, inclusiv mitingul Partidului Social Democrat.
Asta înseamnă străzi blocate, circulaţie deviată şi un număr mare de poliţişti şi jandarmi mai ales în zonele în care există riscul să se întâlnească grupuri cu opinii diferite.
Autorităţile estimează că la evenimentele din acest weekend vor participa zeci de mii de persoane. De dimineaţă şi până seara vor fi organizate spectacole de teatru şi muzică în aer liber, acţiuni de protest şi marşuri. De departe însă cel mai animat eveniment se anunţă mitingul împotriva abuzurilor organizat de PSD.
Organizatorii lui au pus deja stăpânire pe parcarea din faţa Palatului Victoria unde cu aprobarea Primăriei Generale au început să înalțe o scenă dotată cu echipamente de sonorizare şi lumini. Pentru că nu au mai avut unde parca, unii şoferi şi-au urcat maşinile pe trotuare, lângă panourile publicitare.
Piaţa Victoriei va fi blocată sâmbătă toată ziua, pentru că aici vor avea loc 3 evenimente: Mitingul de susţinere al PSD, Marşul de susţinere a comunităţii LGBT dar şi marşul normalităţii organizat de Partidul Noua Dreaptă. Cu siguranţă vom vedea şi mulţi jandarmi şi poliţişti aici, care trebuie să se asigure că participanţii la cele două marşuri nu se încaieră ținând cont că au convingeri opuse.
Jandarmerie: Protestul #rezist anunţat sâmbătă în Piaţa Victoriei nu are autorizaţie
Ministerul Afacerilor Interne a transmis într-un comunicat de presă că este pregătit să gestioneze situaţia şi să răspundă la eventuale provocări. Jandarmeria Română a avertizat participanţii la adunările publice de sâmbătă să nu aibă genţi voluminoase din raţiuni de siguranţă publică.
Pe de altă parte, brigada de poliţie rutieră lucrează la un plan pentru ca traficul rutier să nu se blocheze complet.
Şi în Piaţa Constituţiei vor fi restricţii, de altfel, aici a răsărit peste noapte un întreg sat medieval în care actorii teatrului Excelsior îi aşteaptă pe bucureşteni la spectacolul Vlaicu Vodă. Intrarea este liberă începând de vineri în satul medieval însă biletele la spectacol s-au epuizat.
Tot sâmbătă vor avea loc şi evenimente sportive, majoritatea în Parcul Herăstrău. 6 mii de oameni s-au înscris la un cros pentru sărbătorirea supravieţuitoarelor în lupta cu cancerul de sân. Participanţii vor să strângă fonduri pentru femeile în suferinţă care nu au posibilitatea să se trateze.
Seymour Hersh, jurnalist castigator al premiului Pulitzer
