Procedura de extrădare din Serbia a lui Sebastian Ghiţă continuă, nefiind afectată de decizia de achitare în cazul său dispusă joi de instanţa supremă, a declarat, vineri, ministrul Justiţiei, Tudorel Toader
Pe numele lui Sebastian Ghiţă, cercetat sau judecat în mai multe dosare penale, mai există un mandat de arestare emis în lipsă. "Când va scăpa şi de acel mandat, vom discuta", a spus ministrul Justiţiei, scrie news.ro .
"În momentul acesta, nu avem niciun temei juridic să anulăm, să retragem solicitarea de extrădare. Prin urmare, el rămâne sub puterea celuilalt mandat de arestare. În mod firesc aşteptăm hotărârea şi în acel dosar, în funcţie de care sigur vom proceda potrivit prevederilor legale. Când va scăpa şi de acel mandat vom discuta”, a declarat Tudorel Toader.
Ministrul Justiţiei a mai spus că "toţi suntem egali în faţa legii, toţi trebuie să răspundem în aceleaşi condiţii prevăzute de lege, după cum toţi trebuie să beneficieze de aceleaşi garanţii procedurale, până când se bucură de prezumţia de vinovăţie".
"Dumneavoastră îi cunoaşteţi pe unii, alţii sunt cunoscuţi de altă categorie socială, iar eu vă spuneam de fiecare dată că nu trebuie să facem deosebire între X şi Y, între un inculpat şi altul, pentru că, spune Constituţia, toţi suntem egali în faţa legii. Toţi trebuie să răspundem în aceleaşi condiţii prevăzute de lege, după cum toţi trebuie să beneficieze de aceleaşi garanţii procedurale, până când se bucură de prezumţia de vinovăţie", a afirmat Toader.
DNA cere închisoare cu executare pentru Sebastian Ghiță. Sentința, pe 31 mai
El a mai spus că toţi cei care sunt urmăriţi penal sau condamnaţi în primă instanţă trebuie trataţi cu aceeaşi măsură de garantare a prezumţiei de apărare a drepturilor şi libertăţilor fundamentale. "Dacă cineva are un nume mai sonor datorită presei sau altul nu-l ştim, dacă se află în aceeaşi ipoteză, sunt supuşi aceloraşi exigenţe legale”, a adăugat ministrul Justiţiei.
Fostul deputat Sebastian Ghiţă a fost achitat în dosarul de corupţie în care a fost trimis în judecată de DNA alături de foşti şefi de Parchet şi Poliţie din Prahova. Decizia a fost luată joi de către magistraţii instanţei supreme.
Alături de Sebastian Ghiţă, în acest dosar au fost achitaţi şi fostul şef al Inspectoratului de Poliţie Judeţean Prahova Viorel Dosaru, fostul şef al DGA Prahova Constantin Ispas şi procurorii Liviu Tudose şi Aurelian Mihăilă, foşti şefi la Parchetul Curţii de Apel Ploieşti.
Sebastian Ghiţă a fost achitat pentru toate cele şase acuzaţii din acest dosar: dare de mită, cumpărare de influenţă, spălare de bani, şantaj, două infracţiuni de folosire de informaţii care nu sunt destinate publicităţii şi conducere fără permis.
De asemenea, instanţa a decis revocarea mandatului de arestare emis în lipsă la începutul anului trecut pe numele lui Sebastian Ghiţă, care atunci se afla sub control judiciar în acest dosar.
Magistraţii au dispus şi ridicarea sechestrului dispus de magistraţi pe bunurile lui Sebastian Ghiţă şi restituirea cauţiunii de 54 milioane de lei.
Decizia nu este definitivă şi poate fi contestată la completul de 5 judecatori al instanţei supreme.
În acest dosar, în 29 iunie 2016, procurorii DNA Ploieşti i-au trimis în judecată pe fostul deputat Sebastian Ghiţă, pe procurorii Liviu Tudose şi Aurelian Mihăilă, care au avut funcţii de conducere în Parchetul Curţii de Apel Ploieşti, pe fostul şef al Inspectoratului de Poliţie Judeţean Prahova Viorel Dosaru şi pe fostul şef al DGA Prahova Constantin Ispas.
Potrivit rechizitoriului procurorilor DNA Ploieşti, între luna iunie 2013 şi primăvara anului 2014, în timp ce pe rolul Parchetului Curţii de Apel Ploieşti se afla, în curs de urmărire penală, o cauză în care se făceau cercetări pentru evaziune fiscală şi spălare de bani, mai multe persoane vizate au obţinut informaţii confidenţiale pe mai multe căi, printre beneficiarii acestor informaţii nedestinate publicităţii fiind şi fostul deputat Sebastian Ghiţă. Informaţiile confidenţiale priveau obiectul cercetărilor, persoanele fizice şi juridice cercetate, măsurile de supraveghere tehnică dispuse, măsurile preventive ce urmau să fie luate, numele procurorului de caz şi ale ofiţerilor de poliţie delegaţi să facă urmărirea penală.
”Concret, folosindu-se de influenţă pe care o avea şi pe care o exercită efectiv pentru menţinerea şi promovarea în funcţii publice a anumitor persoane, inculpatul Ghiţă Sebastian Aurelian i-a capacitat pe inculpaţii Tudose Liviu Mihail, în calitate de procuror general al Parchetului de pe lângă Curtea de Apel Ploieşti şi pe Dosaru Viorel, în calitate de şef al Inspectoratului de Poliţie Judeţean Prahova, să-i furnizeze informaţii confidenţiale din dosarul aflat în curs de urmărire penală pe rolul Parchetului de pe lângă Curtea de Apel Ploieşti. Faptele respective au fost comise în contextul în care, pe de o parte, deputatul Ghiţă Sebastian Aurelian avea interesul să protejeze două persoane implicate în activitatea infracţională ce făcea obiectul anchetei, iar pe de altă parte, avea personal interese de natură financiară la mai mulţi agenţi economici supuşi anchetei”, arăta DNA.
În schimbul informaţiilor pe care le-a obţinut, Sebastian Ghiţă ar fi promis, pe de o parte, şefului Poliţiei Prahova de atunci, Viorel Dosaru, că îl va sprijini să îşi menţină funcţia, dar şi să obţină alte funcţii de conducere. Pe de altă parte, Ghiţă ar fi acordat procurorului Liviu Tudose sprijin în vederea obţinerii unor funcţii de conducere sau execuţie în cadrul unor instituţii publice centrale, susţineau anchetatorii.
Sebastian Ghiţă a plecat din ţară în noaptea de 19 spre 20 decembriei 2016 şi a fost prins la Belgrad în 14 aprilie 2017. Ghiţă avea permis de conducere şi buletin de Slovenia şi era împreună cu fratele său în momentul capturării.
Fostul deputat PSD a fost arestat de autorităţile sârbe timp de două luni pentru posesie de documente falsificate şi a fost eliberat pe cauţiune.
În 7 iunie, ministrul Justiţiei, Tudorel Toader, declara că statul român se află în procedură de extrădare în cazurile Sebastian Ghiţă şi Elena Udrea, în cazul lui Ghiţă fiind făcută cererea de extrădare transmise completările solicitate de Serbia.
Sebastian Ghiţă este cercetat sau judecat în cinci dosare penale, iar pe numale lui mai există un mandat de arestare emis în lipsă. El a mai fost achitat într-un dosar, respectiv în cel în care era judecat pentru dare de mită, instigare la abuz în serviciu şi spălare de bani alături de fostul primar al Ploieştiului Iulian Bădescu. Decizia, luată de instanţa supremă în septembrie 2017, a fost contestată de DNA la completul de 5 judecatori al ICCJ.
Seymour Hersh, jurnalist castigator al premiului Pulitzer
