Festivalul Internaţional de Teatru de la Sibiu, de care s-au bucurat peste 700.000 de oameni, a ajuns la final. Piesa care a încheiat evenimentul a fost ''Faust'', în regia lui Silviu Purcărete.
În total, în cele 10 zile de festival, s-au pus în scenă 524 de spectacole cu ajutorul a 3.300 de artişti din 73 de ţări.
Drama lui Goethe a prins viaţă pe o scenă mobilă dintr-o hală industrială.
Faust se joacă la acest festival de 11 ani, mereu cu casa închisă.
Reporter: - A câta oară Faust?
Spectatoare: - A doua oară. Extraordinar, incredibil, îţi asaltează simţurile din toate punctele de vedere, e incredibil de fain!
"E cea mai tare piesă de teatru pe care am văzut-o vreodată! Actorii sunt incredibili", spune un tânăr.
Șase artiști au primit câte o stea pe aleea celebrităților din Sibiu
Pe stradă, doi artişti din Italia şi Argentina s-au jucat cu baloane de săpun şi au trezit copilul din fiecare turist.
"Ştim că uneori viaţa e grea, dar magia se poate întâmpla oricând. Asta e cel mai important şi transmitem asta cu ajutorul baloanelor", transmit cei doi artiști.
Atmosfera a fost apoi animată de "Fantastica lume a giganţilor", a unor spanioli.
La concurenţă, polonezii au venit cu o trupă de dansatoare.
"O atmosferă foarte frumoasă, de sărbătoare. Am vrea tot timpul să fie festival în oraş", spune o localnică.
"Descreţeşte frunţile un pic, ne alungă gândurile rele şi ne minunează ochii", este reacția unui tânăr.
Anul acesta, 500 de voluntari s-au alăturat organizatorilor. Au jucat rolul de ghizi, iar unii dintre ei au făcut parte din "celula de criză", un call center la care suna cei care întâmpină diverse probleme.
"Din punctul meu de vedere e relaxant, am învăţat să vorbesc cu oamenii la telefon, din prima zi, ce vor şi ce e urgent, suntem puţin crizaţi. De asta ne şi numim celula de criză", povestește un voluntar.
"De-abia aştept să sune telefonul şi să avem o situaţie de rezolvat, am învăţat să manageriez o echipă întreagă", este de părere un alt voluntar.
"Încerc să mă formez în meseria de producător de teatru, iar aceasta este o experienţă binevenită", transmite o voluntară.
Mayumi vine de 8 ani la Sibiu şi coordonează 37 de voluntari din Japonia, China, Coreea, Germania, Franţa şi Polonia.
"Generațiile tinere din Japonia sunt prinse într-un anumit ritm, suntem punctuali şi cam obsedaţi de muncă. Şi uneori nu ştim să ne adaptăm situaţiilor neprevăzute. Aici e o provocare bună'', explică Mayumi Tanigughi, coordonatorul voluntarilor străini.
Cea de-a 25-a ediţie a festivalului a avut un buget de 13 milioane de euro.
