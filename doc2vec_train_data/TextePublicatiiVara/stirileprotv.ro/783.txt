Singapore va suporta o parte din costurile summitului plănuit între preşedintele american Donald Trump şi liderul nord-coreean Kim Jong Un, a declarat sâmbătă ministrul singaporez al apărării, Ng Eng Hen.
Cotidianul The Washington Post a scris anterior că unele probleme logistice nerezolvate legate de summit se referă la cine va plăti facturile de hotel ale liderului Coreei de Nord, o ţară în gravă criză de devize, în urma sancţiunilor internaţionale impuse din cauza programelor sale nuclear şi balistic.
Singapore, un oraş-stat bogat din Asia de Sud-Est, este hotărât să găzduiască cu succes summitul Trump-Kim, fiind dispus să achite măcar o parte din cheltuieli.
'Evident că da, dar este un cost pe care suntem dornici să-l suportăm pentru a juca un mic rol în această întâlnire istorică', le-a declarat ministrul apărării reporterilor, întrebat dacă Singapore va acoperi costul summitului, programat pentru data de 12 iunie.
Kim Chang Son, care este de facto şeful statului major al lui Kim Jong Un, a fost văzut în această săptămână la The Fullerton, un hotel de cinci stele, o clădire guvernamentală renovată, amplasată central.
Donald Trump reconfirmă întâlnirea cu Kim Jong-un pe 12 iunie, în Singapore
Presa a relatat că nord-coreeanul s-a aflat în Singapore pentru a se întâlni cu oficiali americani pentru a pune la punct logistica summitului.
Potrivit Washington Post, hotelul Fullerton este preferat de partea nord-coreeană, dar apartamentul prezidenţial ar costa guvernul cel puţin 6.000 de dolari pe noapte.
Administraţia hotelului a refuzat să precizeze tariful pentru apartamentul prezidenţial.
Locul viitoarei întâlniri Trump-Kim nu a fost confirmat deocamdată, dar în Singapore există mai multe sedii care pot garanta securitatea, inclusiv hoteluri care au mai găzduit evenimente cu astfel de cerinţe, au indicat presa locală şi un oficial guvernamental.
Printre alte potenţiale gazde ale summitului se află hotelul Shangri-la şi hotelul Capella de pe insula turistică Sentosa.
Pentru noaptea de 12 iunie, tariful apartamentului de 348 mp de la Shangri-la este de 10.000 de dolari.
Seymour Hersh, jurnalist castigator al premiului Pulitzer
