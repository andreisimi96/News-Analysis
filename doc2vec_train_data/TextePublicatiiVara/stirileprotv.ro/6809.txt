Furtunile care au măturat o bună parte din ţară au lăsat în urmă un dezastru. Pentru prima oară, am avut un cod roşu de ploi torenţiale şi vijelii în judeţul Galaţi, şi a bătut grindina cât oul de porumbel.
O cale ferată şi o porţiune dintr-un drum național au fost avariate, iar şuvoaiele au intrat în curţile şi casele oamenilor. Necazuri sunt şi în Alba, Mureş şi Bacău, iar astfel de fenomene extreme vor continua până duminică seară, spun meteorologii.
Vielia a lovit cu forţă după lăsarea întunericului şi, în mai puţin de o oră, zeci de gospodării din comuna Piscu au fost inundate. În unele locuri a căzut şi grindina.
Localnic: "A dat-o Dumnezeu. Dumnezeu a dat plantele, Dumnezeu le ia. A terminat tot. În magazii, în beci, tot e plin de apă."
Localnic: "Ce mai mâncăm? Ce ne dă Ăla de sus. Păi uite ce ne dă!"
Când au văzut că apa le intră în case, unii au încercat să mai salveze ce se putea. În panica creată, au avut loc şi accidente. Unele persoane au alunecat și au suferit fracturi.
La 76 de ani, o femeie, care locuieşte singură, a înfruntat înspăimântată urgia de vineri seară.
Femeie: "Trebuia să vină, dar, dacă a venit prea multă. Ce să faci, asta-i viaţa! Când nu vine, nu vine deloc."
În comuna Smârdan a plouat cu bucăţi de gheaţă atât de mari, încât au lăsat semne pe tabla maşinilor şi a spart parbrizele şi lunetele câtorva autoturisme. În grădini şi pe câmp, hectare întregi de culturi au fost distruse.
Bilanţul provizoriu arata că au fost afectate cinci localităţi şi zeci de gospodarii. Pompierii au descoperit că, între satele Piscu şi Vameș, apa a săpat un adevărat sanț pe sub o linie de cale ferată. Traficul feroviar pe ruta Galați-Tecuci este restricţionat pe un singur fir.
În localitatea Ciuruleasa din Alba, o maşină care se afla într-un garaj a fost luată pe sus, cu tot cu o parte din construcţie, şi purtată de apa învolburată sute de metri, până sub un pod.
Localnic: "Până la jumătatea maşinii, aici. Până la jumate nămol. La vecinul i-a luat maşina cu totul, şi cu garaj cu tot."
Localnic: "A fost rupere de nori şi o venit de pe munte, de pe deal s-au adunat toate pâraile şi au venit deodată. Mi-a luat maşina, a întors-o, o cărat-o, o umplut-o de apă. A venit cu lemne, cu buşteni a înfundat podurile."
În judeţul Bacău, la Oneşti, pompierii au intervenit pentru a scoate din maşinile blocate de ape 3 adulţi şi un copil. La Săscuț, o bătrână speriată de ape a rămas în câmp dezorientată, iar un pescar care a văzut-o a sunat la 112.
Serviciul voluntar al ISU a recuperat femeia şi a predat-o unui echipaj SMURD.
S-au rupt norii vineri seară şi în Lunca Mureşului, iar pârâul din localitate a ieşit din matcă şi a făcut prăpăd.
Localnic: "La cinci a început şi până la opt a dat din toată inima, rupere de nori a fost."
Unul dintre pompierii chemaţi să intervină în zonă a avut nevoie de ajutor.
Localnic: "Colegii l-au apucat la o mână şi l-au scos afară. S-o rupt drumul cu el."
Călin Handrea, şef ISU Mureş: "Am avut un coleg de la garda de intervenţie Topliţa. El a fost luat de viitură, fiind luat de către alţi doi colegi. Din fericire, subofiţerul este în stare bună."
Aici, 17 gospodării au fost afectate de viitură.
Meteorologii au emis, până duminică seară, un cod portocaliu de fenomene extreme pentru patru judeţele din nordul Moldovei şi unul galben pentru alte regiuni din ţară.
Seymour Hersh, jurnalist castigator al premiului Pulitzer
