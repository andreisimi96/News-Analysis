18 iunie 2018 06:55 / 12 vizualizari
În război cu mașinile. Țara care vrea să plătească angajații pentru pedalat
Angajaţii ar putea în curând câştiga bani pedalând, în țara care are mai multe biciclete decât locuitori.
Facebook Twitter RSS Feed Newsletter
Guvernul din Olanda vrea ca drumul cu bicicleta spre şi dinspre locul de muncă să fie remunerat, pentru a reduce ambuteiajele din ţară, informează AFP, preluată de Agerpres .
"Să ieşim din maşini şi să sărim pe bicicletă", a îndemnat secretarul de stat pentru Infrastructură Stientje Van Veldhoven, propunând "o remunerare, plătită de angajator, de 19 centime pe fiecare kilometru efectuat cu bicicleta spre sau dinspre locul de muncă".
Olanda este cunoscută pe plan mondial pentru numeroasele sale biciclete: ţara numără peste 22 de milioane de biciclete la 17 milioane de locuitori, potrivit asociaţiei automobiliştilor olandezi BOVAG.
Expresia "velo-boulot-dodo" (în franceză, "bicicletă-job-somnic") reflectă ritmul cotidian a numeroşi angajaţi ai săi, însă Olanda are o populaţie foarte densă şi se confruntă de asemenea cu ambuteiaje interminabile.
"Vreau să stimulez ciclismul, pentru a scoate 200.000 de navetişti din maşini şi pentru ca împreună să facem cu bicicleta cu 3 kilometri mai mult în fiecare an", a continuat Stientje Van Veldhoven într-un comunicat.
Salariaţilor ar urma de asemenea să le fie rambursaţi banii după achiziţionarea unei noi biciclete pentru drumurile spre serviciu, explică ministrul pentru Infrastructură.
Pentru a promova folosirea bicicletei, Stientje Van Veldhoven are prevăzute discuţii cu marii angajatori ai ţării şi întreprinderile mici şi mijlocii, pentru "a optimiza reglementările fiscale existente". "Bicicleta are o contribuţie importantă la accesibilitate, calitatea vieţii şi sănătate", a mai subliniat secretarul de stat.
În Olanda, mai mult de jumătate dintre drumurile zilnice cu maşina sunt mai mici de 7,5 kilometri şi peste jumătate dintre angajaţi locuiesc la mai puţin de 15 km de locul lor de muncă.
"Prin dezvoltarea bicicletei electrice, aceasta este o distanţă ce poate fi acoperită uşor", potrivit ministerului, care îi îndeamnă pe toţi olandezii să urce pe biciclete.
autor: InCont.ro , 18 iunie 2018 06:55
Mai multe despre:
