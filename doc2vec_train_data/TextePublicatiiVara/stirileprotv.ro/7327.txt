Primăria Municipiului București anunță că, în două parcuri din Capitală, persoane necunoscute au împrăștiat pe spațiul verde și trotuare grăunțe otrăvite, extrem de periculoase pentru copii și animale de companie.
”Primăria Capitalei atrage atenţia cetăţenilor care trec prin parcurile Regele Mihai, (fost Herăstrău) şi Cişmigiu, ca persoane necunoscute au împrăştiat pe spaţiul verde şi alei grăunte otrăvitoare din capcanele securizate destinate combaterii şobolanilor, extrem de periculoase pentru copii şi animale.
Până la remedierea completă a situaţiei, Primăria Capitalei solicita maximă atenţie în special în cazul copiilor şi al animalelor. Menţionăm că angajaţii ALPAB au strâns toate capcanele care fuseseră sparte, au anunţat firma de pază şi Poliţia Locală să-şi intensifice acţiunile de patrulare şi verifică în continuare aleile şi spaţiile verzi din parcurile mai sus menţionate.
Firma Coral, responsabilă de acţiunile de deratizare din Bucureşti, a sesizat Poliţia, pentru identificarea şi pedepsirea vinovaţilor”, precizează primăria într-un comunicat de presă.
”Este incalificabil un astfel de gest. Angajații primăriei au strâns acele granule împrștiate. În continuare, patrulele de poliție locală și paznicii verifică zonele. Încercăm să montăm cât mai rapid camere de supraveghere. Pentru moment situația este ținută sub control, în sensul că au fost strânse granulele, dar rugămintea mea este ca cetățenii să fie atenți ca nu cumva animalele de companie să ingereze aceste bobițe”, a transmis primarul capitalei, Gabriela Firea.
