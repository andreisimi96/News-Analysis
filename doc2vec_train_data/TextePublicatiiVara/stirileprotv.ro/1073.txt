Curtea Constituţională a României este protagonista unui scandal fără precedent după ce un membru CSM a acuzat-o că nu îşi respectă propriile decizii.
Judecătorul Petre Lăzăroiu ar fi depăşit mandatul de 9 ani prevăzut în Constituţie, iar deciziile luate de el în ultimele luni sunt puse acum la îndoială. Preşedintele Valer Dorneanu îi ia apărarea lui Lăzăroiu şi spune că instituţia funcţionează legal. Însă nu există niciun organism deasupra ei care să o verifice.
Judecătorul Bogdan Mateescu de la Consiliul Superior la Magistraturii i-a atras atenţia ministrului Justiţiei că unul dintre membrii Curţii Constituţionale şi-ar fi depăşit mandatul cu o durată de 9 ani.
Petre Lazaroiu a fost numit în 2008, pentru doi ani, ca judecător constituţional. În 2010, Traian Băsescu l-a numit din nou, de data asta pentru un mandat complet, de 9 ani. Cum acum suntem în 2018, ar însemna că Lăzăroiu a fost judecător constituţional timp de 10 ani, adică mai mult decât prevede Constituţia.
”Să ştiţi că eu pot să plec oricând de aici, nu sunt legat cu lanţuri”, transmite Petre Lăzăroiu, judecător CCR.
Timişorenii au ieşit în stradă şi au protestat împotriva deciziei CCR, în ciuda ploii
Specialiştii în organziarea CCR susţin că situaţia lui Petre Lăzăroiu în acest moment se află între două norme legale: pe de o parte legea internă care permite unui judecător să îndeplinească un mandat parţial şi apoi unul complet de 9 ani, ceea ce face ca Lăzăroiu să fie judecător CCR până în iunie 2019. Și a doua este recenta decizie a CCR prin care s-a stabilit ca o asemenea succesiune de mandate încalcă legea fundamentală.
”Decizia nu se aplică mandatelor în curs. Legea trebuie modificată. Vă daţi seama că nimeni nu vine pentru un mandat de câteva luni”, a transmis Petre Lăzăroiu.
Şi preşedintele Curţii Constituţionale consideră că Lăzăroiu nu a încălcat legea.
”Suntem într-un cadru absolut constituţional. Curtea funcţionează într-o componentă absolut constituţionala şi legală”, a spus Valer Dorneanu.
Dacă Valer Dorneanu ar fi constatat că Lăzăroiu ocupa fotoliul de judecător constituţional, ilegal, atunci şi deciziile luate de curte în ultimele săptămâni ar fi fost lovite de nulitate. Printre ele, şi decizia prin care preşedintele României e obligat să o revoce pe şefa DNA.
''Cum aș putea comenta o asemenea prostie? Știu că membrii CSM au alte atribuții. Așa scrie în legile de funcționare și regulamente. Nu să-și dea cu părerea și nici să atace alte instituții. N-am ce să comentez despre această intervenție politică'', a transmis președintele PSD, Liviu Dragnea.
”Dacă Lăzăroiu e în afara mandatului, decizia este nulă", a spus președintele PNL, Ludovic Orban.
Curtea Constituţională este condusă de social democratul Valer Dorneanu, numit în 2013, după ce ocupase funcţia de preşedinte al Camerei Deputaţilor.
Marian Enache, fost deputat şi ambasador, a ajuns la Curtea Constituţională propus de UNPR. Şi fostul secretar de stat de la Justiţie Maya Teodoroiu şi fostul deputat UDMR Varga Attila sunt tot oameni politici.
Din Curtea Constituţională mai fac parte Mircea Ştefan Minea, fostul prodecan al Facultăţii de Drept, dar şi fostul şef al DNA, Daniel Morar, fostul ministru al Justiţiei, Mona Pivniceru şi fosta preşedintă a Instanţei Supreme, Livia Stanciu.
