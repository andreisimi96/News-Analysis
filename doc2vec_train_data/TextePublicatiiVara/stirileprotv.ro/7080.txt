Președintele USR, Dan Barna, a avut o reacție în urma modificărilor aduce codului de procedură penală, după ce proiectul a fost adoptat, luni seară, de Camera Deputaților.
”Un stat al infractorilor. Un stat în care furtul și evaziunea fiscală sunt încurajate, prin politica oficială penală a statului român. Dacă furi bani publici sau dacă furi orice fel de bani și faci evaziune fiscală sau spălare de bani, nu mai poți fi arestat preventiv. În momentul în care autoritățile observă lucrul acesta, ești liber să pleci în Brazilia sau în Costa Rica. De asemnea, tot prin politica penală adoptată astăzi de această majoritate condusă de Liviu Dragnea, infractorii, orice fel de infractori, violatori, criminali, hoți, toate tipurile, chiar dacă sunt surprinși de cetățeni prin telefoane mobile, pot să scape liniștiți dacă nu sunt alte probe și deseori nu există alte probe, decât filmarea, care este evidentă, dar aceste filmări nu mai sunt probe în legislația penală din România. Un adevărat rai pentru infractori”, a transmis liderul USR.
Dan Barna a anunțat că USR va contesta modificările la Codul de procedură penală la CCR.
”USR va contesta la Curtea Constituțională modificările la Codul de Procedură penală care fac aproape imposibil pentru polițiștii, procurorii și judecătorii să dovedească o crimă, indiferent de natura ei.
Infractorii deja condamnați pot cere revizuirea unor sentințe definitive, cei suspectați pot amâna procesele până la prescrierea faptelor, martorii și denunțătorii sunt descurajați, victimele sunt confruntate cu violatorii, iar confiscarea bunurilor furate va fi mult îngreunată. PSD închide pușcăriile, iar România devine paradisul penalilor.” a scris liderul USR, Dan Barna, pe Facebook.
Plenul Camerei Deputaţilor a adoptat luni proiectul de modificare a Codului de procedură penală, cu 175 voturi "pentru", 78 voturi "împotrivă" şi o abţinere.
