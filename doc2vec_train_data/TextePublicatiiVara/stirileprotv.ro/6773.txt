Scene parcă ireale, surprinse de camerele de supraveghere, s-au derulat în Craiova. O bucată de teren din fața unui bloc a luat-o la vale sub privirile îngrozite ale oamenilor.
Terenul se află chiar lângă un șantier unde urmează să fie ridicat un alt imobil, iar locatarii spun că l-au avertizat pe dezvoltator de pericolul care îi pândește dacă malurile nu vor fi asigurate.
Cel vizat de acuzații spune însă că ploile ar fi dus la alunecarea de teren.
Martorii îşi amintesc îngroziți de scenele surprinse de camerele de supraveghere. În imagini se vede cum o parte din pavajul din faţa blocului se rupe, de parcă ar fi din hârtie, şi cade în groapa de lângă clădire, odată cu scările.
Georgeta Popa, locatară: "Am văzut cum s-a crăpat în fracţiune de secundă şi cum a căzut totul, un zgomot fantastic, dar mă întreb ce s-ar fi întâmplat dacă chestia asta se întâmplă aseară? Copiii au locul de joacă acolo, acolo aveau, jucăriile sunt sub balcon."
Alunecare de teren în apropierea unui drum județean din Bistrița
În zona în care pământul a luat-o la vale urmează să fie construit un alt bloc. Oamenii din imobilul învecinat susţin că l-au avertizat pe dezvoltator de riscuri, însă acesta nu a luat nicio măsură, spun ei.
Afrodita Diaconescu, locatară: "S-a surpat dintr-odată pentru că a intrat apă pentru că domnii arabi au săpat sub scara// s-a auzit o bubuitură, sincer vă spun parcă a fost cutremur."
Locatar: "S-a mai surpat odată acest mâl, i-am avertizat verbal că există pericolul prăbuşirii, iar ei au continuat să sape. Există riscul ca canalizarea să se înfunde, exista riscul de cădere a acelui zid de susţinere."
La rândul său, cel acuzat se apăra şi spune că s-a ajuns în această situaţie din cauza ploilor din ultimele zile. El va fi nevoit acum să suporte cheltuielile pentru reparaţiile care trebuie făcute.
Dezvoltator imobiliar: "Ce am făcut acolo este conform unui proiect autorizat de primărie, nu am făcut nimic ilegal, tot ce s-a întâmplat a fost din cauza ploilor."
Locatarii susţin că au depus o sesizare la primărie, iar autorităţile i-au asigurat că lucrarea a fost executată ca la carte. În blocul dat în folosinţă în urmă cu doi ani se afla 56 de apartamente.
