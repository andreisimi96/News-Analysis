Leonid Sluţki, fost selecţioner al naţionalei Rusiei, în prezent antrenorul Vitesse Arnhem, a fost protagonistul unui incident care a devenit viral.
Sluţki, care comenta meciurile de la Campionatul Mondial pentru postul de stat rusesc Pervâi Canal, a rostit în direct în timpul partidei Germania-Mexic numele lui Alexei Navalnâi, principalul oponent al lui Putin. Fostul antrenor al naţionalei Rusiei nu voia să facă o remarcă politică, ci doar un joc de cuvinte, legându-se de un cuvânt folosit de un alt comentator, care suna asemănător cu numele lui Navalnâi, scrie Radio Europa Liberă .
„Navalnîi joacă fotbal?”, a întrebat Sluţki, în glumă. Văzând că s-a lăsat tăcerea, a continuat: „Ar fi ceva interesant de văzut”.
Situaţia a devenit rapid virală, utilizatorii ruşi făcând nenumărate glume pe acest subiect, mai ales că numele politicianului de opoziţie e evitat cu mare gijă de Vladimir Putin şi alţi lideri de la Moscova.
