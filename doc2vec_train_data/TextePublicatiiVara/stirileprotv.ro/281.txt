Inquam Photos / Octav Ganea
Victor Ponta a lansat oficial Partidul Pro România, al cărui cofondator este, alături de Daniel Constantin și Sorin Pâslaru.
La eveniment a participat și liderul PSD Ecaterina Andronescu, fost ministru al Educației.
Ponta a criticat din nou partidul pe care l-a condus, PSD, făcând aluzie la gafele premierului Viorica Dăncilă. El a spus că își dorește să vadă în partidul său oameni care știu să vorbească limba engleză, dar și limba română.
”Sunt social democrat, dar cred în elite. Și cred că o societate nu poate să progreseze scoțînd în față mediocrități, analfabeți politic, oameni care se califică pe un singur criteriu, al obedienței și credinței față de o structură politică sau de un lider politic.
Din acest motiv, mi-aș dori ca în acest proiect să am alături oameni care știu să vorbească și limba română și limba engleză, care au cunoștințele și au avut ocazia să se certifice în domeniul în care au activat.”  - a spus Victor Ponta.
La evenimentul organizat la Camera de Comerţ participă foştii miniştri Ecaterina Andronescu, Augustin Jianu, Nicolae Bănicoiu, Ioana Petrescu, Sorin Câmpeanu, dar şi reprezentanţi ai unor sindicate, precum Dumitru Coarnă.
Fostul ministru al învăţământului Ecaterina Andronescu ar putea fi candidatul la alagerile prezidenţiale din partea Partidului Pro România, a declarat duminică seară la B1 TV fostul premier Victor Ponta, potrivit News.ro .
Până acum, Ecaterina Andronescu nu a anunţat oficial trecerea la partidul fondat de Victor Ponta.
Ecaterina Andronescu este membru PSD din 1996, iar din 1997 a devenit membru al Consiliului Naţional PSD, al Biroului Executiv Central şi vicepreşedinte al PSD Bucureşti.
În 2006, ea a fost aleasă vicepreşedinte al Partidului Social Democrat, funcţie pe care a pierdut-o la Congresul PSD din luna martie. Andronescu a fost deputat în legislaturile 1996-2000, 2000-2004, 2004-2008 şi senator în legislaturile 2008-2012, 2012-2016, iar în perioada 2000-2003 a fost ministru al Educaţiei.
De asemenea, din decembrie 2008 şi până în 2009 a fost ministrul Educaţiei în Guvernul Boc. A câştigat un mandat de europarlamentar în 2012, la care a renunţat în favoarea lui Victor Negrescu. În iulie 2012, ea a devenit din nou ministru al Educaţiei şi Cercetării, poziţie pe care a deţinut-o până în decembrie 2012. Ecaterina Andronescu se află acum la al treilea mandat de senator PSD.
Până acum, şi-au anunţat demisiile din PSD şi înscrierea în ProRomânia fostul ministru al Comunicaţiilor în Guvernul Grindeanu Augustin Jianu şi cinci deputaţi - fostul ministrul al Sănătăţii Nicolae Bănicioiu, fostul ministru al Turismului Mircea Titus Dobre, Marilena-Emilia Meiroşu, Gabriela Podaşcă şi Cătălin Nechifor, fost preşedinte al Consiliului Judeţean Suceava.
Cea mai nouă înscriere a fost anunţată luni de fostul ministru al Finanţelor în Guvernul Ponta Ioana Petrescu .
La Camera Deputaţilor, PSD şi ALDE au pierdut majoritatea parlamentară, după trecerea celor cinci deputaţi la partidul fondat de Victor Ponta.
Seymour Hersh, jurnalist castigator al premiului Pulitzer
Sursa: News.ro Pro TV
