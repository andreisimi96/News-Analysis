O ploaie torenţială a transformat, luni seară, capitala Bulgariei într-o mică Veneţie. În mai puţin de o oră, o mulţime de străzi s-au transformat în canale, iar apa a năvălit în mai multe staţii de metrou.
Sofia nu mai avusese parte de asemenea inundaţii de câţiva ani.
Alungaţi de ploaie într-un pasaj, niște locuitori ai Sofiei au privit cu uimire cum scările se transformă într-o cascadă în miniatură. În altă parte, apa îi aştepta pe călători la capătul scărilor rulante care duc în subteran. Mai multe staţii de metrou din centrul oraşului au fost inundate, iar în unele apa ajungea până la genunchi.
Reţelele de socializare s-au umplut de poze şi filmări, în care apa se revarsă peste tot: din tavan, dinspre ieşire şi de pe peroanele staţiilor pe şine. Cu toate acestea, potrivit presei bulgăre, metroul a continuat să circule.
Nici la suprafaţă situaţia n-a fost mai bună. Canalizările au fost depăşite total şi o mulţime de străzi au fost inundate. Mai multe trasee de tramvai şi autobuz au fost deviate pentru a evita zonele cele mai afectate. În mai puţin de o oră, autorităţile au primit peste 170 de apeluri semnalând inundaţii.
