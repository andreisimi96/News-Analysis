Controversat primar din Filipine, ucis de un lunetist, în timpul unei ceremonii oficiale. VIDEO
Un controversat primar din Filipine a fost împușcat mortal luni, la ceremonia de arborare a drapelului.
Antonio Halili a devenit cunoscut din cauză că organiza parade în cadrul cărora îi prezenta pe cei arestați pentru infracțiuni legate de traficul sau consumul de droguri.
Primarul orașului filipinez Tanauan a fost ucis cu un singur foc de armă, fiind împușcat în zona pieptului de un atacator necunoscut, a declarat Renato Mercado, oficial al poliției, pentru CNN .
Moartea primarului a fost surprinsă într-o filmare. În imagini, Halili asistă la ceremonia de arborare a drapelului alături de alți oficiali guvernamentali, în timp ce oamenii prezenți cântă imnul național. În timp ce camera filmează un alt grup de persoane, se aude o împușcătură, iar o femeie țipă în limba engleză: „O, Doamne!”
Agenții care îi asigurau securitatea primarului au deschis și ei focul, generând panică în rândul oficialilor guvernamentali și a angajaților primăriei, care au fugit să își caute un adăpost, a relatat agenția filipineză de presă PNA.
Rodrigo Duterte a anunțat că țara sa nu va mai avea legături cu Curtea Penală Internațională
Gerry Laresma, angajatul guvernamental care a făcut filmulețul, a declarat că este neclar unde se afla lunetistul. Cu toate acestea, el a precizat că primarul primise amenințări cu viața, din cauza politicii sale dure împotriva celor care au legătură cu drogurile.
La mai puțin de o oră de la incident, Halili a fost declarat mort la Spitalul Memorial Reyes. Astfel, o echipă a forțelor speciale a fost mobilizată să ancheteze acest asasinat, a precizat Șeful Poliției din Filipine, Oscar Albayalde. Potrivit acestuia, un motiv luat în calcul de autorități este organizarea de parade cu infractori.
Și purtătorul de cuvânt al Administrației Prezidențiale a reacționat, condamnând crima. Harry Roque a adăugat că Antonio Halili era un aliat al președintelui Rodrigo Duterte, promițând că se va face dreptate.
Parade cu infractori
Într-un interviu acordat în 2016, primarul Halili declara că la aceste parade include persoanele care și-au recunoscut vinovăția pentru infracțiuni ce au legătură cu drogurile, dar care n-au fost puși oficial sub acuzare. El începuse această politică în 2014, cu ajutorul unui „grup anticrimă” format din 70 de persoane - oficiali guvernamentali îmbrăcați complet în negru care patrulau străzile înarmați.
El a ajuns în atenția publică datorită politicii „toleranță zero” pentru infracțiunile legate de traficul sau consumul de droguri din țară, demarată de Rodrigo Duterte. În urma războiului împotriva drogurilor pornit de președintele Filipinelor, mii de suspecți acuzați de consum sau trafic de droguri au fost împușcați de poliție sau de membrii acestor grupări.
„Îmi spun Duterte din Batangas”, se lăuda Halili în 2016, cu referire la provincia în care se află orașul Tanauan.
În interviul acordat CNN, el a mai spus că după o vreme a încetat să mai recurgă la astfel de parade, numite de presă „drumul rușinii”.
„Uneori, este multă confuzie. Președintele spune că îi va ucide pe toți, dar apoi dă înapoi. Astfel, și un primar poate fi confuz cu privire la ce are de făcut. La parrade includem violatori, hoți; doar pe cei care fac rele”, a mai spus el.
Seymour Hersh, jurnalist castigator al premiului Pulitzer
