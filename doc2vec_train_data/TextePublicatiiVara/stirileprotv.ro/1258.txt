Un avion utilitar de mici dimensiuni a aterizat forţat, miercuri, în apropierea localităţii Băleni, județul Galați. Cele 2 persoane aflate la bordul aparatului de zbor au reușit să se salveze.
Potrivit purtătorului de cuvânt al Inspectoratului pentru Situaţii de Urgenţă Galaţi, Eugen Chiriţă, spre zona incidentului aviatic s-a deplasat elicopterul SMURD, un echipaj al Ambulanţei Galaţi şi o autospecială de stingere incendii.
Deocamdată nu se cunosc cauzele aterizării forţate a avionului utilitar.
În momentul aterizării forțate, aeronava a lovit ușor remorca unui camion care se deplasa pe câmp. În urma impactului, s-a inițiat un incendiu la un lan de grâu din apropiere.
În urma incidentului, două persoane au suferit traumatisme și arsuri. Victimele au primit îngrijiri la fața locului și sunt transportate la UPU Galați.
Incendiul, care a afectat atât lanul de grau cât și aeronava, a fost lichidat.
