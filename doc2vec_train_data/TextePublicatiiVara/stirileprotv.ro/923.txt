Andrei Năstase, liderul partidului "Platforma Demnitate şi Adevăr" - dreapta extra-parlamentară pro-europeană - a câştigat al doilea tur de scrutin, pentru funcţia de primar al Chişinăului.
Năstase, liderul protestelor din 2015-2016, l-a învins pe candidatul socialist, pro-rus. El spune că prioritățile sale sunt lupta cu „regimul oligarhic, care a capturat ţara" şi stârpirea corupţiei.
O mulțime de susținători euforici l-a așteptat pe noul primar ales al Chișinăului la sediul Partidului Platforma Dreptate şi Adevăr. Înainte să facă primele declaraţii, Andrei Năstase a ținut să-și felicite colaboratorii și pe cei care i-au oferit sprijin în campanie. Candidatura lui a fost susținută de partidul proeuropean Acţiune şi Solidaritate al Maiei Sandu și de Partidului Liberal Democrat.
"Este un nou început. Am pus astăzi bazele unei alianţe solide a forţelor proeuropene antioligarhice democratice şi a societăţii civile în perspectiva viitoarelor alegerilor parlamentare, în care suntem obligaţi cu toţii să depunem toate eforturile pentru a câştiga aceste alegeri şi pentru a scoate din captivitate întreaga ţară", a transmis Andrei Năstase, adilul ales al Chișinăului.
Andrei Năstase a primit 52, 57 la sută din voturi, cu aproape cinci la sută mai mult decât contracandidatul său, socialistul prorus Igor Ceban. Prezența la urne a fost însă de numai 39%.
Premierul Moldovei exclude unirea cu România: „Există state care încurajează acest sentiment”
Născut în 1975 în satul în satul Mândrești, din Republica Moldova, Andrei Năstase a studiat istoria şi dreptul în România. A lucrat ca procuror și avocat în Republica Moldova și în Germania, iar în 2015 s-a lansat în politică pe fondul protestelor antiguvernamentale generate de dispariţia din sistemul bancar a unui miliard de dolari.
În declaraţia de venit, Andrei Năstase a indicat că în ultimii doi ani nu a obţinut niciun ban din activitatea profesională, detaliu care i-a făcut pe unii să se întrebe cum reuşeşte să supravieţuiască şi să-şi întreţină partidul. El are însă patru case şi nouă terenuri.
Alegerile anticipate pentru funcţia de primar al Chişinăului au avut loc după ce fostul edil, liberalul Dorin Chirtoacă, a demisionat în februarie, ca urmare a unui dosar de corupţie, pe care îl denunţă ca fiind orchestrat de preşedintele socialist Igor Dodon. Comentatorii de peste Prut sunt de acord că s-a votat pe criterii geopolitice, ca de altfel la fiecare scrutin din Republica Moldova.
