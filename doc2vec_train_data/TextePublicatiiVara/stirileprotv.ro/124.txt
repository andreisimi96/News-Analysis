După ce n-au reuşit să-l convingă pe Donald Trump să rămână în acordul nuclear cu Iranul, europenii încearcă acum să salveze ce se mai poate.
Emmanuel Macron şi Angela Merkel s-au dus unul în Rusia, celălalt la Beijing, ca să adune sprijin pentru păstrarea acordului. Dar şansele par mici, iar riscurile uriaşe: dacă Iranul îşi reia programul de înarmare nucleară, analiştii cred că se poate ajunge şi la război.
Vladimir Putin l-a primit pe Emmanuel Macron în fastuosul Palat Constantin de la Sankt Petersburg, căci Franţa e invitată de onoare a Forumului economic din al doilea oraş al Rusiei. Atmosfera a fost mai sobră decât la întâlnirea lui Macron cu Donald Trump, dar măcar în privinţa dosarului iranian, mai fructoasă.
Vladimir Putin, preşedintele Rusiei: „Salutăm intenția Franţei şi a întregii Europe unite de a salva acest acord, dar înţelegem că nu va fi uşor. Dinspre partea noastră, Rusia nu a aprobat niciodată acţiunile unilaterale şi sancţiunile."
Dar, dacă Rusia vrea păstrarea acordului aşa cum este, europenii ar vrea extinderea lui, ca să acopere programul balistic şi politica Iranului în regiune, în speranţa de a convinge astfel SUA să se răzgândească.
Pompeo dă vina pe europeni pentru retragerea SUA din acordul cu Iranul
Între timp, Angela Merkel s-a dus în China, un alt actor important în acordul cu Iranul. De la intrarea acestuia în vigoare, China a devenit primul importator de gaz şi petrol iranian. Sancţiunile americane i-ar putea face şi mai mult loc pe piaţa iraniană.
Angela Merkel, cancelarul Germaniei: „Dacă Statele Unite impun noi sancţiuni, unele companii europene se vor retrage din Iran, făcând loc companiilor din alte regiuni să intre pe piaţă, inclusiv din China. Este în interesul nostru comun să menţinem actualul acord."
Vizitele lui Merkel şi Macron vin după ce şeful diplomaţiei americane a condiţii draconice pentru un nou acord cu Iranul, iar Teheranul a prezentat condiţii diametral opuse pentru a rămâne în acordul actual.
Nic Paton Wals, corespondent CNN: „Avem două seturi de cereri foarte diferite şi ireconciliabile din punct de vedere geopolitic, dinspre Washington şi Iran, iar Europa e prinsă la mijloc. Întrebarea este: Iranul va reîncepe la un moment dat îmbogăţirea de uraniu? Îl vor acuza Statele Unite de aşa ceva? Îl va acuza Israelul? Iar asta va duce la un nou capitol de natură militară sau vorbim doar de un război economic?"
Chiar dacă toate părţile s-ar pune de acord pentru păstrarea acordului fără Statele Unite, rămâne problema sancţiunilor americane pentru companiile care fac afaceri cu Iranul. Airbus, Total şi Siemens au anunţat deja că, din cauza aceasta, îşi revizuiesc afacerile din regiune.
