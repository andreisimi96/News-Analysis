Incident grav în Transnistria, reclamat de autorităţile moldoveneşti la OSCE.
Biroul politici de reintegrare din cadrul guvernului de la Chişinău şi-a exprimat vineri profunda îngrijorare în legătură cu deplasarea - joi - pe traseul Tiraspol-Grigoriopol-Dubăsari-Râbniţa (Transnistria) a trei coloane motorizate, între care 40 de blindate ce au fost escortate de miliţia de la Tiraspol, conform unui comunicat al Biroului de Reintegrare, emis vineri şi citat de portalul Deschide.md.
Cele mai multe din echipamente aveau pe ele simbolul forţelor ruse de menţinere a păcii din Transnistria, în condiţiile în care această structură nu dispune de astfel de dotări tehnice, de unde rezultă că ele aparţineau Grupului Operativ al Trupelor Ruse din Transnistria (GOTR), potrivit comunicatului citat.
Dat fiind că deplasarea coloanelor motorizate ruseşti s-a produs în perimetrul Zonei de Securitate, cu încălcarea gravă a regimului existent, acest subiect a fost abordat de către partea moldoveană la reuniunea Comisiei Unificate de Control (CUC) şi a comandamentului militar care s-a întrunit în ultimele două zile.
Exercițiu militar în Transnistria: Blindatele rusești au forțat râul Nistru
Atât Tiraspolul, cât şi reprezentanţii Federaţiei Ruse nu au putut să ofere un răspuns concludent, cei din urmă afirmând că urmează să se documenteze.
Prin acest incident - atrag atenţia autorităţile moldovene - au fost încălcate expres prevederile art.4 din Acordul cu privire la principiile de reglementare paşnică a conflictului din Transnistria din 21.07.1992 (obligativitatea respectării neutralităţii de către efectivele fostei armate a 14-a a Federaţiei Ruse) precum şi alte prevederi.
Chişinăul a depus o sesizare la Misiunea OSCE din Republica Moldova cu solicitarea de a informa despre acest incident Centrul pentru Prevenirea Conflictelor din cadrul OSCE de la Viena şi a dispune măsurile ce se impun în vederea prevenirii ulterioare a unor asemenea acţiuni unilaterale şi provocatoare în zona de responsabilitate a operaţiunii de menţinere a păcii, precum şi în localităţile din stânga Nistrului.
Seymour Hersh, jurnalist castigator al premiului Pulitzer
