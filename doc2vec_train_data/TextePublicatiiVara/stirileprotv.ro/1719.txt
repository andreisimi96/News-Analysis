Președintele PNL Ludovic Orban l-a acuzat pe Liviu Dragnea că este ”împotriva apartenenței României la UE și la NATO” și l-a numit ”omul cu șobolanii”, sfătuindu-l să se lase de politică.
Liberalul susține că președintele PSD nu înțelege că România are și obligații față de NATO și UE, pe lângă ”multele drepturi pe care le avem”.
”Liviu Dragnea este împotriva apartenenței României la UE și la NATO. Cum altfel poate fi calificată declarația sa, privitoare la responsabilitatea UE și NATO și la finanțarea așa zis-ului stat paralel, inventat de Liviu Dragnea.
Dragnea nu înțelege că România este membru al Uniunii Europene, că România este membru al NATO și că datorită poziției noastre de membri ai Uniunii Europene și ai NATO avem niște obligații, pe lângă foarte multele drepturi pe care le avem, obligații pe care trebuie să le respectăm ca și țară.” - a spus Ludovi Orban, luni.
Reacția sa vine după ce, duminică seara, Liviu Dragnea a declarat la un post de televiziune că, prin mitingul PSD de sâmbătă, a vrut să le partenerilor străini ce înseamnă statul paralel, pe care ”parțial l-au finanțat și susținut”.
Cele două Românii. GALERIE FOTO cu protestele din weekend: PSD contra #rezist
”Am vrut să arătăm și partenerilor noștri străini, pentru că după Revoluție, NATO, UE au spus că ne învață democrația. Ar trebui să-și asume cu toții această responsabilitate, pentru că parțial au finanțat și susținut public acest stat paralel. La ei acasă nu sunt protocoale secrete, nu se fac arestări pentru spectacol” - a spus Dragnea.
Nu în ultimul rând, Ludovic Orban l-a numit pe Dragnea ”omul cu șobolanii” și l-a sfătuit să se lase de politică si să se apuce de deratizare.
”(Nu înțelege, n. red.) Și că niciun lider politic nu poate să calce în picioare democrația, nu poate să calce în picioare principiile fundamentale care stau la baza funcționării statului de drept. De asemenea, nu poate să calce în picioare independența justiției, ceea ce face zi de si acest personaj vetust, omul cu șobolanii, care vede numai șobolani în jurul lui și pe care-l sfătuiesc să se lase de politică și să se apuce de deratizare, dacă tot vede numai șobolani în jurul lui.” - a spus Orban.
Liviu Dragnea s-a referit de mai multe ori, public, la foștii premieri PSD Victor Ponta și Mihai Tudose, cu apelativul ” șobolani ”. 
Seymour Hersh, jurnalist castigator al premiului Pulitzer
