Phenianul a trimis o echipă de 5 persoane cu scopul de a îl asasina pe Colonelul Kang, un important şef din serviciile nord-coreene care a dezertat în februarie.
Surse de la Phenian au declarat pentru DailyNK că o echipă de 5 asasini a fost trimisă în Europa pentru a îl căuta pe colonelul Kang, fostul şef al contraspionajului nord-coreean din China. Oficialul ar fi cerut azi politic într-o ţară europeană, după ce ar fi fugit în februarie, luând cu el o maşină de făcut dolari falşi şi o sumă mare de valută. De asemenea, ar fi în posesia a numeroase secrete de stat.
O altă echipă de 10 agenţi l-a căutat până acum, fără niciun rezultat, pe colonel. “Kim Jong-Un a fost furios, a cerut ca oficialul să fie ucis până la sfârşitul anului”, au declarat sursele DailyNK.
Colonelul Kang ar fi un descendent al bunicului matern al lui Kim Ir Sen, Kang Don Uk, de aceea lichidarea sa e considerată prioritară. Experienţa sa în spionajul nord-coreena i-a permis însă să scape până acum.
Kang a dispărut pe 25 februarie dintr-un hotel din oraşul chinez Shenyang, unde coordona hackeri nord-coreeni, colectare de informaţii pentru programul nuclear, dar şi operaţiunile de urmărire a disidenţilor din Rusia, China şi Asia de sud-est. El ar fi cerut azil politic în Franţa sau Marea Britanie.
