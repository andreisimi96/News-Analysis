Condamnare în cazul unei crime petrecute în ianuarie, la Brașov. Un bărbat de 23 de ani va sta 11 ani în închisoare pentru omor, iar complicele său, minor, va fi internat într-un centru de detenție timp de 7 ani.
În timpul procesului cei doi și-au recunoscut vinovăția: au povestit cum l-au ucis în bătaie pe un prieten, ca să-l pedepsească pentru un furt.
Cei doi tineri locuiau împreună cu victima, în vârstă de 29 de ani, într-o casă părăsită. La audieri, cel mai mare dintre suspecți a declarat că au mai avut certuri până în momentul crimei, iar ultimul scandal a pornit după ce victima a recunoscut că îi furase telefonul mobil în urmă cu ceva vreme.
Asta l-a scos din minți pe agresor, care a început să îl lovească pe prietenul sau. Complicele, un adolescent de 17 ani, l-ar fi imobilizat pe cel bătut, ca să nu poată riposta.
După mai multe lovituri, cei doi au fugit și l-au lăsat pe bărbat într-o baltă de sânge. Omul a murit, iar trupul sau a fost găsit de un vecin, care a anunțat autoritățile.
