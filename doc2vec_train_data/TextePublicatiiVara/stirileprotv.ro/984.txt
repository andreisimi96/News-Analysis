Organizaţia judeţeană din Prahova a PSD se pregăteşte să transporte la mitingul de sâmbătă seară, din Capitală, cel puţin 5.000 de oameni.
Preşedintele PSD Prahova, Bogdan Toader, spune că nu e un ”target imposibil” şi susţine că dacă cei 551 de consilieri nu sunt în stare să aducă fiecare câte zece oameni la miting nu îşi merită mandatul, iar dacă filiala din Ploieşti nu poate trimite o mie de oameni la manifestaţie nu poate spera să câştige Primăria.
Preşedintele PSD Prahova, Bogdan Toader, a declarat pentru News.ro că organizaţia pe care o conduce şi-a propus să ducă la mitingul de sâmbătă din Bucureşti între 5.000 şi 7.000 de oameni din tot judeţul.
”Nu ştim în acest moment câţi vor merge, cât mai mulţi. Peste 5.000, între cinci şi şapte mii de oameni mai exact, în funcţie de disponibilitatea pe care o avem în ceea ce priveşte mijloacele de transport. Încă mai căutăm resurse, nu financiar, ci autocare” a afirmat Bogdan Toader.
Acesta a precizat că PSD a discutat cu mai multe firme de transport din judeţul Prahova, dar ca nu se ştie exact de câte mijloace de transport vor dispune, întrucât unele autocare sunt rezervate pentru excursii de final de an şcolar.
Iohannis: "Putem convoca un referendum pe tema independenţei justiţiei. Procurorii trebuie să rămână independenți"
Social-democraţii s-au organizat pe zone, iar în fiecare zonă s-au stabilit locuri unde se vor aduna participanţii pentru a se îmbarca în autrocare pentru a porni spre Bucureşti.
„Depinde de zonă. Există un plan, o organizare, dar nu vom pleca toţi în acelaşi timp. Vă daţi seama că cei de la Azuga pleacă cu o oră şi jumătate înainte de cei din Ploieşti„ a mai spus Toader.
Cheltuielile vor fi suportate din fondurile PSD Prahova, care provin din cotizaţii.
„Am vorbit cu toţi parlamentarii, punem toţi cotizaţia pentru luna aceasta şi luna următoare şi la fel şi preşedinţii de organziaţii şi consilierii locali. Avem în acets moment vreo 20.000 de lei în cont, toată lumea plăteşte cotizaţia înainte, cred că sunt dispuşi să plătească cotizaţia înainte şi am discutat şi cu tansportatorii să pute să plătim în două rate dacă cumva nu ne vor ajunge banii” a explicat preşedintele PSD Prahova.
Bogdan Toader a mai spus şi că, dacă fiecare consilier local ales pe listele PSD nu poate aduce cel puţin zece oameni la miting, înseamnă că nu îşi merită mandatul, iar dacă organizaţia locală din Ploieşti nu poate mobiliza o mie de oameni, atunci PSD nu poate spera să câştige Primăria municipiului.
„Avem 551 de consilieri locali. Dacă vine fiecare consilier local cu 10 persoane, care cred eu că ar trebui să fie în stare să le strângă, că dacă nu e în stare să strângă zece persoane înseamnă că nu are ce căuta ca şi consilier local înseamnă 5.500 de oameni. Iar dacă municipiul Ploieşti nu e în stare să strângă o mie de oameni din 200.000 populaţie, înseamnă 0,5% din populaţie, dacă nu e în stare înseamnă că nu trebuie să se gândească că vor câştiga vreodată Primăria municipiului Ploieşti. Să fim sinceri. Nu sunt targeturi imposibile. Nu cred că se pune problema că nu ne putem mobiliza pentru a putea ajunge o dată la doi ani în Bucureşti” a adăugat liderul PSD Prahova.
Toţi participanţii la miting vor purta alb iar PSD Prahova nu va organiza o manifestaţie similară şi la Ploieşti.
Seymour Hersh, jurnalist castigator al premiului Pulitzer
