Un tânăr de 27 de ani a murit, marți, în urma unui accident care a avut loc sâmbătă, când sărbătorea o zi de naștere alături de mai mulți prieteni, la Satu Mare.
Bărbatul, care urma să se căsătorească în luna septembrie, se afla cu mai mulți prieteni la o zi de naștere în Moftin. Alături de mai multe persoane, el a sărit într-o piscină de mici dimensiuni și s-a lovit la cap, scrie Gazeta de Nord-Vest . Potrivit unor surse apropiate, el nu s-ar fi plâns de nimic pe moment, dar la câteva ore ar fi ajuns la Spitalul Județean de Urgență, din cauză că avea dureri mari de cap.
Când i s-au făcut analizeze, medicii au stabilit că avea fractură cervicală. Pentru că starea sa de sănătate se agrava, a fost pus în comă indusă, iar duminică nu a mai putut fi trezit. Marți, el a făcut un atac vascular cerebral, iar medicii din Satu Mare au decis să-l trimită la o clinică de specialitate din Cluj.
Inițial, medicii clujeni ar fi refuzat tratarea lui, însă în cele din urmă ar fi acceptat cazul, mai scrie sursa citată. Astfel, el a fost operat la Cluj, însă în după-amiaza zilei de marți a murit. Potrivit specialiștilor, lovitura la cap a fost atât de puternică încât i-a afectat jumătate din creier.
Tânărul urma să se căsătorească în luna septembrie și deja pusese la punct toate detaliile, alături de logodnica sa.
