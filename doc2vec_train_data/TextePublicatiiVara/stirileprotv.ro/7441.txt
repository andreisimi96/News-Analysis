De teamă că vor retrăi clipele cumplite când viitura le-a măturat gospodăriile, oamenii din județul Covasna, năpăstuiți de ape, au făcut noapte albă.
Au păzit digurile care amenințau în orice moment să se surpe sub presiunea râurilor umflate. Și, ajutați de jandarmi și pompieri, au supraînălțat malurile cu saci cu nisip.
În satul Băcel din Covasna, localnicii au format echipe care au patrulat toată noaptea pe digul care le apară casele de râul Negru, care traversează localitatea și s-a umflat extrem de mult.
Localnic: „Apa vine la vale, acuma viitura vine încoace, crește destul de repede."
Disperaţi, oamenii și-au improvizat instrumente pentru măsurarea nivelului apei.
Bilanțul viiturilor în Moldova: 2 persoane au murit, 600 de gospodării au fost distruse
Localnic: „Punem un băț acolo și așteptăm. Pui un semn un băț și vezi: se ridică sau nu."
Dincolo de digul ameninţat de furia apelor se află două sute de gospodării pe care oamenii ar putea fi nevoiţi să le părăsească dacă râul continuă să crească. De teamă să nu ajungă în această situaţie, localnicii au umplut saci cu nisip şi au supraînălţat digurile în zonele vulnerabile.
Localnic: „Noi aşteptăm aici să vedem dacă iese apa. Am cărat saci acolo, am pus sacii."
Localnic: „Aştept, că am aici socrii, dacă e cazul să scoatem animale să-i ajutăm."
Gyula Santa, primarul localităţii Chichiş: „Numai Dumnezeu ne poate salva, noi facem tot ce e omeneşte posibil."
La ieşire din sat, unde nu mai este îndiguit, Râul Negru a ieşit din matcă, iar nivelul este atât de ridicat încât a ajuns până la cele două poduri care îl traversează.
Pentru că râul Negru a crescut atât de mult s-au instituit restricţii de viteză a circulaţiei trenurilor. Acestea nu au voie să ruleze cu mai mult de 15 kilometri la oră.
