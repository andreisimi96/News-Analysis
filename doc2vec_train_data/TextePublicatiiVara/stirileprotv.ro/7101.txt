Donald Trump a declarat, luni seara, că nu va lăsa America să se transforme într-o tabără de imigranţi.
El şi-a apărat politica din domeniul imigraţiei, după ce vestea că 2.000 de copii au fost despărţiţi de familiile lor şi sunt ţinuţi în cuşti la graniţă a provocat indignare. În schimb, alţi membri ai Administraţiei sale au încercat să explice că respectă legea şi că micuţii sunt bine trataţi.
Într-un centru de detenţie din McAllen, Texas, ajung sud-americanii care traversează ilegal frontiera. Sunt triaţi şi duşi în patru aripi separate destinate copiilor şi adulţilor. Sunt separaţi de pereţi de sârmă, dorm pe saltele întinse pe jos şi în loc de pături se învelesc cu folii de aluminiu. Doar aici sunt 500 de copii care riscă să fie despărţiţi de părinţi, dacă aceştia vor fi trimişi la închisoare.
Kirstjen Nielsen, secretarul pentru securitate internă: „Aceşti minori sunt foarte bine îngrijiţi. Nu credeţi presa. Sunt foarte bine îngrijiţi. Le oferim mâncare, îngrijire medicală, educaţie şi le îndeplinim toate nevoile."
Autorităţile americane spun că nu fac decât să aplice legea şi că prea multă vreme imigranţii s-au folosit de copii ca să fie lăsaţi în libertate, odată ajunşi în Statele Unite. Dar specialiştii spun că despărţirea copiilor de părinţi e o cruzime.
Imigranții minori, torturați de polițiștii francezi: îi obligă să meargă 10 km pe jos, cu încălțămintea tăiată
Louis Kraus, psihiatru de copii: „E cel mai mare coşmar al unui copil să fie despărţit de părinţii lui şi să nu ştie unde sunt. Pe termen scurt, copilul poate să-şi piardă pofta de mâncare, poate deveni temător, poate slăbi şi se poate deshidrata. Poate fi o situaţie care îi pune viaţa în pericol. Iar efectele pe termen lung asupra acestor copii vor fi devastatoare."
Începând din mai, Administraţia a luat măsuri pentru a spori numărul celor trimişi în judecată pentru traversarea ilegală a frontierei. Prin urmare, au fost arestaţi mai mulţi adulţi, ceea ce a condus la despărţirea lor de copii. Controversatul zid de la graniţa cu Mexicul ar rezolva această problemă, consideră administraţia Trump.
Donald Trump, președinte SUA: „Statele Unite nu vor fi o tabără de imigranţi şi nu vor fi un centru de primire pentru refugiaţi. Uitaţi-vă ce se întâmplă în Europa, ce se întâmplă în alte locuri. Nu putem permite să se întâmple şi în Statele Unite. Nu cât sunt eu aici."
Seymour Hersh, jurnalist castigator al premiului Pulitzer
