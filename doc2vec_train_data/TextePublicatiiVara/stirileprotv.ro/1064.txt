Companiile vor putea monta camere de supraveghere doar cu acordul angajaţilor şi dacă demonstrează că este singurul mod în care îi pot proteja. Şi domeniul de activitate trebuie să fie unul adecvat, cum ar fi cel bancar sau de cercetare.
Modificările apar în noua lege discutată în Parlament, pe alocuri mai aspră decât regulamentul european pentru protecţia datelor. Se schimbă şi în cazul camerelor montate în scările de bloc.
Firmele care vor să îşi monitorizeze angajaţii trebuie să demonstreze, printr-o analiză, că domeniul de activitate cere montarea de camere de supraveghere. Şi chiar dacă o cere, nu au voie să monteze camerele oriunde şi oricum.
"Domeniul bancar, domeniul medical sau de cercetare, de exemplu, dacă ai un birou de arhivă sau cu dosare de cercetare, poate poţi să pui o cameră îndreptată spre acel dulap, însă nu au voie spre cealaltă parte a a biroului. Biroul este considerat acum ca parte din viaţa privată", explică Cristiana Deca, expert.
Angajatorii trebuie să obţină şi acceptul sindicatului sau al unui reprezentant al angajaţilor. Ca să poată pune camere la intrarea în firma sau pe holuri, antreprenorii trebuie să demonstreze şi că au încercat deja alte metode de securitate, cum ar fi agenţi de pază sau alte soft-uri.
iLikeIT. Ce este GDPR, pachetul de legi care ar trebui să ne apere datele personale
"Mi-e greu să cred că ar fi compatibil cu GDPR folosirea unei monitorizări video pentru pontaj, să faci prezența, la ce oră vine, la ce oră pleacă, când pleacă în timpul programului şi aşa mai reparte. Există alte metode", a transmis Magda Popescu, avocat.
Camerele de supraveghere ascunse vor fi complet interzise, indiferent de suspiciunile angajatorilor. De pildă, în cazul unui furt sau al unei scurgeri de informaţii, imaginile obţinute pe ascuns vor fi oricum nule, fiindcă au fost obţinute ilegal.
Se schimbă regulile şi pentru camerele de supraveghere din scările de bloc.
"Dacă discutăm despre o simplă asociaţie de proprietari, este de ajuns ca toţi proprietarii să fie de acord şi să pună o notificare pe scara blocului. Și pentru case la fel atâta timp cât camera nu bate spre curtea vecinului", a spus Cristian Deca, specialist securitatea datelor personale.
Cât despre camerele de supraveghere a traficului sau a marilor intersecţii din oraşe, instituţiile statului trebuie să facă şi ele analize prin care să demonstreze că acele imagini sunt captate pentru interesul public şi siguranţa oamenilor. Chiar şi aşa, imaginile nu trebuie păstrate mai mult de 30 de zile.
