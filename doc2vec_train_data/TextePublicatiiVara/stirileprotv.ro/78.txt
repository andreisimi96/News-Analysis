Un tragic joc al sorţii a ieşit la iveală după ce a fost identificată cea de-a noua victimă din cumplitul accident petrecut în Ungaria.
În microbuzul cu muncitori români se afla şi un bărbat de 46 de ani din Mureş, care s-a nimerit la locul nepotrivit. Ar fi dorit să meargă în Germania, însă maşina care trebuia să-l ia nu a mai venit, aşa că omul s-a răzgândit şi a vrut să se întoarcă acasă în România. A fost ultima lui călătorie.
Dorel Tili avea 46 de ani şi era din Lechința, judeţul Mureş. Avea acasă doi copii mari pe care voia să-i ajute cu bani să-şi facă un rost în viaţă. Muncea de ani buni în străinătate în agricultură.
Alexandra Tili, fiica victimei: "M-a sunat sora lui din Germania că a văzut pe internet accidentul. Pentru mine a fost un şoc pur şi simplu, un om inconştient cu atâţia oameni în maşină să stea live pe Facebook?!"
Omul s-a urcat în microbuzul morţii în ultimul moment. Avea în plan să ajungă cu un microbuz în Germania. Dar cum transportul n-a mai sosit, s-a urcat în maşina românului care a promis că-l duce acasă. Pe drum, însă, în loc să fie atent la şofat, a făcut live pe Facebook de la volan şi a intrat în plin într-un camioon. Şi el, şi alţi 8 nevinovaţi au pierit pe loc.
Despăgubirile pe care le pot primi copiii rămași orfani după accidentul din Ungaria
Cumnata victimei: ”A zis că dacă nu ajunge microbuzul să meargă în Germania, a zis că vine aici. Voia să meargă mai departe. A vrut să meargă în Germania."
Mama victimei: "La 46 de ani să moară aşa? Noi îl aşteptam să vină acasă, nu să vină mort."
Rudele aşteaptă acum veşti de la autorităţi şi se pregătesc de înmormântare. Ministerul de Externe a anunţat deja că va suporta costurile de repatriere a trupurilor.
