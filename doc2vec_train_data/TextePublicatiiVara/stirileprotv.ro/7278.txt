19 iunie 2018 11:05 / 8931 vizualizari
Italia ar putea bloca aplicarea CETA. În baza acestui acord, românii circulă fără vize în Canada
Aplicarea Acordului de liber schimb UE-Canada (Acordul CETA) va înceta în întreaga Uniune Europeană, dacă Italia îşi pune în practică ameninţarea de a nu-l ratifica, a anunţat Comisia Europeană, potrivit agenţiei EFE, preluată de Agerpres .
Facebook Twitter RSS Feed Newsletter
Guvernul de la Roma invocă faptul că această înţelegere nu protejează suficient denumirile de origine şi indicaţiile geografice ale produselor italiene.
“Dacă nu se ratifică, tratatul nu se aplică”, a răspuns luni la conferinţa de presă zilnică purtătorul de cuvânt principal al Comisiei Europene, Margaritis Schinas, întrebat despre declaraţiile ministrului italian al agriculturii, Marco Centinaio, care a spus săptămâna trecută că ţara sa nu va ratifica respectivul tratat.
Acordul de liber schimb UE-Canada (CETA), aprobat de UE în octombrie 2016 după unele tensiuni interne, legate mai ales de regiunea belgiană Valonia, a fost ratificat de 10 din cele 28 de state membre şi se aplică provizoriu în proporţie de 95%, după ce Parlamentul European l-a ratificat în ianuarie 2017.
Tratatul elimină circa 98% dintre taxele vamale în comerţul dintre UE şi Canada şi protejează 143 de denumiri de origine şi indicaţii geografice, dintre care 41 corespund produselor italiene, precum şunca “prosciutto” de Parma, mortadella de Bologna sau oţetul balsamic de Modena.
Acordurile de liber schimb încheiate de UE lasă în principiu o marjă de manevră pentru evoluţii viitoare, însă orice modificare în acest caz trebuie acceptată de toate cele 28 de state membre, precum şi de Canada, amintesc surse europene.
Tot în baza Acordului CETA, românii și bugarii au primit de liberă circulație în Canada . În cazul în care acordul nu se va mai aplica, cetățenii celor două țări și-ar putea pierde acest drept.
Reintroducerea vizelor pentru români se discută deja la Ottawa, dar nu din cauza neaplicării Acordului CETA, ci pentru că numărul cererilor de azil a crescut spectaculos de la ridicarea vizelor , iar autoritățile susțin că odată cu liberalizarea accesului românilor în Canada a crescut și criminalitatea.
Premierul canadian Justin Trudeau a fost interpelat, săptămâna trecută, de parlamentarul conservator Michelle Rempel, care l-a întrebat dacă ia în calcul reintroducerea vizelor pentru români .
Reacţia parlamentarului a venit după ce un raport declasificat obţinut de Global News indica faptul că decizia Guvernului de a nu mai impune românilor obţinerea unei vize de călătorie înainte de sosirea în Canada, în vigoare de la 1 decembrie 2017, a dus la o “creştere notabilă” în ceea ce priveşte activitatea grupărilor de crimă organizată.
autor: InCont.ro , 19 iunie 2018 11:05
Mai multe despre:
