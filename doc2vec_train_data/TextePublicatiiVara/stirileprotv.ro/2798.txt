Guvernul acorda privilegii speciale pentru cinci şefi de instituţii de control şi din justiţie.
Este vorba despre cei care conduc Curtea de Conturi, Curtea Constituţională, Consiliul Superior al Magistraturii, Înalta Curte de Casaţie de Justiţie, şi Academia Română.
Toţi vor primi o locuinţă de protocol, la fel ca şeful statului, în mod gratuit, a decis Cabinetul Dăncilă. Cheltuielile ar putea ajunge la aproape 4 milioane de lei anual şi vor fi suportate, din bugetul Regiei Protocolului de Stat.
Guvernul a decis - de urgenţă - să extindă lista demnitarilor care pot avea reşedinţe oficiale gratuite, un privilegiu de care beneficiau până acum doar preşedintele ţării, premierul, şefii celor două camere din Parlament şi foştii şefi de stat.
Nelu Barbu, purtător de cuvânt al Guvernului: ''S-a luat decizia pentru a exista similitudinea legislativă în ceea ce priveşte anumite persoane care ocupă funcţii importante în statul român de demnitate publică înaltă să beneficieze de aceleaşi facilităţi''
Aşadar, cei care conduc Curtea Constituţională, Consiliul Superior al Magistraturii, Curtea de Conturi, Înalta Curte de Casaţie de Justiţie şi Academia Romana - adică preşedinţii acestor instituţii - vor putea sta în locuinţe administrate de Regia Protocolului de Stat, fără să achite chiria şi utilităţile, cheltuieli care vor suportate de stat.
Ordonanţa Guvernului a provocat reacţii diferite printre potenţialii beneficiari. Preşedintele Academiei Române, de exemplu, spune că încă nu a luat o decizie.
Ioan Aurel Pop, preşedintele Academiei Române: “Vă mărturisesc că nu m-am gândit, pentru că nu era cazul, am aflat şi eu acum câteva ore. Eu sunt din Cluj, stau în acest moment într-un spaţiu modest al Academiei Romane, nu ştiu ce să vă spun, voi expune situaţia colegilor mei din Biroul Academiei Romane şi vom vedea care e răspunsul Academiei Romane.”
Preşedintă Înaltei Curţi de Casaţie şi Justiţie, Cristina Tarcea a spus că nici prin cap nu-i trece să se mute într-o casă de protocol. Iar şefa Consiliului Superior al Magistraturii, Simona Marcu, a precizat că nu va solicita o astfel de locuinţa, pentru că deţine una personală.
De locuinţe de procotol vor beneficia, la cerere şi cu plata chiriei, şi Avocatul Poporului, vicepreşedinţii Senatului şi ai Camerei Deputaţilor, miniştri, dar şi şeful Consiliului Legislativ. Pentru aceste măsuri, Guvernul a calculat un impact bugetar de 3,7 milioane de lei pe an, suportat de Regia Protocolului de Stat.
Claudiu Năsui, deputat USR: ''Ce vedem acum este prelungire a politicii de a da oamenilor care au putere şi de a da - de unde - din bugetul public. Pentru acest privilegiu pe care câteva persoane îl primesc acum, va trebui de anul acesta, 165 de romani să muncească pe salariu mediu să plătească taxe şi impozite şi statul roman să dea aceste privilegii, atât ne costa''.
Regia Protocolului de Stat, care administrează imobile de lux în zone centrale din Capitală, va fi şi anul acesta pe pierderi, estimate la 72 de milioane de lei.
Guvernul a decis totodată şi actualizarea chiriilor RAAPPS, în condiţiile în care erau cazuri în care tarifele cerute de stat erau sub cheltuielile de întreţinere a locuinţelor de protocol.
