Fostul premier Dacian Cioloş afirmă că prin decizii precum cea luată în cazul şefei DNA, Laura Codruţa Kovesi, judecătorii Curţii Constituţionale transformă instituţia într-un "jucător politic"
El precizează că atât partidul pe care l-a iniţiat, "Mişcarea România Împreună", cât şi colegii săi de la Platforma România 100 susţin depolitizarea CCR.
"În ultima perioadă de timp, am avut o serie de dovezi că instituţiile statului sunt disfuncţionale. Susţinerea partidului şi nu legea a devenit cel mai important factor în decizie. Am văzut asta la CNCD şi acum la Curtea Constituţională a României. Prin decizii precum cea de azi (miercuri - n.r.), judecătorii Curţii Constituţionale îndepărtează tot mai mult instituţia de rolul său de gardian al Constituţiei şi o transformă într-un jucător politic. Acest lucru este inadmisibil în democraţie. Ca parte a unui proces de reformare a statului, pe care Mişcarea România Împreună îl va propune în programul său politic, Curtea Constituţională trebuie depolitizată complet pentru a-şi relua rolul", susţine Dacian Cioloş, într-o postare pe Facebook, potrivit Agerpres.
Potrivit acestuia, "rolul preşedintelui României, ales prin vot direct de către milioane de cetăţeni, nu poate fi modificat de CCR prin decizii cu iz de poziţionare politică".
"Nu e deloc în regulă! Ajungem să trebuiască să apărăm democraţia de însăşi Curtea Constituţională?", conchide Cioloş.
Şi reprezentanţii Platformei România 100 consideră că "CCR trebuie depolitizată de urgenţă".
"Curtea Constituţională confirmă, prin decizia de astăzi, că a devenit un instrument politic şi este necesară o reformă profundă care să redea prestigiul şi independenţa acestei organizaţii. Majoritatea judecătorilor Curţii Constituţionale a constatat astăzi existenţa unui conflict de natură constituţională între preşedintele şi Guvernul României şi a solicitat preşedintelui revocarea procurorului şef al Direcţiei Naţionale Anticorupţie, astfel cum a cerut anterior ministrul Justiţiei. Judecătorii Curţii Constituţionale omit un aspect esenţial: procedura privitoare la revocarea procurorului şef al DNA a inclus şi obţinerea poziţiei Consiliului Superior al Magistraturii, organ reprezentativ al magistraţilor din România. Acesta s-a pronunţat ferm împotriva revocării procurorului şef al DNA, respingând toate argumentele aduse de ministrul Justiţiei. Potrivit ultimei decizii CCR, preşedintele României trebuie să ignore poziţia CSM, coordonator al Justiţiei din România, favorizând poziţia unei persoane desemnate politic în funcţia de ministru", arată sursa citată.
Drept urmare, Platforma România 100 consideră că decizia anunţată miercuri de CCR "arată mai clar ca niciodată că sistemul de desemnare a judecătorilor Curţii Constituţionale trebuie modificat fundamental".
"Nu este acceptabil ca instanţa constituţională, arbitru al vieţii politice, să fie compusă din foşti parlamentari, dispuşi să susţină în orice moment poziţiile partidului care le-a susţinut numirea. Poziţia de judecător constituţional trebuie să fie una dintre cele mai importante demnităţi ale statului român şi să se bazeze pe fidelitatea faţă de Constituţie, iar nu pe obedienţa faţă de partid", afirmă sursa citată.
Seymour Hersh, jurnalist castigator al premiului Pulitzer
