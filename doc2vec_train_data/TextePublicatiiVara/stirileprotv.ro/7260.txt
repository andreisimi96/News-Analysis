Două căprioare au fost lovite mortal de maşinile care circulă în zona Parcului Crâng din Buzău.
Medicii veterinari cred că animalele sunt dezorientate sau au fost hăituite de câinii vagabonzi din oraş. Pentru a proteja căprioarele, autorităţile locale vor să interzică traficul auto în zonă.
Una dintre căprioare a fost lovită mortal marți dimineaţă de un autoturism. Martorii susţin că animalul alerga dezorientat prin parc, apoi s-a îndreptat spre mai multe blocuri. Brusc, a sărit în faţa unei maşini.
Localnic: ”Am văzut căprioare şi mature şi mai tinerele pe aleile astea, dar nu am văzut că sunt sperioase, că nu au fugit în momentul când eu treceam cu bicicleta. Acuma că poate să le mai atace câinii sau astea, Dumnezeu ştie.”
Localnic: ”Posibil să fie alergate sau de câini, că mai sunt câini din ăştia vagabonzi sau chiar şi de oameni poate.”
Doi căpriori, salvați de un îngrijitor din colții câinilor, în Maramureș
Medicii veterinari spun că este al doilea caz petrecut în doar câteva zile. Specialiştii spun că animalele ies din pădure şi trec în parcul respectiv, care e învecinat cu un crâng, iar când se întorc, se sperie de aglomeraţie şi nu mai găsesc drumul, ori sunt hăituite de câinii din oraş.
Medic veterinar: ”Primul caz a fost, în urma analizelor a ieşit o hemoragie internă. Bănuiesc că a fost călcată de maşină. Cel de-al doilea caz, în urma examenelor cred că e aceeaşi cauză. Posibil a ieşit şi nu a mai ştiut să mai revină în domeniu şi a fost călcată de maşină sau a fost alergata de către câini din Pădurea Crâng.”
Autorităţile locale încearcă să găsească o soluţie pentru a se evita pe viitor astfel de incidente.
Andrei Neder, viceprimar Buzău: ”Primăria Buzău încearcă să ia nişte măsuri pentru a îngrădi într-o oarecare măsură accesul maşinilor în parcurile din Buzău. Îngrădirea parcurilor, paza chiar a parcurilor şi strângerea cainlor vagabonzi care de multe ori alungă animalele din păduri, noi spunem că sunt măsuri pe care le-am luat.”
Pentru îngrădirea parcului pe toată lungimea acestuia, trebuie făcută o investiţie serioasă de către proprietar, însă situaţia juridică a zonei este incertă.
