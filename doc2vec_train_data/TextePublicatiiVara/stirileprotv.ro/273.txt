Focul care a mistuit la sfârşitul săptămânii trecute mai multe magazii de lemne şi în urma căruia trei persoane au fost rănite, a fost pus intenţionat, spun poliţiştii.
Un tânăr de 23 de ani este bănuit că, din răzbunare, a aprins garajul din lemn al părinţilor iubitei sale. Acum a fost arestat preventiv pentru 30 de zlie.
Imediat după ce pompierii au stins focul care s-a extins cu repeziciune şi la două blocuri din apropiere, poliţiştii au început ancheta. Aceştia au audiat martori şi au rămas surprinşi să afle că focul a fost pus intenționat de un tânăr de 23 de ani.
Se pare că acesta s-a certat cu iubita lui, iar într-un moment de furie a ameninţat-o că o să se răzbune. La câteva ore după, tânărul şi-a pus planul în aplicare. A dat foc magaziei de lemne, iar incendiul a distrus 20 de anexe gospodăreşti în care erau cantităţi însemnate de lemne, două maşini şi o motocicletă.
Proprietarul unui autoturism care a încercat să îşi salveze maşina din foc s-a ales cu arsuri grave. Tânărul este cercetat acum pentru ameninţări şi distrugere prin incendiere.
