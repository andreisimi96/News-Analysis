Parchetul General a transmis, luni, că protocolul semnat cu Înalta Curte de Casaţie şi Justiţie şi cu Serviciul Român de Informaţii a vizat ”exprimarea acordului instituţiilor pentru crearea unui sistem informatic şi de comunicaţii (SIC)”.
Parchetul General a transmis, luni, un comunicat de presă în care precizează că procedura de declasificare a Protocolului de cooperare încheiat în anul 2009 între Serviciul Român de Informaţii, Înalta Curte de Casaţie şi Justiţie şi Parchetul de pe lângă Înalta Curte de Casaţie şi Justiţie a fost definitivată la data de 14 iunie 2018.
”Protocolul a vizat exprimarea acordului instituţiilor pentru crearea unui sistem informatic şi de comunicaţii (SIC), astfel încât transmiterea documentelor privind emiterea mandatelor de securitate naţională, elaborate în baza Legii nr. 51/1991 privind securitatea naţională şi a Legii nr. 535/2004 privind prevenirea şi combaterea terorismului, să fie realizată în format electronic. În acest context, protocolul are natura juridică a unui acord privind crearea SIC, prealabil acreditării sistemului, cerinţă impusă de actele normative privind acreditarea sistemelor informatice şi de comunicaţii care vehiculează informaţii secrete de stat”, precizează Parchetul General, potrivit news.ro . 
Potrivit documentului, nu au fost încheiate acte adiţionale privind extinderea domeniului de cooperare sau acte de modificare a conţinutului protocolului.
”Totodată, precizăm că acesta nu a vizat procedura şi responsabilităţile instituţiilor privind autorizarea activităţilor specifice de culegere de informaţii şi emitere a mandatelor de securitate naţională, acestea fiind reglementate la data încheierii protocolului de Legea nr. 535/2004 privind prevenirea şi combaterea terorismului, iar începând cu data de 1 februarie 2014 de Legea nr. 51/1991 privind securitatea naţională”, se mai arată în comunicat.
SRI spune că cifrele privind numărul de români interceptaţi sunt "distorsionate"
Protocolul şi-a încetat efectele prin atingerea scopului pentru care a fost semnat, şi anume la 18 septembrie 2012, dată la care Oficiul Registrului Naţional al Informaţiilor Secrete de Stat a aprobat documentaţia privind acreditarea de securitate a SIC.
ORNISS a emis un certificat de acreditare de securitate pentru funcţionarea sistemului informatic şi de comunicaţii creat între Serviciul Român de Informaţii – Parchetul de pe lângă Înalta Curte de Casaţie şi Justiţie – Înalta Curte de Casaţie şi Justiţie.
”Subliniem faptul că, în cursul lunii aprilie, Parchetul de pe lângă înalta Curte de Casaţie şi Justiţie a iniţiat procedura de declasificare a tuturor protocoalelor încheiate cu Serviciul Român de Informaţii, respectiv cu Ministerul Afacerilor Interne. Aceste documente şi-au încetat aplicabilitatea întrucât fie au devenit caduce, ca urmare a Deciziei nr. 51/2016 a Curţii Constituţionale a României şi a schimbării cadrului legislativ, fie şi-au încetat efectele ca urmare a denunţării de către părţile semnatare”, mai spune Parchetul General.
Reprezentanţii instituţiei afirmă că au transmis acordul de declasificare instituţiilor cosemnatare, iar la momentul finalizării procedurilor vor comunica public informaţii cu privire la aceste protocoale, respectiv data încheierii, data declasificării şi domeniul de cooperare vizat de fiecare în parte.
Protocolul de cooperare între SRI, Parchetul de pe lângă Înalta Curte de Casaţie şi Justiţie şi Înalta Curte de Casaţie şi Justiţie (ICCJ) a fost declasificat, fiind publicat pe site-ul SRI. În anul 2009 a fost semnat acordul de securitate SRI-PICCJ, iar în anul 2012 s-a realizat acreditarea de securitate a sistemului informatic interconectat. În luna martie 2017 a fost prelungită acreditarea până în 2020.
Seymour Hersh, jurnalist castigator al premiului Pulitzer
