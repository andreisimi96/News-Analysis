De ani de zile, în spitalele din România este criză de sânge. O criză pe care statul nu este capabil să o rezolve, pentru că nu reuşeşte să convingă oamenii să doneze.
Şi nici nu se preocupă să exploateze la nivel maxim tot sângele existent. Ministerul sănătăţii a promis să înfiinţeze centre de colectare a plasmei şi să găsească într-o altă ţară, o soluţie temporară. Au trecut 3 luni de atunci, dar nu s-a schimbat nimic.
450 de mililitri de sânge pe care îi donează o persoană, salvează două vieţi. Poate fi vorba de un necunoscut sau de un apropiat. Din păcate, în România doar 1,7 la sută din populaţie donează sânge, faţă de alte ţări europene unde procentul este mult mai mare . Poate şi pentru că autorităţile nu promovează donarea, iar oamenii nu ştiu cât de important este să îi ajute pe cei care au nevoie.
În Danemarca, procentul e de 10%, în Marea Britanie de 9% iar în Olanda de 8%.
Joi, de ziua mondială a donatorului de sânge, instituţiile publice au invitat oamenii să se prezinte la centrele de transfuzii şi mulţi au răspuns. Din păcate însă, după ce că este colectat puţin sânge, statul roman nu îl exploatează la maximum. Din sânge se extrage imunoglobulina, însă ţara noastră nu face asta.
Dr. Doina Goşa, managerul Centrului de Transfuzii Bucureşti: „Nu avem autorizaţii pentru a putea colecta plasmă....”
România ar putea să colecteze plasmă dacă ar avea unităţi speciale. În urmă cu trei luni, ministerul sănătăţii promitea că va rezolva această problemă. Dar nu a găsit până acum o soluţie. Aşa că autorităţile plătesc 40 de milioane de euro în fiecare an pentru imunoglobulina de care au nevoie bolnavii.
Ziua mondială a donatorilor de sânge, sărbătorită de zeci de oameni la centrele de transfuzie din ţară
