În lipsa unor măsuri ferme care să-i oprească pe braconieri, tot mai mulţi delfini mor în Marea Neagră. 31 au fost găsiţi anul acesta fără viaţă, ultimul chiar luni.
Specialiştii spun că delfinul respectiv a fost prins accidental, odată cu pescuirea calcanilor, interzisă în această perioadă. Numărul delfinilor din Marea Neagră este într-o continuă scădere, iar biologii marini luptă pentru introducerea unei legi care să-i ocrotească.
Delfinul, un pui cu o lungime de peste un metru din specia numită popular Afalin, una dintre cele mai rare din apele româneşti, a fost adus de valuri pe plajă din Eforie. Din păcate, specialiştii spun că ar fi murit acum o lună şi jumătate, sufocat în plasele braconierilor de calcani.
Marian Paiu, coordonator proiect ONG Mare Nostrum: ''Cel mai probabil a fost prins într-o plasă, pentru că avea o rana deschisă în zona maxilarului şi leziuni ale cozii, urme vizibile."
Activiştii de mediu au găsit în acest an alţi 30 de delfini morţi. Unii reuşesc să scape din plasele braconierilor, dar sunt răniţi şi nu se mai pot hrăni.
Din cei 31 de delfini care au ajuns la malul Mării din Sulina până la Vama Veche, cei mai mulţi au eşuat pe plajele din Mamaia Năvodari şi Eforie. Delfinii sunt aduşi din larg de către valurile puternice şi curenţii marini, mai ales acum din cauza furtunilor care au loc în largul mării de mai bine de două săptămâni.
Iar acum şase ani, biologii marini au descoperit 177 de delfini, aduşi de Mare la ţărm. Braconierii turci, ucraineeni, dar şi români, sunt de vină, spun oficialii.
Marian Paiu, coordonator proiect ONG Mare Nostrum: "Aceste plase au cel puţin 900-1000 de metri lungime, un vas ucraineean, în 10 kilometri de plasă, au prins 46 de delfini care au murit inevitabil."
Deşi sunt interzise de lege, pescarii folsesc plasele monofilament, care din păcate rănesc delfinii.
Simion Nicolaev, director Institutul de Cercetări Marine Constanța: "În această perioadă nu avem alte motive să spunem că au murit din anumite motive, altele decât cele capturate în plasele de calcan."
ONG-urile spun că delfinii pot fi ţinuţi la distanţă de plasele pescarilor cu un dispozitiv acustic special. Acesta ar acoperi un kilometru de plasă şi costă aproximativ 100 de euro. Deocamdată nici autorităţilor şi, cu atât mai puţin pescarilor, nu le pasă de bieţii delfini. Numărul lor a scăzut în ultimii 50 de ani de la 2 milioane la aproximativ 150.000, în nord vestul Mării Negre.
Tags: delfini, marea neagra,
Momentul șocant în care un turist duce un delfin pe umăr și îl aruncă în portbagajul mașinii. VIDEO
