Mai mulți piloți și-au propus să surprindă din aer frumusețile țării. Apoi înregistrările ajung pe internet.
Imaginile, parcă ireale, au fost filmate în Munţii Călimani, unde se afla lacul Colibița. Marius, iniţiatorul proiectului inedit, şi-a propus să scoată la lumina zone ale ţării de o frumuseţe aparte.
Pasiunea pentru zbor a moştenit-o de la tatăl lui. Din văzduh a admirat, de pildă, Munţii Maramureşului, Cheile Aiudului şi Piatra Craiului. Dar nu vrea să păstreze doar pentru el aceste înregistrări.
Marius Jumolea, fondator Fly Around: "Atât pe site cât şi pe Youtube, cât şi pe alte canale avem fotografii, o să avem şi filmuleţe. Urmează să mergem şi pe partea de sud a ţării, inclusiv la mare."
În scurt timp i s-au alăturat şi alţi piloţi.
Turiștii atrași la Clisura Dunării de prețuri decente și peisaje mirifice: ”Am fost la capacitate maximă”
Marius Jumolea, fondator Fly Around: "FlyAround este despre o comunitate de oameni care iubesc zborul. Dar credem şi că oamenii trebuie să cunoască România dintr-un alt unghi, din aer. Dorinţă este de a promova locurile frumoase din România. Mă refer la locurile sălbatice, zonele de munte, cele de pădure pe care încă le mai avem."
Paul a fost pilot militar, iar acum s-a retras din aviaţia civilă uşoară şi vrea să îşi promoveze tara, de la înălţime.
Paul Seplecan, pilot: "România văzută de sus, frumuseţile patriei noastre, care sunt foarte multe, noi le vedem şi vrem să le vadă şi restul cetăţenilor. Zburăm, filmăm, facem fotografii. Restul populaţiei să le admire şi să zică Wow ce fain, vreau să merg şi eu acolo."
Piloţii îndrăgostiţi de România vor survola în următoarea perioadă zone din Moldova, apoi vor ajunge şi în sudul ţării.
