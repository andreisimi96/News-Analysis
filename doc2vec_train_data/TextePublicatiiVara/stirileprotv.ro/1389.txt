Simona Halep a refuzat să răspundă atunci când a fost întrebată ce a învăţat din eşecurile anterioare suferite în finalele de Grand Slam.
"Putem să schimbăm subiectul? Să vorbim despre vreme, e atât de frumos afară. Dacă voi câştiga sâmbătă, vă voi spune", a răspuns ea râzând, potrivit leqipe.fr.
Halep spune că evoluţia ei a crescut de la meci la meci şi a precizat că obţinut psihic victoria cu Garbine Muguruza, în semifinalele French Open.
"Chiar dacă am câştigat primul set cu 6-1, tot meciul a fost la un foarte bun nivel, ea nu a renunţat niciodată, s-a bătut pentru fiecare punct. Ştiam că ea poate începe puternic, aşa că am încercat să pun destulă agresivitate din start. Am reuşit să o ţin în spatele liniei, pentru a-mi deschide terenul. A fost cel mai bun meci al meu aici, am impresia că joc din ce în ce mai bine la fiecare partidă, de la începutul celor două săptămâni. În final, totul a fost psihic. Nu am renunţat nicio clipă. Am comis câteva duble greşeli, ceea ce m-a enervat un pic, dar am reuşit să rămân concentrată pentru a închide pe serviciul ei", a afirmat ea, potrivit news.ro . 
Simona Halep mai spune că nu va schimba nimic înaintea finalei cu Sloane Stephens.
"Am mai multă experienţă, mă simt mai calmă. Sâmbătă, nu vreau să schimb nimic, o să-mi păstrez rutina. Am două zile să respir, să mă relaxez şi vom vedea ce se va întâmpla în finală. Dar voi lupta pentru fiecare minge", a declarat liderul WTA.
Întrebată dacă este conştientă de simpatia de care se bucură în rândul publicului din toată lumea, care doreşte să câştige un Grand Slam, Halep a răspuns: "Ştiu că mulţi dintre ei vor să mă vadă câştigând. Voi juca pentru ei, voi da totul sâmbătă, mă voi gândi la faptul că-i pot face fericiţi."
Simona Halep, locul I WTA, s-a calificat pentru a treia oară în finala turneului de la Roland Garros, după ce a învins-o, joi, cu scorul de 6-1, 6-4, pe spaniola Garbine Muguruza, locul 3 WTA. Pentru Simona, aceasta va fi a patra finală din carieră la un turneu de Grand Slam, a doua din acest an, după Australian Open. Ea îşi va păstra locul I WTA şi în ierarhia ce va fi publicată luni.
În finală, Halep va da piept, sâmbătă, cu americanca Sloane Stephens, locul 10 WTA, care a învins-o, joi, cu scorul de 6-4, 6-4, pe compatrioata ei Madison Keys, locul 13 WTA.
Simona Halep, 26 de ani, şi Sloane Stephens, 25 de ani, s-au întâlnit de şapte ori până în prezent, românca triumfând de cinci ori, de două ori pe zgură.
Seymour Hersh, jurnalist castigator al premiului Pulitzer
