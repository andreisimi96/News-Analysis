Irina Begu a fost învinsă fără drept de apel de Katie Swan (19 ani), cu 6-2, 6-2, luni, în prima rundă a turneului pe iarbă de la Wimbledon, al treilea de Mare Şlem al anului.
Swan (204 WTA) a câştigat în doar 56 de minute meciul cu Irina Begu (27 ani, 36 WTA), românca având o evoluţie foarte slabă, cu cinci duble greşeli şi nicio minge de break creată.
Begu a ratat astfel şi un posibil duel în turul secund cu Mihaela Buzărnescu (30 ani, 28 WTA), cap de serie numărul 29, care o va înfrunta pe belarusa Arina Sabalenka (20 ani, 32 WTA).
Irina Begu va primi pentru participare un cec de 39.000 de lire sterline şi 10 puncte WTA. Ea va evolua şi la dublu, alături de Mihaela Buzărnescu, cele două fiind favoritele numărul 15.
Tot luni, Sorana Cîrstea a învins-o în primul tur pe Magdalena Rybarikova (Slovacia), cap de serie numărul 19, cu 7-5, 6-3, iar Alexandra Dulgheru a trecut de Kristyna Pliskova (Cehia), cu 6-4, 1-6, 6-2.
Alte cinci românce vor mai evolua în primul tur la Wimbledon, Simona Halep (principala favorită) contra japonezei Kurumi Nara, Mihaela Buzărnescu, desemnată cap de serie numărul 29, contra belarusei Arina Sabalenka, Monica Niculescu o va avea ca adversară pe japoneza Naomi Osaka, desemnată cap de serie numărul 18, Ana Bogdan va primi replica spaniola Lara Arruabarrena, iar Elena-Gabriela Ruse, venită din calificări, va avea o adversară puternică, poloneza Agnieszka Radwanska, desemnată cap de serie numărul 32.
Seymour Hersh, jurnalist castigator al premiului Pulitzer
