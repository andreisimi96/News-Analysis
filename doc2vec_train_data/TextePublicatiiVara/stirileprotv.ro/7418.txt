Nouă persoane au fost înjunghiate, sâmbătă, la petrecerea aniversară a unei fetițe de trei ani din orașul american Boise, situat în statul Idaho.
Potrivit șefului poliției, William Bones, printre răniți este și sărbătorita, cât și alți 6 copii cu vârste între patru și 12 ani. Totodată, trei adulți au fost răniți când încercau să salveze copiii, informează The Guardian.
„Până acum, n-am pierdut pe nimeni, dar unii dintre ei au fost răniți grav. Incidentul nu ne descrie comunitatea, dar un singur individ a atacat oamenii fără să fie provocat”, a spus șeful poliției.
Rezidentul unui apartament din complexul unde a avut loc atacul i-a permis lui Timmy Kinner, un tânăr din Los Angeles în vârstă de 30 de ani, să locuiască acolo pentru o perioadă scurtă de timp, dar i-a cerut vineri să părăsească apartamentul, din cauza comportamentului său. Sâmbătă, în timp ce fetița își sărbătorea ziua de naștere, bărbatul s-a întors în respectivul complex, care adăpostește multe familii de refugiați.
Esrom Habte, în vârstă de 12 ani, și Fathi Mahamoud, în vârstă de 11, se jucau pe gazonul dn spatele apartamentului lor când a avut loc atacul.
Atac cu cuțitul, la un supermarket din Franța. Femeia a strigat „Allahu Akbar”
„A fost destul de înfricoșător, pentru că noi eram afara. El alerga oamenii cu cuțitul și îi înjunghia. L-am auzit spunând cuvinte urâte și înjunghiind un adult de mai multe ori”, a spus Habte reporterilor.
Cei doi au fugit într-un apartament și s-au ascuns într-un dulap alături de alți copii, până când a venit poliția. După atac, bărbatul a fugit, dar a fost prins la scurt timp după aceea.
