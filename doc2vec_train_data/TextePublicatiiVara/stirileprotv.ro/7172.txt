Fostul deputat Cristian Boureanu a fost condamnat miercuri de Judecătoria Sectorului 1 la doi ani şi două luni închisoare cu suspendare pentru săvârşirea infracţiunii de ultraj, el fiind acuzat că a lovit un poliţist rutier.
În acelaşi dosar, prietena lui Boureanu, Laura Dincă, a fost achitată pentru mărturie mincinoasă. Decizia nu este definitivă. El va trebui să plăteasca 7 mii de euro daune morale.
La ultimul termen din dosarul de la Judecătoria Sectorului 1, în care Cristian Boureanu este judecat pentru ultraj, procurorii au cerut condamnarea fostului deputat la doi ani şi şase luni de închisoare cu executare.
Pe 19 iulie 2017, Parchetul de pe lângă Judecătoria Sectorului 1 anunţa că a dispus trimiterea în judecată a fostului deputat Cristian Boureanu pentru săvârşirea a trei infracţiuni de ultraj, el fiind acuzat că a agresat un poliţist rutier, şi a Laurei Teodora Dincă, prietena lui Boureanu, acuzată de mărturie mincinoasă.
Pe 9 iunie, în jurul orei 1,30, maşina în care se afla Cristian Boureanu, alături de prietena lui, a fost oprită în trafic de un echipaj de poliţie rutieră pe bd. Aviatorilor din Capitală.
În momentul în care poliţiştii i-au solicitat documentele de identitate, Boureanu s-a manifestat violent, a ameninţat un poliţist şi i-a prins acestuia degetele mâinii drepte, prin închiderea portierei autoturismului, i-a rupt cămaşa uniformei şi l-a lovit cu genunchiul în zona inghinală, provocându-i leziuni traumatice. Poliţistul a reacţionat şi l-a lovit pe Boureanu, acesta căzând la pământ.
Boureanu a fost imobilizat, încătuşat şi condus la sediul Brigăzii Rutiere pentru cercetări. Fiind într-o stare avansată de ebrietate, lui Boureanu i s-a făcut rău, el fiind transportat apoi la Spitalul Floreasca.
Potrivit Parchetului, fiind audiată în calitate de martor, pe 9 iunie şi 6 iulie, prietena lui Boureanu a făcut afirmaţii mincinoase şi a creat o situaţie favorabilă fostului deputat. Astfel, declaraţia din 6 iulie este în contradicţie cu cea anterioară şi cu probatoriul administrat în dosar.
Seymour Hersh, jurnalist castigator al premiului Pulitzer
