Șase conace din Transilvania și-au deschis porţile în acest weekend pentru musafirii dornici să experimenteze traiul burghez de odinioară.
După o plimbare cu căruța și un dans popular, turiștii și-au încheiat ziua cu un picnic tihnit la umbră, la castel.
Suntem în curtea castelului Kalnoky, din Micloșoara, judeţul Covasna, printre numeroşi turişti surprinşi de spectacolul naturii.
"Peisajul este superb, absolut superb acel mic lac cu broaşte. Am şi înregistrat ”concertul”, e senzaţional cu brotăceii ăia”, este entuziasmat un turist.
Vechi de patru secole, castelul de la Micloșoara a fost reşedinţa de vânătoare a contelui Kalnoky. Acum este un muzeu al civilizaţiei şi aristocraţilor din Transilvania.
Musafirii au avut la dispoziţie tot domeniul castelului, cu pădure, fâneaţă, heleşteu şi ponei.
Locul din România care ascunde comori naturale şi un castel vechi de 4 secole
Multe dintre Castelele Transilvaniei au intrat în circuitul turistic şi sunt foarte căutate de străini. Dar şi românii le vizitează. O familie din Sibiu, de pildă, a plătit în total 720 de euro pentru trei zile la castel, all inclusive.
"Weekendul acesta am ales un sejur aristocratic, să ne simţim şi noi prinţi şi prinţese. Am început cu vizitarea acestui castel, avem masa de prânz, apoi o vizită la atelierul fierarului seara, la cină avem fosc de tabără”, spune Cecilia.
Casa de oaspeţi a contelui Kalnoky de la Micloșoara oferă sejururi all inclusive de o săptămână. Musafirii au în fiecare zi altă activitate - cursuri de olărit, plimbări cu căruţa şi vizite la bisericile fortificate ale Transilvaniei. 
