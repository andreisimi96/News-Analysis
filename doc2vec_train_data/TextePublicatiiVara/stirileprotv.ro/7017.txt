Ploile care s-au abătut de aproape o săptămână asupra judeţului Argeş au făcut prăpăd în mai multe localităţi. Apele revărsate au inundat drumuri, gospodarii, grădini şi au luat cu ele coteţe cu păsări.
Luni dimineaţă, pârâul care străbate localitatea Budeasa Mică a ieşit din matca, sub privirile neputincioase ale oamenilor. Pompierii şi poliţiştii locali au sărit să dea o mână de ajutor pentru construirea unui dig de nisip.
La Budeasa Mică plouă de o săptămână, iar în zori sătenii s-au trezit cu apele peste ei.
Mai mulţi oamenii au rămas blocaţi în case, pentru că apa ajunsese pe drum şi până la un metru.
Căpitan Mădălina Epure, purtător de cuvânt ISU Argeş: "S-a intervenit pentru degajarea unui autoturism rămas blocat de viitură. În autoturism se afla o singură persoană, aceasta a suferit doar un uşor atac de panică."
Apartamente noi din Capitală, inundate după ploaia de duminică: ”Plutea frigiderul în casă”
Furioşi pe autorităţi, localnicii spun că sunt inundaţi la fiecare ploaie mai serioasă, de 28 de ani încoace. Aşa că şi-au vărsat amarul pe prefectul venit să vadă urmările inundaţiilor.
Emilian Dragnea, prefect Argeş: "Asta o meteahnă de-a noastră, ca atunci când avem necazul pe noi ne aducem aminte ce nu s-a făcut înainte şi puteam să facem. Vom da un ordin al prefectului pentru instituirea unei comisii, care comisie să facă această concluzie, s-o dea în realizare."
"Să nu mai facă ziua comunei, domnul primar! Să ne facă şi nouă diguri, să ne facă alte alea! Să nu mai vie apă peste noi, aici", spune un locanic.
Meteorologii anunţa că va ploua şi în zilele următoare.
