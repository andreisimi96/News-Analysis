Ploile scurte din ultimele zile nu alină marea durere a agricultorilor români: seceta. Nu a mai plouat constant de multă vreme, iar în pământ crăpăturile sunt cât pumnul.
În acest moment, culturile de porumb, floarea-soarelui și rapiță sunt serios afectate.
În ultimele două luni, în Galaţi, au căzut doar 15 litri de apă pe metrul pătrat, iar în Brăila 3-4. Infim.
Din această cauză, pe un câmp, unele plante au 30 de centimetri în înălţime, în timp ce altele abia ating 5. Acestea sunt primele care se vor usca, spun agricultorii, atunci când vom intra în luna lui Cuptor.
Cătălin Ionescu, inginer agronom: "Practic avem porumb în zece frunze şi porumb în două-trei frunze, care iese acum."
România, lovită de cea mai gravă secetă din ultimii 50 de ani. Vom plăti un preț greu
Trist este că unii fermieri au contracte cu diverse restaurante care le-au plătit în avans pentru produse proaspete. Din cauza secetei nu au ce să le livreze.
Un agricultor cultiva legume şi zarvaturi bio, dar morcovul şi pătrunjelul au răsărit doar în proporţie de 20 la sută, iar cultura de spanac este total compromisă. Bărbatul le va da în schimb clienţilor roşii, mazăre şi dovlecei.
Lucian Dragomir, fermier: "Uitaţi, a ieşit direct floare... nu pot să vând aşa ceva. Astea sunt efectele secetei."
În sud-estul ţării, agricultorii care au avut posibilitatea au început să îşi irige terenurile încă de acum trei săptămâni de zile. În mod normal, la sfârşitul lunii mai, abia începeau să semneze contractele.
Sicuța Murgu, agricultor: "Cheltuielile sunt pe măsură, dar, ştiţi cum e, din cele două rele o luăm pe aia mai puţin rea. Dai ca să poţi să ai speranţa că recoltezi ceva şi vinzi ceva."
Aceleaşi probleme sunt şi în Moldova. În judeţul Bacău, de pildă, în ultimele două luni au căzut 16 litri de apă pe metrul pătrat, în condiţiile în care într-un sezon normal vorbim despre 150.
Iuri Leteanu, agricultor: "Nici măcar nu putem smulge aşa de tare este pământul. Uitaţi cum arată paiul de grâu.... săracul şi-a dat obştescul sfârşit."
Prognozele meteorologilor nu arată însă nici în următoarele două săptămâni vreo schimbare în bine, ceea ce înseamnă că seceta se va prelungi în cea mai mare parte a ţării.
