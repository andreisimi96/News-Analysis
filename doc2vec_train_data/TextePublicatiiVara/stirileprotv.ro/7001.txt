Şoferii care filmează sau fac fotografii în timp ce conduc vor putea fi sancţionaţi, dacă o propunere legislativă în acest sens va fi votată de Parlament. În prezent, cei în culpă sunt amendaţi numai dacă sunt prinşi asupra faptului de un poliţist.
Dacă însă imaginile de amator devin probe, şoferii vinovaţi vor rămâne fără permis.
În urmă cu aproape două săptămâni, un şofer s-a filmat în timp ce conducea un autocar plin pe Autostrada Soarelui. Cazurile de acest fel sunt însă nenumărate. Cum ar fi cel al unor oameni care făceau simultan live la volan.
Şi totuşi aceste dovezi sunt insuficiente pentru ca şoferii iresponsabili să fie pedepsiţi.
Comisar Bogdan Oproiu, Direcţia Rutieră: "Constatarea se poate face doar în mod direct de poliţist sau prin mijloace tehnice omologate de lege."
Tocmai de aceea o propunere legislativă îşi propune să modifice aceste reguli şi să le dea posibilitatea poliţiştilor să îi sancţioneze pe cei care se filmează sau sunt filmaţi că scriu mesaje pe telefon, în timp ce conduc. Pedeaspa cea mai aspră echivalează cu suspendarea permisului pentru 90 de zile.
Pirateria din transportul de persoane. Cum îşi riscă viaţa românii care pleacă la muncă în Vest
"Filmările în general distrag atenţia, îţi pui ţie viaţa în pericol şi a celorlalţi din trafic", spune un șofer.
În aceeaşi categorie vor intra şi cei care vorbesc la telefon, deşi sunt la volan. Este şi cazul unui şofer de ambulanţă.
"Sunt atent şi la telefon, şi la volan, ştiu, nu e legal", explică acesta.
În alte ţări există reguli mai stricte chiar şi decât aceste propuneri. De exemplu, în Franţa, şoferii nu au voie să folosească telefonul sau alte dispozitive nici măcar atunci când staţionează cu motorul oprit pe marginea unei străzi. În această situaţie, francezii rămân pe loc fără permisul de conducere.
Acelaşi proiect de modificare a Codului Rutier vrea ca sancţiunile să poată să fie aplicate pentru folosirea tuturor mijloacelor de înregistrare audio-video, cu excepţia dispozitivelor de tip "mâini libere".
