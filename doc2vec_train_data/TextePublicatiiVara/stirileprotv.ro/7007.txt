Autorităţile din Canada au întocmit 31 de dosare pentru posibile reţele de crimă organizată, în care suspecţi sunt cetăţeni români.
Reprezentanţii Agenţiei pentru securitatea graniţelor susţin că în toate cazurile au monitorizat suspecţii încă de la intrarea în ţară şi că toţi au venit în Canada după ridicarea vizelor pentru români.
Presa de peste ocean vorbeşte şi despre o explozie de cerşetori români care pretind că sunt refugiaţi.
După ce ne-au făcut de râs prin toată Europa, cerşetorii români şi-au găsit un loc nou ca să-i exploateze pe cei creduli. Jurnaliştii canadieni au prezentat cazul unei românce care cerşea pe străzi.
Aceasta le-a declarat că vrea să obţină statul de refugiat pentru că în ţară nu ar fi lăsată să intre în restaurante, iar fetiţa ei nu ar fi primită la şcoală. Poliţiştii canadieni cred, însă, că femeia face parte dintr-o reţea infracţională.
Carmen Dan: Nu am identificat cu partenerii canadieni riscuri mari în planul infracţionalităţii
"În ceea ce priveşte crima organizată, doar un singur caz în care sunt implicaţi români a fost mediatizat. E vorba despre doi cetăţeni români care sunt suspecţi că au folosit dispozitive electronice ca să copieze date de pe carduri bancare", transmite Beatrice Kohlenberg, jurnalist din Canada.
Presa a dezvăluit numele celor doi români şi scrie că unul dintre ei şi-ar fi recunoscut fapta. Pe lângă cerşetori, pe străzile din Montreal şi Toronto şi-au făcut apariţia şi escrocii care folosesc metode inventate la noi în ţara în urmă cu mulţi ani.
După apariţia acestor cazuri, poliţia de frontieră din Canada a anunţat că toate persoanele care intră în ţara vor trece printr-un control amănunţit care presupune verificări în toate bazele de date internaţionale. Pe de altă parte autorităţile din ţara noastră susţin că numărul infracţiunilor comise de români în Canada nu este îngrijorător.
Potrivit ultimului recensământ, în Canada trăiesc peste 200.000 de români, cei mai mulţi în Ontario.
