Forţele Democratice Siriene (FDS) au eliberat membri ai grupării Stat Islamic (SI), inclusiv francezi şi germani, în cadrul unor schimburi secrete de prizonieri cu SI, a afirmat vineri un cotidian britanic citat de AFP.
Potrivit The Daily Telegraph, cetăţeni francezi şi germani se numără printre jihadiştii eliberaţi. Trei prizonieri britanici deţinuţi de FDS, o alianţă de combatanţi arabi şi kurzi susţinută de Statele Unite, ar putea de asemenea să figureze în viitoare acorduri de schimb de prizonieri, indică publicaţia.
Aceasta afirmă că trei schimburi de prizonieri au avut loc între FDS şi organizaţia Stat Islamic. Primul, în februarie, a vizat 200 de jihadişti, majoritatea ceceni şi arabi, dar şi "un anumit număr de francezi şi cel puţin un german". Ei au fost duşi din închisori ale FDS către zone aflate sub controlul SI în provincia Deir Ezzor, potrivit Agerpres .
În aprilie, circa 15 luptători şi 40 de femei şi copii, printre care marocani, francezi, belgieni şi olandezi, ar fi fost schimbaţi. "Cei mai mulţi au fost trimişi pe teritoriul SI contra voinţei lor", conform unui şef tribal care ar fi servit ca mediator, citat de cotidianul menţionat.
În schimb, gruparea SI ar fi eliberat un număr identic de prizonieri kurzi capturaţi în luptele de la Deir Ezzor şi ar fi promis să nu atace câmpurile de petrol şi gaze de sub controlul FDS.
"Dr Jihad", doctorul devenit membru ISIS, ar fi fost ucis. Apărea în clipurile de propagandă
Ultimul schimb de prizonieri ar fi avut loc pe 6 iunie în oraşul Hajin, provincia Deir Ezzor, şi ar fi vizat 15 soţii de jihadişti.
FDS deţine mii de jihadişti străini de zeci de naţionalităţi, iar soarta lor rămâne neclară în condiţiile în care autorităţile din ţările de origine refuză în cazul multora dintre ei să-i recupereze.
Contactate de AFP, ministerele de Externe din Marea Britanie, Germania şi Olanda nu au răspuns imediat.
Seymour Hersh, jurnalist castigator al premiului Pulitzer
