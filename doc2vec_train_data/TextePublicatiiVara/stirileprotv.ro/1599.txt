La finalul mitingului PSD, preşedintele social-democraţilor, Liviu Dragnea, a fost întrebat de câţiva membri ai comunităţii #Rezist de ce participanţii la manifestaţie nu strâng gunoiul din Piaţa Victoriei.
Acesta a răspuns că sunt 200 de angajaţi de la salubritate care vor face acest lucru, relatează news.ro .
"Sunt 200 de angajaţi de la salubritate care asta fac acum", a spus Liviu Dragnea.
Liderul PSD a mai rămas în zona scenei amplasate în Piaţa Victoriei circa 20 de minute după terminarea manifestaţiei, fiind flancat de mai mulţi oameni din mişcarea #Rezist, care l-au luat la întrebări în timp ce se îndrepta spre intrarea în Palatul Victoria.
Peste 120.000 de persoane venite din toată ţara au participat sâmbătă la mitingul PSD "împotriva abuzurilor" organizat în Piaţa Victoriei din Capitală.
