Ministrul Finanţelor Publice, Eugen Orlando Teodorovici, a făcut vineri precizări privind situaţia Pilonului 
Teorodovici a răspuns vineri, într-o intervenţie telefonică pentru Ştirile ProTV, la acuzaţiile senatorului PNL Florin Cîţu:  "Au fost discuţii la Bucureşti, Comisia face un raport şi are propria sa apreciere. Noi spunem într-un fel, poate Comisia Europeană are o opiniue diferită, important e ce facemn noi ca decizie. La nivel de Guvern nu există această intenţie de a suspenda transferul de fonduri Pilonul II ca atare. Nu există o astfel de intenţie, dorinţă sau punct de lucru"
Ministrul a spus că se face o analiză. "E normal să se facă o analiză, o evaluare intermediară. După 10 ani de zile putem avea totuşi o analiză, o evaluare, pentru care fiecare dintre cei interesaţi să poată vedea clar toate datele - care e suma transferată de Guvern, ce randamente au fost, care sunt costurile, ce costuri cu dobânzile are statul român când fondurile cumpără titluri de stat".
"Putem discuta extinderea ariei de investire, să investească în titluri de stat în alte ţări europene. Şi un astfel de subiect se poate discuta, cu o limitare a riscului. De comun acord stăm, vedem, discută, prezentăm opiniei publice situaţia la zi. Dacă după aceea vine cineva cu o idee, o soluţie, o propunere, poate chiar din partea pieţei".
Dragnea spune că plata la pilonul II poate fi suspendată sau nu pentru o perioadă de timp
"Se doreşte ca în România economia să fie cu efecte secundare, de acea apar aceste afirmaţii, care crează în piaţă costuri crescute", a spus ministrul, referitor la critici.
"Guvernul trebuie să fie ferm în anumite decizii, ca să nu lase loc unor speculaţii din partea unor răuvoitoare".
Despre modificare contribuţiei în jos, Teodorovici a spus că dobânzile la titlurile de stat pe care fondurile de pensii le cumpără de la stat "sunt banii populaţiei. Sunt sume care sunt duse către fondurile de pensii".
"Când va fi totul cât de cât clar, invităm toţi administratorii de pensii, ASF. La final de iunie – început de iulie vom prezenta public analiza", a mai declarat ministrul.
Întrebat dacă contribuţia va deveni opţională, cum a sugerat şi Liviu Dragnea, Teodorovici a spus "Nu se va ajunge în niciun fel la suspendarea Pilonului sau la oprirea transferului de fonduri către Pilonul II."
"Întâi analizăm situaţia şi apoi, pe baza ei, în mod public, discutăm".
Ministerul a trimis şi un comunicat:
Ca urmare a informațiilor apărute în spațiul public referitoare la “intenția Guvernului de a inversa reforma sistemului de pensii din 2008, care a introdus Pilonul 2 de pensii”, Ministerul Finanțelor Publice face următoarele precizări: Raportul DG ECFIN, în urma misiunii de evaluare de la începutul lunii aprilie, prezintă doar punctul de vedere al oficialilor europeni asupra discuțiilor de pe agendă. În acest sens, afirmația ”Guvernul are în vedere o inversare a reformei sistemului de pensii din 2008, care a introdus Pilonul 2 de pensii” este o apreciere subiectivă. Oficialii români vor prezenta, în perioada următoare, rezultatul evaluării pilonului 2 de pensii administrate privat. Subliniem faptul că Guvernul nu suspendă și nu intenționează suspendarea Pilonului 2 de pensii, acest subiect nefiind discutat în cadrul întâlnirilor cu oficialii europeni.
Un document publicat pe site-ul Ministerului pentru Relaţia cu Parlamentul în 28 aprilie anunţă existenţa unui proiect de lege potrivit căruia contribuţiile la Pilonul II ar urma să fie suspendate în perioada 1 iulie - 31 decembrie 2018. Ulterior, atât președintele PSD, Liviu Dragnea, cât și mai mulți reprezentanți ai Guvernului au negat informația, susținând că a fost o propunere a Comisiei de Prognoză cu care Executivul nu este der acord. Totuși, Liviu Dragnea a anunţat că analizează posibilitatea ca Pilonul II să devină opţional.
Senatorul PNL Florin Cîțu spune însă că Guvernul a informat deja Comisia Europeană de intenția de a face opțional Pilonul II de pensii, în contextul unei discuții despre creșterea deficitului structural. Afirmaţia sa a fost contrazisă de Comisia Europeană, care a anunţat că "nu a primit o astfel de notificare. Subiectul modificărilor la pilonul II de pensii a fost discutat în termeni generali intre Romania si Comisia Europeană."
Reacţia mediului de afaceri nu a întârziat însă, mai multe organizaţii importante din mediul de afaceri solicitând, tot duminică, menţinerea legislaţiei şi arhitecturii actuale a Pilonului II de pensii, fără alte modificări, într-un document intitulat “Apel pentru păstrarea arhitecturii sistemului de pensii private din România”. Si preşedintele Klaus Iohannis a solicitat, marţi, Guvernului şi PSD să precizeze “clar, răspicat, cu argumente” ce au de gând cu Pilonul II de pensii şi dacă mai există bani pentru bani şi salarii până la finalul anului.
Declaraţiile despre Pilonul II vin după ce Ungaria şi Polonia au naţionalizat în anii trecuţi fonduri din acest pilon.
