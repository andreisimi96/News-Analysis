Un băieţel de 11 ani din Iaşi lansează un mesaj emoţionant! Abandonat încă de la naştere din cauza unor probleme medicale, Marian îşi doreşte o familie şi vrea ca lumea să afle asta.
Ajutat de angajaţii centrului de plasament unde locuieşte, puştiul şi-a făcut curaj şi a redactat o scrisoare emoţionantă, pentru viitorii lui părinţi.
"Viaţa mea este plină de aventuri şi cu multe piedici" - aşa începe scrisoarea emoţionantă a lui Marian, un băieţel abandonat la naştere de părinţii lui.
"Iubesc lumea. Am minte, sunt deştept, frumos, înţelegător şi câteodată obrăznicuţ", spune Marian.
La 11 ani, Marian îşi doreşte multe, dar cel mai mult i-ar plăcea să aibă cui să spună "mamă" şi "tată".
Reporter: - Ce dorinţe ai tu Marian?
Marian: - Să vină o familie mai repede să mă ia de aici.
Reporter: - Cum îţi imaginezi casa, camera ta?
Marian: - Să am camera cu Spiderman, cu laptopul meu, cu biroul meu, să scrie acolo Marian.
Iar când va fi mare, vrea să aibă puterea să-i ajute pe copiii din centrul de plasament.
Reporter: - Ce visezi să te faci când o să creşti mare?
Marian: - Ambasador
Reporter: - De ce?
Marian: - Să vin la domnul director şi să zic aduceţi câte o familie pentru toţi copiii.
Încă de la naştere, băiatul a fost diagnosticat cu insuficientă renală, în stadiul cinci. Unul dintre rinichi este nefuncţional, iar celălalt fucționeaza la 15% din capacitate.
"În zilele de luni, miercuri şi vineri pleacă cu schema de tratament în rucsăcel, când revine de la dializă ştie ce medicamente i s-au dat", explică Letiția Grigoraș, medic.
Dornici să vadă visul lui Marian împlinit, angajaţii centrului de plasament au început să-i caute o familie.
"E un copil extraordinar de isteţ şi maturizat un pic prea devreme pentru vârsta lui. Dacă există o familie care îşi poate asuma responsabilitatea asupra problematicii complexe pe care o are Marian, va avea extraordinar de multe satisfacţii. O familie îl va lua pe Marian, pentru că merită, va fi o familie norocoasă", explică Lucian Părpăuță, directorul centrului.
Cei care îşi doresc să-l cunoască pe Marian pot obţine mai multe informaţii de la Direcţia pentru Protecția Copilului Iaşi. Din păcate, cazul lui nu este unul singular. Tot mai mulţi copii cu diferite probleme de sănătate rămân în grija statului tocmai pentru că puţine familii se încumeta să-i adopte.
Seymour Hersh, jurnalist castigator al premiului Pulitzer
