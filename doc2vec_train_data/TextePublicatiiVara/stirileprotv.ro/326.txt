Medicii care l-au tratat pe un fost spion rus şi pe fiica sa după ce au fost otrăviţi cu un agent neurotoxic în Marea Britanie susţin că nu ştiu care sunt perspectivele stării lor de sănătate pe termen lung.
Serghei Skripal, un fost colonel în informaţiile militare din Rusia care a trădat zeci de agenţi Marii Britanii, şi fiica sa Iulia au fost găsiţi inconştienţi pe o bancă din oraşul englez Salisbury pe 4 martie.
Stafful spitalului din Salisbury, unde cei doi au fost trataţi, a declarat pentru BBC că unii au început să se întrebe dacă cei doi nu cumva vor muri din cauza agentului neurotoxic administrat.
Întrebată despre impactul pe termen lung al otrăvirii asupra sănătăţii lui Skripal, directorul medical al spitalului, Christine Blanshard, a declarat că prognoza este nesigură.
"Răspunsul sincer este că nu ştim", a spus ea, potrivit unor extrase din interviu făcute publice în avans de programul "Newsnight" al BBC.
Primele mărturii ale Iuliei Skripal, după atacul cu agent neurotoxic: „A fost dureros și depresiv”
Marea Britanie a afirmat că este foarte probabil ca Rusia să fie responsabilă de otrăvirea celor doi Skripal, iar guvernele occidentale, inclusiv cel al SUA, au expulzat peste 100 de diplomaţi ruşi. Rusia a negat orice implicare în otrăvirea fostului spion şi a fiicei sale şi a luat propriile măsuri în replică la expulzările diplomaţilor săi.
Iulia Skripal a discutat cu Reuters săptămâna trecută, afirmând că restabilirea ei a fost "lentă şi extrem de dureroasă" şi că este norocoasă că a supravieţuit.
Şi personalul spitalului recunoaşte că se aştepta ca ei să moară în urma otrăvirii.
"Existau toate semnele că nu vor supravieţui", a declarat Stephen Jukes, un consultant de terapie intensivă care i-a tratat pe cei doi Skripal la o săptămână după ce au ajuns la spital.
El a adăugat că echipa medicală a suspectat iniţial că ei suferiseră o supradoză de opioide, dar că diagnosticul s-a schimbat rapid.
Oraşul Salisbury a fost transformat de acest incident, zone comerciale importante fiind izolate cu cordoane de securitate cât timp a avut loc decontaminarea locurilor în care s-au deplasat Serghei şi Iulia Skripal.
Un poliţist a fost internat la spital cu simptome după ce a făcut parte din unitatea de intervenţie la locul găsirii celor doi, iar personalul spitalului s-a temut de ce era mai rău.
"Când poliţistul a fost internat cu simptome exista o preocupare reală privind amploarea pe care ar putea căpăta-o incidentul", a declarat Lorna Wilkinson, directoarea responsabilă de asistente în spital. Ea a precizat că iniţial au existat temeri că incidentul ar putea implica "multe victime".
"Chiar nu ştiam la acel moment", a mai spus ea.
Seymour Hersh, jurnalist castigator al premiului Pulitzer
