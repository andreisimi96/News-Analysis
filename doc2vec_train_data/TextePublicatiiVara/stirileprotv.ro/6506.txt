Producătorii de jocuri video nu se mai mulţumesc să-şi ţină fanii în faţa monitoarelor, vor să-i atragă cu totul în scenariile lor.
Şi o fac cu ajutorul kiturilor de realitate virtuală, care transformă, de exemplu, un meci de box într-o experienţă simţită pe propria piele. Aproape.
În schimb, cu ajutorul realităţii augmentate, sufrageria părinţilor se poate transforma într-un escape room. Toate acestea se întâmplă la E3, un salon de profil de la Los Angeles.
O cască de realitate virtuală îl transportă pe acest jucător direct într-un ring de box din "Rocky", iar senzorii din joystickuri reconstituie în spaţiul virtual mişcările pe care le face el în realitate. După o scurtă perioadă de acomodare, "Creed: Road to Glory", pe care cei de la MGM îl vor lansa anul acesta, îşi captivează cu uşurinţă jucătorul.
"Avem un teanc de prosoape la îndemână, fiindcă la final oamenii sunt transpiraţi şi obosiţi. Când îl joci, declasează reacţia de "luptă sau fugi" pe care n-o ai natural când eşti în afara jocului", explică Eugene Elkin, reprezentant companie.
Doi șoferi s-au luat la bătaie după ce s-au șicanat în trafic. Totul a pornit de la un joc de biliard
Sony PlayStation prezintă la Los Angeles un joc-platformă gândit pentru a fi jucat cu o cască de realitate virtuală. "Astro Bot: Rescue Mission" îl urmăreşte pe Astro, un căpitan de navă care încearcă să-şi salveze echipajul rătăcit pe cinci planete diferite.
"Cu realitatea virtuală nu doar controlezi personajul, ci exişti în lumea aceea. Avem inamici puternici care aruncă proiectile în tine şi trebuie să te fereşti sau să le trimiţi înapoi cu o lovitură de cap. Aşa că e un fel de combinaţie între jocurile fizice şi cele clasice", explică Nicolas Doucet, reprezentant companie.
Şi jocurile de tip shooter pot face saltul în virtual, cu echipamentul potrivit. Totuşi, spun comentatorii, realitatea virtuală nu a cucerit cu adevărat publicul deocamdată. De multe ori, ce se câştigă prin senzaţia de imersiune se pierde prin grafica inferioară jocurilor obişnuite.
"VR presupune nişte compromisuri în ceea ce priveşte experienţa jocului. În primul rând, trebuie să porţi cască şi asta e greu de acceptat pentru unii, te scoate din lumea reală", a transmis Justin Haywald, jurnalist.
Un compromis între realitate şi realitatea virtuală oferă acest joc. "Aria's Legacy" se prezintă dreptul primul joc de tip escape room care foloseşte realitatea augmentată.
"Ideea jocului e că eşti prizonier într-un loc care poate fi o sufragerie sau orice altceva. Obiecte virtuale vor apărea în jurul tău şi trebuie să interacţionezi cu ele ca să rezolvi puzzle-uri", explică Abdul Algharbi, reprezentant companie.
Salonul de la Los Angeles are câte ceva şi pentru jucătorii de modă veche. De exemplu o consolă Atari, companie americană de jocuri video care făcea furori în anii 90, dar nu mai lansase nimic între timp. Semn că nostalgia e mare, firma a strâns aproape 3 milioane de dolari prin crowdfunding - faţă de 100.000 cât îşi propusese.
