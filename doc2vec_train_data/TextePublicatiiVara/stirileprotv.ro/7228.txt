Secretarul general al NATO, Jens Stoltenberg, s-a declarat încrezător în capacitatea conducătorilor ţărilor membre ale Alianţei de a-şi demonstra unitatea în pofida divergenţelor lor în cursul summitului din 11-12 iulie la Bruxelles.
"Sunt încrezător în capacitatea Europei şi a SUA de a rămâne unite în cursul summitului, în pofida importantelor divergenţe şi de a demonstra importanţa legăturii transatlantice", a susţinut el într-un interviu acordat canalului francez France 24.
Stoltenberg şi-a exprimat această încredere în mai multe rânduri după reuniunea miniştrilor apărării ai Alianţei în 6 iunie la Bruxelles. El a recunoscut că dezacorduri majore opun SUA aliaţilor lor europeni şi canadian în cadrul NATO cu privire la comerţ şi acordul cu privire la programul nuclear iranian, denunţat de preşedintele american Donald Trump.
Secretarul general al NATO a reafirmat că a primit asigurări din partea preşedintelui american cu privire la "angajamentul său personal" faţă de Alianţă. Donald Trump a considerat NATO "depăşit" în timpul campaniei sale electorale, semănând nelinişte în rândul aliaţilor din NATO cu privire la intenţiile sale.
"Summitul NATO ar putea fi ocazia lansării negocierilor pentru aderarea Macedoniei de Nord, datorită acordului găsit cu Grecia asupra noii denumiri a fostei republici iugoslave", a anunţat Stoltenberg.
