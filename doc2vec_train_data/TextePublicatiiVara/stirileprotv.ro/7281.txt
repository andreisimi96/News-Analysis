Direcţia de Investigare a Infracţiunilor de Criminalitate Organizată şi terorism, pe scurt DIICOT, este în mijlocul unui scandal fără precedent.
Procurorii antimafia au trimis un memoriu preşedintelui Iohannis prin care îi cer să respingă propunerea ministrului justiţiei pentru şefia instituţiei: Felix Bănilă.
"Cum poate fi şef al DIICOT un candidat care nu cunoaşte nicio limbă străină?", se întreabă ei, fără să-şi menajeze posibilul viitor şef, pe care îl văd "ca pe unul care vrea să fie pe placul tuturor".
Este pentru prima dată cân angajaţii unei instituţii atât de importante reacţionează atât de dur la adresa celui care urma să le fie şef. Adunarea Generală a DIICOT a votat memoriul cu 154 de voturi pentru, 47 împotrivă şi 17 voturi anulate.
Procurorii îi cer preşedintelui să respingă propunerea făcută de ministrul Tudorel Toader, deşi aceasta a primit aviz pozitiv de la CSM. În scrisoare, procurorii spun că au făcut 33 de observaţii pe marginea răspunsurilor date de Felix Bănilă în cursul interviului de la CSM.
Tudorel Toader a transmis preşedintelui Iohannis propunerea de numire a lui Felix Bănilă la şefia DIICOT
Ei îl acuză de o „nescuzabilă şi superficială cunoaştere şi documentare cu privire la activitatea DIICOT”. De asemenea, procurorii susţin că nominalizarea nu este adecvată, deoarece „candidatul nu vorbeşte nicio limbă străină”. Ei susţin spun că şeful DIICOT trebuie să fie un om putemic, nu unul pe placul tuturor, ca să reziste posibilelor presiuni.
Ministrul Tudorel Toader a reacţionat pentru Ştirile ProTV, spunând că procurorii ar trebui să îşi cunoască şi să îşi respecte competenţele pe care le au.
