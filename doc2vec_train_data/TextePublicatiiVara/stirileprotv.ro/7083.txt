Liderul deputaţilor PNL, Raluca Turcan, a declarat luni, după ce plenul Camerei Deputaţilor a adoptat proiectul de modificare a Codului de procedură penală, că deputaţii majorităţii au trecut o lege în avantajul "şefului lor direct", Liviu Dragnea.
"Astăzi aţi oferit cel mai bun motiv pentru care mulţi dintre dumneavoastră, din majoritatea guvernamentală, ar trebui să vă gândiţi să votaţi moţiunea de cenzură pe care o vom depune miercuri.
Dacă această moţiune de cenzură va trece, atunci soclul domnului Dragnea se va dărâma şi cred că grupul cu comportament infracţional care a confiscat, din nefericire, PSD va fi trimis acasă şi în special acasă de banii publici, pentru că nu aveţi altă motivare care să vă ţină în jurul domnului Dragnea decât accesul la resurse.
Este o realitate, din momentul în care aţi câştigat puterea, nu v-a stat gândul decât la cum să puneţi mâna mai repede pe justiţie, să o controlaţi şi să salvaţi şefii de partid şi în acelaşi timp să le albiţi dosarele. Astăzi aţi oferit încă o dată dovada că aţi trecut o lege în avantajul şefului dvs. direct.
Ar trebui să înţeleagă o ţară întreagă lucrul acesta şi parlamentarii corecţi din Opoziţie, parlamentari corecţi care încă mai există, cred eu, în majoritatea guvernamentală, împreună cu societatea civilă să facă un front comun şi să îndepărteze acest grup cu comportament infracţional care îşi subordonează rând pe rând toate instituţiile şi România, într-un final. Ar trebui să plecaţi acasă şi nu doar acasă de la guvernare, ci acasă din această instituţie", a spus Turcan.
Liderul USR: PSD închide pușcăriile, iar România devine paradisul penalilor
Plenul Camerei Deputaţilor a adoptat luni proiectul de modificare a Codului de procedură penală, cu 175 voturi "pentru", 78 voturi "împotrivă" şi o abţinere.
La dezbaterile din plen, liderul deputaţilor liberali, Raluca Turcan, a anunţat că PNL va contesta la CCR această lege.
Seymour Hersh, jurnalist castigator al premiului Pulitzer
