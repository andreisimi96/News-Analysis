Indicele Robor la trei luni, în funcţie de care sunt calculate dobânzile la majoritatea creditelor în lei, a stagnat la 2,79%, potrivit datelor publicate vineri de Banca Naţională a României (BNR).
Robor la trei luni este indicatorul principal în funcţie de care se calculează dobânzile variabile la creditele în lei.
Joi, indicele a crescut la 2,79%, cel mai mare nivel din 14 octombrie 2014, când a fost 2,89%. Indicele a crescut accelerat începând din 13 aprilie, când a atins nivelul de 2,07%, informează News.ro .
Totodată, valoarea indicelui Robor la şase luni a stagnat vineri la 2,92%. Joi, acest indice a crescut la 2,92%, cel mai mare nivel din 13 octombrie 2014, când a fost 2,93%.
BNR a anunţat, în 7 mai, creşterea ratei dobânzii de politică monetară de la 2,25% la 2,50% pe an.
