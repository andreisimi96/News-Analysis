John McGuirk, purtătorul de cuvânt al campaniei pro-viaţă „Salvaţi Amendamentul 8” a recunoscut înfrângerea în referendumul pe tema avortului, numind deznodământul „o tragedie de proporţii istorice” scrie BBC, conform Agerpres.
El a declarat că cei care se află în majoritate ar trebui „să arate respect şi bunătate faţă de mulţi oameni care sunt supăraţi”.
„Sunt oameni care au inima frântă după ce acest deznodământ”, a adăugat el.
„Ceea ce au făcut votanţii irlandezi ieri este o tragedie de proporţii istorice ... Copilul nenăscut nu mai are un drept la viaţă recunoscut de statul irlandez. În scurt timp, va fi introdusă o legislaţie prin care se va permite uciderea copiilor în ţara noastră. Ne vom opune acestei legislaţii. Dacă şi când se vor deschide clinici pentru avort în Irlanda, ne vom opune de asemenea”, se arată în comunicatul campaniei.
Aproape 70% dintre irlandezi au votat pentru eliminarea interdicţiei constituţionale a avortului într-un referendum istoric desfăşurat vineri în această ţară în mod tradiţional catolică, potrivit sondajelor la ieşirea de la urne, relatează AFP şi Xinhua.
În total, 69,4% dintre participanţii la referendum au votat "da" pentru legalizarea avortului, în timp ce 30,6% dintre alegători au votat "nu", potrivit unui sondaj realizat de compania de sondare a opiniei publice "Behavior and Attitudes" în numele RTE, cel mai mare grup mass-media din Irlanda.
Din cei 3.800 de votanţi chestionaţi, 72,1% dintre femei au votat "da", în timp ce 65,9% dintre bărbaţi au votat pentru abrogarea amendamentului din 1983, care subliniază importanţa dreptului la viaţă atât pentru mamă, cât şi pentru copilul nenăscut.
Potrivit sondajului, 87,6% dintre alegătorii care au votat "da" au vârste cuprinse între 18-24 de ani, în timp ce majoritatea alegătorilor peste 65 de ani au votat "nu".
De asemenea, 72,3% dintre locuitorii din zonele urbane au votat "da", în timp ce în zonele rurale procentul acestora a fost de 63,3%.
Seymour Hersh, jurnalist castigator al premiului Pulitzer
