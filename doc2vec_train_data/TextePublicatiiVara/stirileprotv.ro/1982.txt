Inquam Photos / Octav Ganea
Social-democraţii îşi fac planuri de contra-atac şi cei mai mulţi dintre aceştia cred că preşedintele Klaus Iohannis trebuie suspendat din funcţie
Juriştii partidului caută variante de îndepărtare a lui Iohannis de la Cotroceni, chiar şi temporar, fără să mai organizeze un referendum de demitere. În tot acest timp, al doilea om în stat, Călin Popescu Tăriceanu, ar ajunge interimar la Cotroceni şi ar putea să o revoce pe şefa DNA şi să promulge legile justiţiei. Până acum, Liviu Dragnea s-a ferit să facă declaraţii despre acest subiect.
Fără să spună cât sunt dispuşi să aştepte până când preşedintele Iohannis va lua o decizie în privinţa demiterii şefei DNA, liderii PSD vorbesc tot mai apăsat despre suspendarea preşedintelui.
Şeful PSD Giurgiu, Nicolae Bădălău, susţine că ministrul justiţiei, Tudorel Toader, trebuie să-l notifice pe preşedinte că deciziile CCR sunt obligatorii şi să-i dea un termen până la care să se pronunţe.
Iordache: Deocamdată aşteptăm rezonabilul termen cerut de preşedinte
Nicolae Bădălău: "Nimeni nu este mai presus de lege. Domnul preşedinte este obligat în acest moment să pună în aplicare decizia CCR. Eu cred că următorul pas este o notificare din partea ministerului să pună în aplicare hotărârea şi dacă nu vrea, inclusiv e penal.”
Prin acest avertisment, social-democraţii vor să-l preseze pe Klaus Iohannis să ia o decizie. O variantă mult mai rapidă de a-l elimna din scenă pe Iohannis este susţinută de Eugen Nicolicea. Acesta spune că parlamentul ar putea adopta o hotărâre de suspendare din funcţie a lui Iohannis, pe care ulterior să o retragă.
Eugen Nicolicea: "Orice act poate fi anulat de către cel care a emis. Adică dacă e o hotărâre a Parlamentului prin care s-a ajuns la demitere, ea poate fi anulată şi de către cel care a emis-o şi nu se mai face niciun referendum."
Raluca Turcan, PNL: "Din nefericire, dacă Liviu Dragnea îşi duce la final acest plan, nu face decât să pună pe masă o lovitură de stat."
Florin Iordache, deputat PSD: ”Se poate ajunge la suspendare fără demitere. Bineînţeles. Haideţi să citim în integralitate Constituţia şi o să găsiţi acolo şi sancţiuni pe această chestiune."
În această variantă, Klaus Iohannis ar sta departe de Cotroceni cel mult 30 de zile, iar locul său ar fi luat de Călin Popescu Tăriceanu. Acesta va putea promulga legi asupra cărora Iohannis a ridicat obiecţii.
Liviu Dragnea a anunţat public că, dacă preşedintele nu o demite pe şefa DNA, "se poate ajunge la orice". Dar în ultimele zile, nu a mai făcut nicio declaraţie, semn că la vârful PSD nu s-a luat încă decizia finală.
Seymour Hersh, jurnalist castigator al premiului Pulitzer
