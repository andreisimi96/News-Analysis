A fost o zi fierbinte în toată ţara, mai ales în vest, est și în zona Capitalei, unde disconfortul termic a fost accentuat, iar aerul greu de respirat.
Pentru marți seară sunt mai multe atenţionări de vijelii, ploi și grindină, iar de miercuri, mai bine de jumătate din ţară va fi sub cod galben de vreme rea.
33 de grade au arătat termometrele în Timişoara, dar temperatura resimţită a fost de 37. Cel mai greu a fost pentru cei care lucrează afară.
Aplicaţiile cu informaţii despre vreme au fost primele accesate marți, mai ales pentru a afla temperaturile resimţite care au fost cu câteva grade mai mari şi umiditatea. Şi la Iaşi, la prânz străzile erau încinse, la 32 de grade. O doamnă, împreună cu copiii, s-a adăpostit de soare la umbra unei statui chiar din mijlocul oraşului.
Femeie: „Este groaznic, este groaznic. Ceva se întâmplă în atmosfera asta, pentru că vara a apărut prea devreme şi temperaturile sunt foarte mari.”
Cei mai afectaţi au fost cei care suferă de boli cronice. Unii s-au prezentat speriaţi la urgenţe şi le-au spus medicilor că au senzaţia că se sufocă din pricina căldurii.
Reporter: „Cum suportaţi căldura?”
Femeie: „Rău. Eu sunt hipertensiva şi mi-e cald tare. Nu am nimic la mine. Nu mi-am luat nici apă."
Diana Cimpoeșu, medic-șef UPU-SMURD: „Pacienţii sunt în număr mare în Unitatea de Primire Urgenţe. Unii cu stări lipotimice, alţii cu creşterea valorii tensiunilor arteriale, în relaţii cu efortul cu care organismul trebuie să se adapteze la căldură.”
Meteorologii spun că luna iunie este una a extremelor.
Silvia Barbu, director meteo Banat-Crișana: „De la noapte, în vestul ţării va începe instabilitatea, în a doua parte a nopţii vom avea instabilitate cu averse pe arii extinse, însoţite de descărcări electrice şi intensificări ale vântului ce vor avea şi aspect de vijelie."
Din păcate, un bărbat în vârstă de 48 de ani, din Suceava a pierit suprins de o ploaie torenţială. Omul traversa un pârâu care s-a umflat şi a fost luat de curenţi.
