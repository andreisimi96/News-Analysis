Apar informaţii noi în cazul copilului de 3 ani din Bucureşti care a mâncat de la o shaormarie şi a murit, după ce ambulanța l-a dus cu întârziere la spital.
 Testele de sânge ale părinţilor arată că nu aveau în organism bacterii periculoase. Aşadar, cel mai probabil, băiețelul ar fi trăit dacă era tratat în timp util.
Între timp, Ministerul Sănătăţii a trimis în spitale un alt protocol pentru urgenţe. Acesta nu rezolvă însă problema resurselor, ci stabileşte un timp mai mare de intervenţie. Pe scurt, vom aştepta şi mai mult salvarea.
Theodor s-a stins, deshidratat sever, pentru că inima lui n-a mai avut ce să pompeze. În 8 ore, el şi părinţii, toţi cu simptome de toxiinfecţie, au fost consultaţi acasă de doi medici de pe salvare, dar o ambulanţă fără medic i-a dus la spitalul Balş la aproape 5 ore după ce a fost chemată.
Tatăl copilului: ”Ne era rău. Și ei au trimis doar şofer. Theodor era slăbit, foarte slăbit.”
Șirul greșelilor în cazul copilului de 3 ani, mort. Lipsesc elemente importante din anchetă
Adulţii şi-au revenit doar cu o perfuzie de hidratare. Copilul, în schimb, a făcut stop cardiac şi s-a stins.
Profesor doctor Mihai Craiu, medic pediatru: ”Pierderile de lichide sunt inerente şi la un copil sănătos, cu atât mai mult cu cât e bolnav, şi pierderile sunt mai rapide. Timpul este esenţial în orice urgenţă! Probabilităţile de a face ceva fără urmări sunt extrem de mici.”
Din nefericire, inspectorii sanitari au luat probe foarte târziu, atât din shaormeria de unde cei trei cumpăraseră un kebab, cât şi din casa familiei, deci este posibil să nu aflăm niciodată care a fost sursa infecţiei.
Între timp, Ministerul Sănătăţii a trimis în spitale un nou protocol pentru urgenţe. În loc să aloce mai multe resurse, documentul extinde timpul maxim de aşteptare până când pacientul poate primiri îngrijiri.
Codul roşu prevede că pacientul necesită intervenţie imediată pentru salvarea vieţii, cel galben - că există o situaţie de risc major, iar celelalte - verde, albastru sau alb -  că afecţiunile sunt mai uşoare.
În afară de codul roșu, pacient pentru resuscitare, timpul pentru toate celelalte coduri a fost dublat. Cod verde, de la 30 la 60 de minute. Cod albastru, de la 60 la 120 de minute şi cod alb, de la 120 la 240 de minute.
Doctor Hadrian Borcea: ”Chiar dacă există un impact vizual prima dată al acestei perioade de aşteptare mai lungi, de fapt ele sunt compensate cu nişte proceduri suplimentare. Chiar dacă pacientul de nivel 5 stă 6 ore în triaj, la fiecare 30 de minute este reevaluat.”
Protocolul prevede ca doar în cazul copiilor anumite situaţii să fie considerate din start de risc major. Pe listă sunt convulsiile, arsurile, loviturile la cap şi deshidratarea severă, exact problema lui Theodor, care n-a fost considerat o prioritate, dar care l-a dus pe copil la stop cardiac şi apoi la deces.
