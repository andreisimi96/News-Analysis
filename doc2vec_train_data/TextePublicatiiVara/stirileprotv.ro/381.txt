O explozie produsă luni seară, într-o pădure din Bacău, aduce din nou în atenție pericolul pe care îl reprezintă muniția rămasă din cele două războaie mondiale.
Un muncitor de la o exploatare forestieră a pierit, după ce a făcut greșeala să dea cu ciocanul într-un proiectil descoperit întâmplător. Alți doi colegi, aflați în apropiere, au fost grav răniți.
Victimele făceau parte dintr-un grup de cinci muncitori, angajaţi la o exploatere forestieră. Bărbaţii au descoperit întâmplător proiectilul când căutau ciuperci. Tânărul de 26 de ani a venit cu ideea să extragă încărcătura din obuz ca să vadă ce conţine, susţin anchetatorii.
Un coleg de-al lui a pus proiectilul pe lama unui excavator, iar când el l-a lovit cu un ciocan, s-a produs explozia. În urma deflagraţiei, tânărul a murit pe loc. Bărbatul care ţinea proiectilul şi un al treilea coleg au fost răniţi.
Constantin Rădulescu, primarul comunei Asău: "A fost făcut praf şi aruncat într-un pârâu. Celălalt, i-au fost amputate palmele. În maşina SMURD se afla al treilea, care şi el e ciuruit de schijele de la proiectil."
ANIMAȚIE GRAFICĂ. Cum vor arăta fântânile din centrul Bucureștiului, după restaurare
Răniţii au fost preluaţi de două elicoptere SMURD. Cel care era în starea cea mai gravă, în vârstă de 38 de ani, a fost dus la Spitalul din Iaşi.
Diana Cimpoeșu, șef SMURD Iași: "A fost nevoie de o intervenţie pe vena femurală, unde era fixată o bucăţică dintr-o schijă cu hemoragie importantă la extragere. S-a făcut intervenţie şi pentru trauma oculară."
Celălalt rănit a ajuns la o clinică din Bacău. Medicii spun că are un traumatism la cap şi răni la antebraţul stâng, dar starea lui este stabilă. Procurorii din Bacău investigează explozia.
Cristinel Ciocanta, șef secția Penală a Parchetului de pe lângă Tribunalul Bacău: "Se fac cercetări pentru ucidere din culpă, vătămare corporală din culpă şi nerespectarea regimului materialelor explozive."
Proiectilul găsit de muncitorii foresteri provenea din al Doilea Război Mondial. Cei de la ISU spun că muncitorii au făcut o greşeală elementară: proiectilele nu trebuie mişcate din loc. Doar pirotehniştii au voie să le dezamorseze.
Andrei Grecu, ISU Bacău: "Când găsesc un element de muniţie, să nu-l atingă, să nu-l mişte şi să anunţe imediat cel mai apropiat post de poliţie sau să sune la 112, astfel încât echipa pirotehnică a ISU să ajungă în zonă şi să facă asanarea pentru a îndepărta pericolul."
Atenţie, aceste proiectile sunt periculoase, chiar dacă sunt ruginite. Cele mai multe au focosul activ şi dacă sunt supuse unui şoc pot exploda.
