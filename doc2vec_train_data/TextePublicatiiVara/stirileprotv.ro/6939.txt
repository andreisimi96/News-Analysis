Experiența unui american într-un hotel din Coreea de Nord. Ce a pățit după ce a urcat la un etaj care oficial nu există
Calvin Sun, un medic american de origine chineză, a fost aproape să fie reținut de autoritățile din Coreea de Nord, din cauză că a urcat la etajul cinci al Hotelului Yanggakdo din Phenian.
Este vorba despre zona controversată care a dus, în 2015, la arestarea studentului Otto Warmbier. Cazul acestuia a stârnit controverse, după ce a murit, starea lui agravându-se în perioada de detenție petrecută în Coreea de Nord, informează BBC News.
Calvin Sun și prietenii lui au fost urcați într-un microbuz și duși la Aeroportul Internațional Phenian, pentru a fi expulzați, din cauza unei „probleme”, după ce au petrecut o săptămână în Coreea de Nord. Nici un moment nu s-au gândit, însă, că motivul pentru care vor avea probleme cu autoritățile nord-coreene va fi că au pătruns într-o zonă din hotel despre care n-au fost avertizați că ar fi interzisă.
Când era în anul doi la școala de medicină, Calvin Sun a decis să meargă într-o excursie în Asia. La acel moment, însă, nu se gândea că va ajunge și într-una dintre cele mai închise țări din lume. Întrucât avea o săptămână liberă, când se afla în Beijing, a decis să viziteze un turoperator, pentru a vedea ce excursie mai poate face înainte să se întoarcă în Statele Unite. Astfel, el a decis să viziteze Phenianul.
Un militar nord-coreean a murit de foame, după ce trenul cu care mergea a întârziat o săptămână
Începând din 2011, turiștii occidentali care vor să meargă în Coreea de Nord au nevoie de serviciile unui turoperator privat. Majoritatea vizitelor încep din China. Din 2017, însă, după ce Otto Warmbier a murit, ca urmare a unei perioade petrecute în detenție, autoritățile de la Phenian au înăsprit regulile.
„Pentru Coreea de Nord am completat unul dintre cele mai simple formulare de viză. Nici măcar nu trebuie să le dai pașaportul. Cred că mulți oameni nu se gândesc să aplice pentru o viză de turist, gândindu-se că este prea complicat”, a spus Calvin Sun, conform BBC News.
Astfel, alături de alți 20 de turiști americani, chinezi și europeni în vârstă de 20 și ceva de ani, a plecat la Phenian alături de un ghid din Beijing. În timpul unei sesiuni de orientare, turiștilor li s-a atras atenția să repete cultura nord-coreeană. Atunci când s-au cazat la Hotelul Ianggakdo, însă, nimeni nu le-a spus că este interzis să meargă la etajul cinci.
„Era ca și cum Dumnezeu a șters culorile. Beijing este atât de colorat, încât acum pare strident în comparație cu Phenianul. Clădirile, semnele, posterele erau toate albe, gri sau negre, cu puțin roșu – culorile Partidului Comunist. M-am simțit de parcă am ajuns într-un serial sovietic din anii 1970”, a spus el, rememorând primele impresii din Phenian.
Grupul a fost întâmpinat de doi bărbați și o femeie care urmau să le fie ghizi pe parcursul vizitei.
„Deși păreau stricți și organizați, la început, cerându-ne să nu trecem strada fără să fim supravegheați sau să nu fotografiem anumite clădiri, am avut o conexiune imediată. Le plăcea să consume alcool și am descoperit că alcoolul reprezintă un element important în cultura coreeană, încurajându-ne să socializăm cu ei seara”, a mai povestit el.
Grupul a fost dus în vizită la principalele puncte turistice: Turnul Juche, Memorialul Muncitoriulor, Zona Demilitarizată.
„Ghizii erau fascinați de Michael Jackson și ne-au întrebat dacă a murit din cauza HIV/SIDa. Ne-a întrebat și despre violenț poliției din America. Aveau multe întrebări despre asta. Părea să fie mai mult decât o curiozitate, doreau confirmare că ceea ce știu ei despre SUA este adevărat.”
În această vizită, turiștii au învățat și să tragă cu arma, la un poligon de la țară, iar între timp relația lor cu ghizii a devenit tot mai apropiată, astfel că au început să fie supravegheați mai puțin. După ce au băut împreună, la hotel, mai multe persoane din grup au decis să exploreze alte etaje ale clădirii de 47 de etaje. Hotelul Internațional Yanggakdo este una dintre cele mai înalte clădiri din Coreea de Nord, având o pistă de bowling, patru restaurante și salon de masaj.
Etajul care, oficial, nu există
Turiștii din grupul lui Sun au petrecut cinci nopți la acest hotel. În toată această perioadă, au fost supravegheați atent, însă nu li s-a spus niciodată că este interzis să pătrundă în anumite zone. Când se aflau în lift, cineva din grup a observat că butonul cu numărul cinci lipsește.
„Ar trebui să mergem la etajul cinci, să vedem dacă e o superstiție sau dacă chiar există”, a sugerat cineva, întrucât numeroși bloggeri au dedicat articole acestui etaj din hotel. „Nu am fost primii care am ajuns la etajul cinci. În 2011, niciun turist nu fusese arestat în Coreea de Nord. Nu ne-am dat seama ce facem. Nu ne-a zis nimeni să nu mergem acolo”, a povestit Sun.
Când au ajuns la etajul cinci, au descoperit că nu era supravegheat de nimeni. Primul lucru lucru pe care Sun l-a observat a fost tavanul jos și lumina slabă, care contrasta cu camerele înalte în care erau cazați. Majoritatea camerelor erau încuiate, însă ei au descoperit una deschisă, în care au văzut camere de supraveghere, ecrane de monitorizare din camerele turiștilor.
„Am văzut echipament de supraveghere și am început să mă gândesc că acest etaj este folosit de autorități ca să spioneze turiștii”, a mai povestit medicul american.
Conform acestuia, pereții încăperii erau colorați cu picturi de propagandă antijaponeză și antiamericană, cât și cu tablouri ale lui Kim Jong-il. Într-una dintre imagini scria: „Această bombă este produsul americanilor. Fiecare produs al americanilor ne este inamic. Răzbunați-vă pe americani de o sută de mii de ori.”
Câteva minute mai târziu, a apărut un bărbat care i-a întrebat în limba engleză dacă s-au rătăcit. Cineva a răspuns că „da”, iar bărbatul i-a condus la lift.
„Nu ne-a escortat în în camere, nu părea furios”, a mai spus Sun. De aceea, turiștii nu s-au gândit că au făcut ceva greșit, iar câțiva s-au întors la acest etaj. Au descoperit alte afișe de propagandă pe pereți, care vorbeau despre puterea dinastiei Kim și cum nord-coreenii vor să se răzbune pe americani.
La scurt timp, a apărut un alt oficial nord-coreean, rugându-i să se întoarcă în camerele lor. Alți doi au ignorat îndemnul și au mers la etajul cinci o a treia oară.
„Eram tineri, naivi. Părea ceva inofensiv, dar după tot ce s-a întâmplat de atunci și știind ceea ce știu acum, nu aș mai face asta”, a mărturisit Calvin Sun pentru BBC News.
La ora 05.00, ei s-au întors în camere și au început să se pregătească pentru a pleca la aeroport. Când au ajuns acolo, însă, li s-a spus să coboare, moment în care turiștii au început să fie îngrijorați. Ghizii le-au transmis că au informații că cineva din grup a făcut ceva greșit și că trebuie să mărturisească, însă nimenii nu a zis nimic. După aceea, un oficial le-a comunicat că prosoape brodate dintr-o cameră de hotel au fost luate fără permisiune și că, dacă vor să se întoarcă acasă, trebuie să le înapoieze, însă nimeni nu a recunoscut nimic. Ghizii au făcut o înțelegere cu oficialii, iar la scurt timp respectivele prosoape au fost returnate.
Grupul s-a întors la aeroport, după care a zburat din țară fără o ștampilă oficială pe pașapoarte. Patru ani mai târziu, în 2015, studentul american Otto Warmbier a mers în Coreea de Nord cu aceeași agenție de turism cu care mersese și Sun. Și el a fost cazat la Hotelul Yanggakdo, când a fost acuzat că a încercat să fure un afiș de propagandă. După un proces de formă, a fost condamnat la 15 ani de muncă silnică, însă starea sa de sănătate s-a deteriorat și a intrat în comă, fiind deconectat de la aparate în iunie 2017, când a fost repatriat în SUA.
„Îmi pare rău pentru ce a pățit Otto. Știind ceea ce știu acum, îi sfătuiesc pe turiști să respecte regulile țării. La acel moment, n-am avut habar că fac ceva interzis și riscant, care mi-ar fi putut aduce aceeași soartă”, a mai spus medicul.
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
Sursa: BBC NEWS
