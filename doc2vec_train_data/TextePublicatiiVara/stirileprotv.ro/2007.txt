Sancţiunile împotriva Coreei de Nord vor fi ridicate doar după denuclearizarea completă, a declarat joi la Seul secretarul de stat american, Mike Pompeo, citat de AFP, scrie Agerpres.
El a apreciat că, după întâlnirea de marţi, din Singapore, cu preşedintele Statelor Unite, Donald Trump, liderul nord-coreean Kim Jong Un a înţeles că trebuie să renunţe rapid la armamentul atomic.
Pompeo s-a întâlnit la Seul cu preşedintele Coreei de Sud, Moon Jae-in. În continuare, şeful diplomaţiei americane va merge la Beijing, pentru a prezenta şi oficialilor chinezi rezultatele summitului Trump-Kim.
Secretarul de stat a afirmat că mai trebuie discutate multe subiecte cu conducerea de la Phenian, dar a insistat că eforturile SUA vor duce la denuclearizarea peninsulei coreene, transmite DPA. "Sunt multe puncte de vedere diferite privind rezultatele summitului, dar cel mai important este că a permis întregii lumi - inclusiv americanilor, japonezilor şi chinezilor - să scape de ameninţarea unui război nuclear şi a rachetelor cu rază lungă de acţiune", a insistat el.
Seymour Hersh, jurnalist castigator al premiului Pulitzer
