Tot mai mulţi producători de fructe şi legume încep să aprecieze ce înseamnă asocierea. Fermierii beneficiază astfel de mai multe avantaje, precum asigurarea pieţei de desfacere, promovarea produselor şi mai ales forţa de muncă.
Şerban Juhasz are o jumătate de hectar de căpşuni în comună Nojorid, judeţul Bihor. Găseşte greu oameni pentru cules, însă speră că odată înscris într-o asociaţie de fermieri, va rezolva mai uşor această problemă.
Practic, fermierul va face schimb de culegători cu ceilalţi colegi din asociaţie. Lucrătorii care au terminat culesul la un fermier, merg la altul, iar acesta din urmă îi trimite mai departe după ce termină plantaţiile sale.
În doar 3 ani, asociaţia a ajuns la aproape 40 de fermieri.
Dorin Popa, preşedinte Asociaţia Crișana: "Avem o mare problemă, mai ales la forţa de muncă specializată. Normal că nu-ţi poţi permite să ţii un specialist, să ţii utilaje pentru o suprafaţă de chiar câteva hectare. Şi-atunci asocierea este o opţiune.”
Alte avantaje ale asocierii micilor producători sunt asigurarea mai uşoară a pieţei de desfacere şi promovarea la târgurile de profil, unde producătorii locali sunt primii invitaţi.
