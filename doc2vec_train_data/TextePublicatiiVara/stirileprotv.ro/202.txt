Satele din Ardeal au prins viață zilele aceastea, după ce sașii s-au întors acasă de Rusalii. Mulți și-au renovat casele, care păstrează arhitectura tradițională și vin în locurile natale de câte ori pot.
Dornici să păstreze tradiția, își aduc și copiii sau nepoții.
Casele săseşti pot fi observate de la o poştă. Sunt bine îngrijite şi vopsite în culori vii. Pentru saşii plecaţi după 1990 în Germania, România este acasă. Unii au revenit de Rusalii în satul Gârbova, din Alba.
Agneta a plecat în Germania acum 30 de ani, dar dorul de casă a făcut-o să se întoarcă în ţară.
Agneta Thiess: "În 1997 ne-am cumpărat altă casă, am renovat-o si aici ne simţim acasă că e casa noastră. 100.000 de euro am investit."
Anna a plecat când avea 22 de ani, dar nu s-a putut rupe complet de ţară.
”Am plâns când am intrat în sat”, spune ea.
Camerele păstrează motivele săseşti cu mobilă pictată şi fețe de masă cusute cu migală.
"Scaunele astea sunt din 1978, dulapul ăla e din 1932. Și-au luat şi în Germania şi acolo au o cameră de asta săseasca", explică o localnică.
Preţurile caselor au crescut la Gârbova de când s-au întors saşii.
Ioan Nedelea, primar Gârbova: ”Undeva la 100.000 de euro se vinde un imobil în localitatea Gârbova. Casele săseşti care păstrează autenticitatea şi specificiul lor săsesc."
Saşii vor pleca în weekend, dar majoritatea se întorc în concediu, la vară.
