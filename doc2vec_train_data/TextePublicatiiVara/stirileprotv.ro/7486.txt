Un microbuz în care se aflau 16 persoane a fost implicat duminică într-un accident rutier produs pe DN 7, la intrarea în municipiul Râmnicu Vâlcea.
Niciunul dintre pasageri nu a fost rănit, însă două persoane dintr-un autoturism care s-a ciocnit cu microbuzul au nevoie de îngrijiri medicale, scrie News.ro.
Potrivit reprezentanţilor Poliţiei Judeţene Vâlcea, accidentul a avut loc la intrarea în municipiul Râmnicu Vâlcea, unde şoferul unui autoturism a intrat într-o depăşire fără a se asigura, iar maşina s-a ciocnit cu un microbuz care circula regulamentar din sens opus.
În urma impactului, şoferul autoturismului şi un pasager aflat în autoturismul condus de el au fost răniţi, având nevoie de ajutor medical. Niciunul dintre pasagerii din microbuz nu a necesitat îngrijiri medicale.
DN 7 a fost blocat timp de aproximativ 20 de minute, iar la ora transmiterii acestei ştiri traficul rutier a fost reluat în condiţii normale.
