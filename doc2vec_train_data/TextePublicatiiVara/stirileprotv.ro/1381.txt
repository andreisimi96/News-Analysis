România va semna, în iulie, cu Banca Mondială acordul prin care instituţia financiară va supraveghea studiul în baza căruia va fi construită autostrada Ploiești - Brașov.
Şi asta, pentru că ţara noastră nu are capacitatea de a construi şosele de viteză, cred experţii Băncii. Accentul va fi pus pe pregătirea temeinică a proiectului tehnic, în condiţiile în care funcţionarii au făcut până acum totul pe genunchi, iar licitaţiile au eşuat de 4 ori.
Experţii Băncii Mondiale au studiat modul în care Compania Naţională de Administrare a Infrastructurii Rutiere încearcă fără prea mare succes să construiască autostrăzi. Concluziile nu le sunt deloc favorabile drumarilor români.
"Există o capacitate insuficientă pentru a planifica investiţii şi de a veni cu proiecte suficient pregătite pentru a fi licitate şi implementate", explică Nadia Badea, ofiţer de proiecte Banca Mondială.
În ultimii 5 ani s-au schimbat 10 miniştri la transporturi. Fiecare a promis că va face mai mult şi mai bine, dar a eşuat lamentabil. Poate şi pentru că priorităţile s-au schimbat de la un ministru la altul. Banca Mondială propune un model nou şi vrea să coordoneze construirea primei autostrăzi care traversează munţii din România.
Zeci de șoferi amendați în ultima săptămână. Cea mai mare viteză - 225 de km/h
"Se poate contracara instabilitatea politică şi instituţională prin mobilizarea unor echipe de proiect. O echipă de proiect care să includă persoane selectate pe criterii profesionale, pe baza unui proiect pilot Ploieşti - Braşov. Ce discutăm este un proiect de asistenţă tehnică, finanţat de Banca Mondială, în care practic toată atenţia să se concentreze pe pregătirea acestui proiect", a transmis Nadia Badea.
Banca Mondială dă bani pentru studiile tehnice, hidrologice şi geotehnice făcute pe teren, nu din birou, şi cere transparență maximă, dar şi oameni bine pregătiţi.
Surse din piaţă spun că până acum au fost făcute deja două studii de fezabilitate pe diferite tronsoane din autostradă, studii care au costat aproape 30 de milioane de euro. În baza lor, însă, au fost anulate 4 licitaţii pentru tronsonul Comarnic - Braşov, evaluat la un miliard de euro.
Studiul coordonat de Bancă ar dura 3 ani, apoi ar începe lucrările. Dar şi Guvernul trebuie să accepte aceste condiţii severe. Un acord ar urma să fie semnat în iulie cu Ministerul de Finanţe.
Statul român trebuie să găsească surse de finanţare pentru construire. Bani europeni, fonduri proprii sau în parteneriat public privat.
Reprezentanţii CNAIR promit să se schimbe, dar: "suntem în reorganizare, ne confruntăm în faza de execuţie cu lipsa de personal calificat. La 13 autostrăzi, necesar 1200 de specialişti calificaţi", spune Sorin Scarlat, director adjunct al CNAIR.
Aşa că încearcă să schimbe legea ca să aducă mai uşor muncitori din Asia.
Cu 746 de kilometri de autostradă, România este la coada Europei, cu o medie de 3 kilometri de şosea de viteză pe 100 de mii de kilometri pătraţi. În Bulgaria, media e de 5.5 km, iar în Ungaria 20 de km.
Seymour Hersh, jurnalist castigator al premiului Pulitzer
