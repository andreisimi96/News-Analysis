Un bărbat a fost accidentat mortal, sâmbătă, pe o trecere de pietoni din Târgoviște. La volanul mașinii se afla o șoferiță de 20 de ani, aflată sub influența drogurilor.
Accidentul a avut loc pe Calea Bucureşti din Târgovişte, cauza probabilă a accidentului fiind neacordarea de prioritate la trecerea de pietoni, informează Agerpres .
„Din primele date, se pare că bărbatul se angajase în traversarea străzii pe trecerea de pietoni, deplasându-se pe lângă bicicletă. Bărbatul a decedat. Autoturismul era condus de o tânără din Târgovişte. Se efectuează cercetarea la faţa locului, urmând a se stabili cu exactitate împrejurările producerii evenimentului rutier'', a precizat IPJ Dâmboviţa.
În cauză se va întocmi dosar penal pentru ucidere din culpă.
„Conducătoarea auto a fost condusă la spital unde, în urma efectuării unui test, s-a constatat prezenţa în urină a următoarelor: cocaină, THC (Tetrahydrocannabinol, n.r.)'', mai informează sursa citată. Astfel, şoferiţa de 20 de ani va fi cercetată şi sub aspectul săvârşirii infracţiunii de conducere a unui vehicul sub influenţa unor substanţe psihoactive.
