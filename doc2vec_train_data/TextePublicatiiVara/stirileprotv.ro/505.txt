Aflat la Salonul de Carte Bookfest, președintele Klaus Iohannis a criticat iar confuzia din jurul Pilonului II de Pensii, a comparat mitingul anunțat de PSD cu cele din perioada comunistă și a spus ce va face în cazul revocării lui Kovesi de către CCR.
Șeful statului a spus despre mitingul pe care PSD intenţionează să îl organizeze că o astfel de manifestaţie i-ar aminti de perioada comunismului.
Preşedintele României a subliniat că guvernanţii trebuie ”să pună mâna şi să muncească”, să rezolve problemele ţării şi să lase demonstraţiile în seama opoziţiei şi a societăţii civile.
”Mi se pare o ciudăţenie, ca să nu folosesc alte clasificări. Un miting organizat de guvernanţi ca să se autosusţină sau să se laude singuri? Astfel de manifestări am mai avut. Pe vremea comuniştilor am avut numai astfel de manifestări. Comuniştii au ştiut să organizeze tot felul de manifestări publice în care ni s-a asigurat un viitor de aur, în care ni s-a spus că Partidul Comunist Român este cel mai performant şi de fapt unicul partid din România şi o astfel de manifestare mi-ar aminti doar de acele vremuri”, a afirmat preşedintele Iohannis.
El a subliniat că, ”într-o democraţie, cei care sunt la guvernare, care au majoritatea (trebuie) să pună mâna şi să muncească, să facă viaţa omenilor mai bună, să rezolve problemele ţării şi să lase demonstraţiile opoziţiei şi societăţii, ONG-urilor”.
”Nu au ce manifesta cei de la putere. Mi se pare ciudat şi puţin caraghios”, a mai declarat Klaus Iohannis.
El nu a vrut să precizeze dacă mai numeşte premier din partea coaliţiei PSD-ALDE, în cazul în care trece moţiunea de cenzură anunţată de opoziţie.
”Haideţi să aşteptăm moţiunea şi rezultatul”, le-a spus preşedintele jurnaliştilor.
Iohannis a mai făcut declarații și despre  intenţia de transformare a Pilonului II de pensii în pilon opţional , el arătând că va fi începutul sfârşitului pentru Pilonul II, pentru că guvernanţii vor găsi noi metode să îi determine pe oameni să renunţe să cotizeze la acesta.
Preşedintele a mai afirmat că PSD trebuie să vină cu clarificări şi cu o argumentaţie clară de ce vrea să transforme Pilonul II în ceva opţional. "Ceea ce mă îngrijorează şi îi îngrijorează pe români este că PSD vine cu astfel de decizii fără o analiză, fără o motivaţie, fără o argumentaţie", a declarat Iohannis.
Șeful statului a mai fost întrebat, miercuri, ce va face în cazul în care Curtea Constituţională decide că există un conflict Guvern-Preşedinte în privinţa revocării şefei DNA. El a răspuns că va aştepta motivaţia, o va citi şi va acţiona în consecinţă .
 Sinteza declarațiilor președintelui Klaus Iohannis:
- Ne-am apucat de programul România educată, fiindcă vedem cu toții că legi importante sunt schimbate prea des și este nevoie de o abordare integrată. Dacă schimbăm la 2 săptămâni câte un articol la legea educației nu mai știe nimeni ce articol și nu ajungem la un rezultat bun. Mi se pare total nepotrivit evoluția de acum, să ne întoarcem la manualul unic.
- A fost o aluzie la mai mulți, nu la cineva anume. Vedem că mulți au dificultăți în spațiul public.
- Este o evoluție foarte proastă și cu siguranță va produce multă îngrijorare la angajații mai tineri, la tinerii care contribuie la Pilonul II, oamenii își pun speranțele în această administrație privată. ( DETALII aici )
- Faptul ca acum PSD recunoaște că vrea să schimbe Pilonul II de pensii este o veste proastă, este foarte proastă, este începutul sfârșitului pentru Pilonul II.
- Este politic vorbind ciudată această evoluție, pentru că transformarea Pilonului II în opțional este foarte importantă și ar românii ar fi trebuit să știe înaninte de alegeri, iar în programul de guvernare nu se găsește această opțiune.
- Este nevoie de clarificări, de ce vor să transforme Pilonul II de pensii în ceva opțional? Sunt multe speculații în presă.
-Trebuie făcută o analiză mult mai profundă. Trebuie revăzut întregul sistem. Ce mă îngrijorează e că PSD vine cu astfel de decizii fără analiză, fără agumentație. Aștept un răspuns lămuritor, nu unul dat între 2 uși.
- (despre CCR și Kovesi) Indiferent ce va decide Curtea voi aștepta decizia, voi aștepta motivația, voi citi și voi acționa în consecință.
- Traseismul politic este un fenomen care viciază politica românească de mulți ani. Până când nu se maturizează clasa politică iar electoratul nu sancționează, probabil că vom mai vedea astfel de mișcări.
- (despre mitingul PSD) Mi se pare o ciudățenie, ca să nu folosesc alte clasificări. Un miting organizat de guvernați ca să se autosusțină sau se laude singuri, astfel de manifestări am mai avut, pe vremea comuniștilor am avut numai astfel de manifestări.
- Cei care sunt la guvernare să pună mâna să muncească și să lase demonstrațiile opoziției și ONG-urilor, mi se pare ciudat și puțin caraghios.
Preşedintele Klaus Iohannis a făcut aceste declarații după deschiderea oficială a Salonului Internațional de Carte Bookfest. El a spus că un eveniment dedicat cărţii reprezintă întotdeauna un semn de normalitate pentru cultura română.
Șeful statului a deschis cea de a XIII-a ediţie a Salonului Internaţional de Carte Bookfest (30 mai - 3 iunie 2018) alături de ambasadorul SUA, Hans Klemm, Statele Unite fiind ţara invitată la această ediţie.
Preşedintele Iohannis a subliniat, în deschidere, rolul esenţial al cărţii în păstrarea memoriei unui popor, în dezvoltarea conştiinţei sociale şi naţionale, în educaţie şi consolidarea democraţiei. El a precizat că se numără printre cei care cred în "legătura dintre carte, educaţie şi consolidarea democraţiei".
Şeful statului a amintit că România a cunoscut o lungă perioadă în care nu aveam acces liber la cărţi, iar dezbaterea de idei era condamnată la clandestinitate.
”Astăzi, când ne uităm în jur şi vedem standurile atât de multor edituri, nu putem să nu fim recunoscători tuturor celor care se dedică apărării şi difuzării cuvântului scris, pentru că ştim cât de preţioasă este libertatea de expresie. Nu doar acţiunile noastre, ci şi ideile pe care le încredinţăm hârtiei au implicaţii directe şi consecinţe importante pentru cei din jurul nostru, pentru generaţiile viitoare. Suntem, aşadar, datori să apărăm dreptul la exprimare şi, în egală măsură, să înţelegem responsabilitatea care decurge din asumarea libertăţii cuvântului”, a ţinut să sublinieze Klaus Iohannis.
Preşedintele a menţionat că rolul târgurilor de carte este esenţial în promovarea cititului şi a accesului la carte, două elemente fundamentale în lupta pentru reducerea gradului de analfabetism funcţional, tot mai larg răspândit la noi.
El a precizat că numeroase studii arată că rezultatele şcolare ale elevilor sunt determinate de resursele educaţionale disponibile acasă, iar în România o gospodărie alocă sub 1% din buget pentru achiziţia de cărţi.
”De aceea, avem nevoie de o politică publică menită să crească interesul pentru carte, să încurajeze lectura, să sprijine exprimarea creativă a autorilor români şi să modernizeze infrastructura publică dedicată cărţii. Toate acestea pot contribui la creşterea gradului de cultură a românilor şi la dezvoltarea nivelului general de educaţie. Impactul unor astfel de politici publice se va resimţi în mod direct în evoluţia economică, socială şi democratică a ţării noastre”, a afirmat Klaus Iohannis.
Sinteza discursului președintelui Klaus Iohannis, cu ocazia celei de-a 13-a ediții Bookfest:
- Un eveniment dedicat cărții este întotdeauna o bucurie pentru cititor. Doresc să-i felicit pe organizatori pentru această manifestare. Vă mulțumesc pentru efortul de a aduce în fața publicului apariții valoroase.
- Printr-un Salon Internațional cum este cel pe care-l inaugurăm astăzi Bookfest continuă tradiția edițiilor precedente și demonstrează că în România există destui cititori și scriitori.
- Am acordat înaltul patronaj în anul Centenarului și pentru că mă număr printre cei care cred în legătura între carte, educație și consolidarea democrației.
- România a cunoscut o lungă perioadă în care nu aveam acces liber la cărți, iar dezbaterea era condamnată la clandestinitate.
- Știm cât de prețioasă este libertatea de expresie. Sunem datori să apărăm dreptul la liberă exprimare.
- Rolul târgurilor de carte este esențial în promovarea cititului.
- Numeroase studii arată că în România o gospodărie alocă sub 1% pentru achiția de cărți. De aceea avem nevoie de o politică publică să încurajeze achiziția de carte.
- Toate acestea pot contribui la creșterea gradului de cultură în România.
- Un târg de carte nu este doar un demers cultural, ci și unul de promovare a valorilor democratice.
- Cu aceste gânduri deschid ediția 2018 a Bookfest și aștept cu nerăbdare dezbaterea care urmează după deschidere.
După discursul de inaugurare, președintele României nu a plecat, ci a asistat și la declarațiile celorlalți participanți, printre care s-au aflat ambasadorul SUA în România, Hans Klemm, și ministrul Culturii George Ivașcu.
Apoi, Klaus Iohannis a vorbit din nou:
- Până am ajuns să iau cuvântul m-am gândit cum să explicăm tinerei generații nevoia de carte pe care am simțit-o stringent, o nevoie de carte care se pare că nu mai este atât de stringentă.
- Putem să vedem că lucrurile care sunt garantate nu ne preocupă prea mult. În schimb, lucrurile pe care nu le avem ne preocupă extrem de mult.
- Generația mea nu a avut foarte multă libertate, nici de exprimare, și vorbesc de exprimarea publică, libertatea de exprimare nu ne-a fost garantată și atunci am căutat-o.
- Libertatea de mișcare a fost destul de restrânsă și atunci pentru noi ea a fost extrem extrem de importantă. Și am găsit-o prin revoluția din decembrie 89.
- Nu ne procupă prea mult sistemul de sănătate. Cât suntem în floarea vârstei nu ne preocupă prea mult pensia. Dar cred că lucrurile importante trebuie să ne preocupe și când nu le avem.
- Dacă putem să transmitem ceva vital generațiilor viitoare este nevoia de cunoștere. De aceea cititul merită orice efort.
- Sigur, în ziua de azi cititul nu are același suport. Se poate citi pe ecranul calculatorului, pe tabletă, unii chiar și pe telefon.
- Au apărut în ultimele decenii nenumărate medii noi, extrem de atractive care și ele pot fi surse de cunoștiințe, de cunoaștere, surse de informații.
- Ele pot fi văzute în completare la cititul tradițional, dar nu cred că un schimb de replici pe Facebook poate să înlocuiască o carte.
- Cum nicio postare interesantă pe orice rețea nu poate să înlocuiască o carte de gramatică sau un dicționar. Avem nevoie de trimiterea spre carte, spre sursa de informație serioasă.
- Fiindcă la bază sunt fizician, câteva informații de tip științific. Și ea poate fi transmisă prin multe medii. Sper că multă lume a văzut filme documentare, dar și aici sursa primară rămâne cartea. Vă recomand tuturor: Citiți!
Participarea SUA din acest an, ca ţară invitată de onoare, se desfăşoară sub motto-ul "Celebrating the South" şi prilejuieşte publicului român întâlnirea cu autori americani din diverse domenii.
Astfel, vizitatorii Bookfest se vor întâlni cu romancierul şi dramaturgul Domnica Rădulescu - stabilită în SUA din 1983, atunci ca refugiat politic; poeta şi autoarea de romane istorice Sarah Kennedy; poeta Tara Skurtu, stabilită la Bucureşti, şi Sucheta Rawal - apreciată autoare de cărţi pe teme culinare şi jurnale de călătorie.
Salonul Internaţional de Carte Bookfest este organizat de Asociaţia Editorilor din România, sub egida Federaţiei Editorilor din România, cu sprijinul Ministerului Culturii şi Identităţii Naţionale şi al Ambasadei Statelor Unite ale Americii din Bucureşti.
Pentru al treilea an consecutiv, Bookfest este organizat sub înaltul patronaj al preşedintelui României.
Desfăşurată timp de cinci zile, în perioada 30 mai - 3 iunie, pe o suprafaţă cu 50% mai mare decât în anii trecuţi, de peste 15.000 mp, ediţia din acest an a Bookfest prilejuieşte întâlnirea cu nume de prestigiu ale culturii noastre - Lucian Boia, Mircea Cărtărescu, Radu Paraschivescu, Varujan Vosganian, Vintilă Mihăilescu, Andrei Pleşu, Tatiana Niculescu, dar şi procurorul general al României, Augustin Lazăr, fiind doar câteva dintre personalităţile care marchează agenda salonului.
Potrivit organizatorilor, pentru împătimiţii de lectură circa un milion de cărţi vor fi oferite la această ediţie, cu reduceri care merg până la 80% din preţul de copertă, câteva sute de evenimente, proiecţii de filme şi lansări de carte de care publicul se poate bucura în cele cinci zile de Bookfest.
