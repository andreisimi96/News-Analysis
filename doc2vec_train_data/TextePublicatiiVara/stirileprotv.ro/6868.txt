Călin Popescu-Tăriceanu consideră că şeful statului trebuie să semneze decretul de revocare a şefei DNA, Laura Codruţa Kovesi, ca urmare a deciziei CCR, într-un "termen rezonabil", care nu poate să fie luna decembrie.
"Eu nu vreau ca acest moment foarte dificil prin care trecem legat de contextul deciziei Curţii Constituţionale referitoare la obligaţia preşedintelui de a semna revocarea lui Kovesi să se transforme într-un război mai amplu. Eu cred că preşedintele, ca garant al Constituţiei, îşi va da seama că statul de drept pe care e obligat să-l apere, ca preşedinte şi ca garant al Constituţiei, presupune un singur lucru, şi anume, să semneze decretul de revocare", a afirmat duminică Tăriceanu într-o conferinţă de presă susţinută la sediul ALDE.
El susţine că în contextul în care România va prelua preşedinţia semestrială a Consiliului UE în 2019, este necesar ca în România să există o perioadă mai calmă, fără tensiuni politice.
"România are orizontul 2019 - preluarea preşedinţiei Consiliului UE şi trebuie să ne pregătim pentru această provocare. Şase luni ochii întregii Europe vor fi mai mult sau mai puţin aţintiţi către noi. Şi eu vreau să facem o performanţă bună şi de aceea ar trebui să existe o perioadă mai calmă, mai liniştită, fără ca ea să fie afectată de tensiuni politice. Şi de aceea contez pe decizia preşedintelui în aşa fel încât această situaţie de criză instituţională şi constituţională să se încheie cât mai rapid", a subliniat preşedintele ALDE.
Întrebat cât timp e dispusă Coaliţia să aştepte decizia preşedintelui Iohannis, Tăriceanu a spus: "N-am discutat, dar un termen rezonabil nu poate să fie până în decembrie".
Seymour Hersh, jurnalist castigator al premiului Pulitzer
