Tânărul de 29 de ani din Timişoara care a recunoscut că şi-a ucis soţia într-o criză de gelozie, şi apoi a încercat să se sinucidă, a fost audiat de procurori.
Bărbatul şi-a recunoscut fapta, iar vineri procurorii vor propune arestarea lui preventiva, însă în lipsă - pentru că tânărul este încă în spital, intubat. Ca amănunt şocant din investigaţie, după crimă, el a lăsat un mesaj pe peretele apartamentului.
Potrivit unor surse din anchetă, după ce şi-a ucis soţia, tânărul a scris pe un perete mesajul "Ţi-am zis să nu mă înşeli". De altfel, joi seară, la audieri bărbatul le-a spus procurorilor că şi-a omorât soţia în timpul unei crize de gelozie.
Bărbatul bănuia că ar fi fost înşelat, cât timp el s-ar fi aflat la muncă, în străinătate. Individul este internat şi acum, sub pază la spitalul municipal din Timişoara.
Procurorii vor cere vineri arestarea lui preventiva pentru 30 de zile, în lipsa, pentru că starea de sănătate încă nu îi permite să fie încarcerat. În urmă cu două nopţi, tânărul şi-a ucis soţia cu mai multe lovituri de cuţit, apoi s-a urcat la volan şi a intrat într-un stâlp, încercând să se sinucidă.
