Adjunctul secretarului de Stat al Statelor Unite pentru Europa și Eurasia, Wess Mitchell, vine luni la București. El urmează să aibă întrevederi cu oficiali români și analiști independenți.
„În 18 iunie se va afla la Bucureşti unde va avea întâlniri cu înalţi oficiali şi cu analişti independenţi pe tema securităţii regionale şi cooperării economice. Va conduce delegaţia SUA la cea de-a şasea reuniune a Dialogului de Parteneriat Strategic SUA - România şi va susţine un discurs la Universitatea Bucureşti", potrivit Departamentului de Stat.
Mitchell se va merge apoi, în 19 iunie, la Zagreb, în Croaţia, unde se va întâlni cu oficiali croaţi pentru a discuta evoluţiile din Croaţia şi din regiune, inclusiv contribuţiile Croaţiei la stabilitatea regională şi la securitatea energetică, informează News.ro .
În 20 şi 21 iunie, Wess Mitchell va fi la Praga, în Republica Cehă, pentru a participa la Dialogul Strategic SUA - Republica Cehă şi pentru a se întâlni cu oficiali cehi. De asemenea, va rosti un discurs la un eveniment patronat de Summit-ul European Praga.
În 21 - 22 iunie, adjunctul Secretarului de Stat al SUA pentru Europa şi Eurasia va fi în vizită la Bruxelles, unde se va întâlni cu vicepremierul belgian Alexander De Croo. De asemenea, va discuta pe tema domeniilor de cooperare SUA - UE cu oficialii europeni şi va susţine un discurs la Carnegie Europe.
