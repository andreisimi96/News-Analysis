Emil Rengle, câștigătorul Românii au talent și al premiului de originalitate, și-a donat unul dintre premii concurentei care a ieșit pe locul al doilea - Bianca Badea.
Emil Rengle a obținut votul publicului atât pentru premiul cel mare, de 120.000 de euro, cât și pentru cel de originalitate, în valoare de 10.000 de euro.
Dansatorul și-a donat premiul de 10.000 de euro Biancăi Badea, concurenta care s-a clasat pe locul al doilea. Momentul a avut loc luni, în cadrul emisiunii ”La Măruță”.
"Visul meu e la fel de important precum visul oricărui alt om. Mă regăsesc în Bianca, pentru că și eu, la vârsta ei, munceam zi și noapte în sala de dans. Gestul meu de a-i dona premiul de originalitate este o încurajare. Dau și eu mai departe susținerea uriașă pe care am avut-o din partea publicului”, a spus Emil.
La rândul ei, Bianca a afirmat: "Sunt foarte bucuroasă că am primit acest premiu, pentru că voi putea ajuta și eu alți copilași. Nu mă așteptam la gestul lui Emil, dar banii vor ajunge la copilași care au o nevoie mai mare și care, poate, dansează la rândul lor."
