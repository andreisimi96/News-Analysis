Un elev de la Şcoala de Agenţi de Poliţie Câmpina, aflat în timpul liber, a imobilizat, sâmbătă, un tânăr suspectat de înşelăciune prin metoda "Accidentul", de la care a fost recuperată suma de 20.000 de lei.
Potrivit reprezentanţilor Inspectoratului de Poliţie Judeţean (IPJ) Argeş, Daniel Drăghici, care efectuează un stagiu de practică, a observat un tânăr de 16 ani despre care existau indicii că ar fi înşelat un piteştean de 74 de ani.
"Elevul se afla în faţa blocului părţii vătămate şi a observat momentul în care aceasta preda un plic tânărului. Însoţit de un prieten, a urmărit suspectul care luase plicul şi l-a imobilizat. Ulterior, telefonic, a solicitat sprijinul agenţilor Secţiei 2 Poliţie Piteşti", a precizat purtătorul de cuvânt al IPJ Argeş, subcomisarul Mădălin Zamfir.
Conform aceleiaşi surse, de la suspect a fost recuperată suma de 20.000 de lei, despre care există indicii că a fost obţinută prin săvârşirea infracţiunii de înşelăciune.
Elevul urmează cursurile Şcolii de Agenţi de Poliţie "Vasile Lascăr" de la Câmpina din luna ianuarie a acestui an şi se află în practică la Poliţia Ştefăneşti.
