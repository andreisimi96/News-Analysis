Vă vindem telefoane, dar vrem să vă ajutăm să le folosiţi mai puţin. Cam aşa ar putea fi rezumat anunţul surprinzător făcut de Apple, la o conferinţă pentru dezvoltatorii de aplicaţii.
Compania susţine că vrea să-şi ajute clienţii să trăiască mai mult în viaţa reală, decât în cea digitală. Şi-a atacat frontal Facebook cu măsuri de contracarare a instrumentelor sale de colectare de date. Cinicii spun că este doar o tentativă de a poza în "băiatul bun din lumea IT".
Apple susţine că vrea să-şi protejeze utilizatorii de dependenţa digitală. Aşa că noua versiune a sistemului său de operare, iOS 12, va avea o opţiune care le va spune utilizatorilor de câte ori îşi deschid telefonul şi cât de mult timp petrec cu ochii în ecran. Şi nu e exclus să aibă surprize, spune chiar preşedinte companiei.
"Eu credeam că sunt destul de disciplinat la acest aspect şi mă înşelam. Când am început să primesc datele, am descoperit că petreceam mult mai mult timp pe telefon decât ar fi trebuit. Încurajez pe oricine să se uite şi să ia o decizie informată. Să se întrebe, dacă pune mâna pe telefon de 10-20 de ori pe oră, dacă nu cumva ar putea să o rărească", a transmis Tim Cook, președintele companiei Apple.
Mai mult, utilizatorii îşi pot seta limite de timp zilnice pentru folosirea anumitor aplicaţii. Analiştii o descriu despre o iniţiativă de "sănătate digitală" şi spun că e binevenită.
"Asta înseamnă de fapt că Apple a recunoscut că oamenii pot deveni dependenţi de telefoanele lor şi de tehnologia mobilă. Iar aceste opţiuni au scopul să te ajute să-ţi dai seama când pui încă o dată mâna pe telefon că, de fapt, nu ai nevoie", explică Brian Blau, analist.
Pe de altă parte, în plină dezbatere despre datele pe care le culeg despre noi giganţii IT, Apple îşi modifică sistemul de operare într-un mod care zădărniceşte instrumentele Facebook de colectare de date.
"Toţi am văzut aceste butoane de "like" şi "share", precum şi câmpurile pentru comentarii. Ei bine, reiese că acestea pot fi folosite pentru a vă monitoriza, fie că daţi click pe ele sau nu. Aşa că anul acesta punem capăt acestei posibilităţi. Acum, dacă vreţi să interacţionaţi cu acestea sau dacă o aplicaţie încearcă să acceseze acest gen de informaţii, veţi primi această notificare şi veţi putea decide să vă păstraţi informaţiile secrete", a transmis Craig Federighi, vicepreședinte Apple.
Facebook a reacţionat prin vocea unui membru al conducerii, întrebându-se dacă e un efort serios în favoarea confidenţialităţii sau "doar nişte notificări virtuale drăguţe". Analiştii spun însă că, dacă şi alţi producători de telefoane urmează exemplul Apple, Facebook are motive să-şi facă griji.
Seymour Hersh, jurnalist castigator al premiului Pulitzer
