Reprezentanți ai Ministerului Românilor de Pretutindeni și ai Consulatului General al României la Bonn au efectuat, miercuri, o deplasare în orașul german Bornheim pentru a discuta cu autorităţile locale circumstanţele decesului a 2 muncitori români.
"Este de datoria noastră să fim aproape de românii noştri, indiferent unde se află, şi, mai ales, în momentele lor de cumpănă. O delegaţie a ministerului nostru se va deplasa de urgenţă în Bornheim, alături de reprezentanţii Consulatului General al României la Bonn, pentru a analiza situaţia şi a oferi sprijinul necesar, în limita competenţelor", a subliniat ministrul pentru românii de pretutindeni, Natalia-Elena Intotero, potrivit Agerpres .
De asemenea, Consulatul General al României la Bonn "urmăreşte îndeaproape" cazul cetăţenilor români, aflaţi la muncă în localitatea Bornheim, Republica Federală Germania, care au decedat, şi a întreprins în regim de urgenţă demersuri pe lângă autorităţile locale pentru a verifica situaţia acestora, informează un comunicat al Ministerului Afacerilor Externe.
O echipă consulară mobilă din cadrul Consulatului General al României la Bonn s-a deplasat deja la faţa locului pentru a acorda asistenţă.
Conform datelor preliminare obţinute pe plan local, "decesul unuia dintre cetăţenii români ar fi survenit pe fondul unor probleme anterioare de sănătate, iar pentru al doilea caz de deces ancheta autorităţilor este în curs de desfăşurare".
