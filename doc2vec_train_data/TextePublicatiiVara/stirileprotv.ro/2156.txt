Sfârşit cumplit pentru un om al străzii din Petroşani, judeţul Hunedoara. Apartamentul în care acesta locuia fără acte, situat la etajul zece al unui bloc, a fost cuprins de flăcări în noaptea de miercuri spre joi.
Pentru a încerca să se salveze, tânărul de 26 de ani a ieşit pe balcon şi a stat acolo atârnat câteva clipe, dar nu a rezistat prea mult şi a căzut. Chiar în acel moment ajungeau la locul incendiului pompierii, dar nimeni nu l-a mai putut salva. Bărbatul; a murit pe loc.
Alarma a fost dată la puţin timp după miezul nopţii. Un locatar de la etajul zece a observat flăcările şi a cerut sprijinul pompierilor. Echipele de intervenţie au ajuns, însă chiar în momentul în care bărbatul nu a mai putut să se ţină de gratiile de la balcon.
Lt. col. Gheorghe Voicu, ISU Hunedoara:” La momentul sosirii echipajului, o persoană se afla agăţată de balustrada de la apartament, efectiv nu s a putut face nimic pentru salvarea ei.”
Apartamentul în care s-a produs tragedia nu aparţine nimănui. Nimeni nu ştie cine este proprietarul, aşa că aici se adăpostea cine putea. În plus, locatarii aruncau acolo tot felul de gunoaie, care, în incendiu, s-au făcut scrum în câteva clipe.
Vecină: “Un domn, eu cred că el a adormit cu ţigara în gură şi a luat foc canapeaua, era dulap acolo, nu mai e nimic, a ars totul.”
Mulţi dintre locatari au dormit duşi şi de abia joi dimineaţa au aflat ce s-a întâmplat.
Vecin: “Azi dimineaţă am venit din schimbul patru şi atunci am aflat.”
Reporter: “Îl ştiaţi?”
Vecin: “Din vedere, el ajuta comercianţii în piaţa Dacia.”
Constantin Căpriţă, administrator bloc: “A văzut focul, a intrat pe el şi a venit pe teresa. S-a prins acolo şi cred că nu l-a mai ţinut. O fost şi puţin băut că era puţin cam sărit de pe fix - apartamentul nu era locuit - nu, nu, nu era locuit de nimeni orice lacăt se punea acolo se spărgea.”
Poliţiştii au deschis o anchetă pentru a stabili cu certitudine ce s-a întâmplat. Bărbatul mort nu avea rude aşa că, cel mai probabil, va fi înmormântat de către autorităţile locale.
Tags: incendiu petrosani, om al strazii,
Un tânăr a murit după ce a căzut de la etajul 10 al unui bloc, încercând să se salveze dintr-un incendiu
