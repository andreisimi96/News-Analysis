Cel mai modern sistem de operaţie în domeniul neurochirurgiei şi chirurgiei spinale din sud-estul Europei va fi inaugurat, joi, la Spitalul Clinic de Neurochirurgie "Prof. dr. Nicolae Oblu" din Iaşi.
Managerul Spitalului de Neurochirurgie din Iaşi, Lucian Eva, a declarat că sistemul de imagistică de înaltă performanţă, fiind echipat cu O-Arm2, este un sistem de imagistică chirurgicală multidimensional de ultimă generaţie care oferă o soluţie unică şi de foarte mare precizie pentru toate procedurile în chirurgia coloanei şi nu numai.
"Este un alt mod de a face neurochirurgie în România. Va permite intervenţii chirurgicale în condiţii de siguranţă maximală pentru pacient, la nivelul coloanei, cranio-cerebral. Este un sistem ultraperformant, care permite efectuarea de imagini 3D, cu expunere minimă la radiaţii. Operaţia, practic, se va face în condiţii virtuale, dar 100% suprapuse pe condiţii reale din sala de operaţii. Este un proiect frumos. De aici încolo, lucrurile sunt deschise pentru operaţii şi mai performante. Este primul sistem achiziţionat în România, de imagistică intraoperatorie de asemenea nivel, şi singurul din zona de sud est a Europei. Sperăm şi ne dorim ca şi alte spitale să achiziţioneze o asemenea tehnologie", a spus Lucian Eva, potrivit Agerpres.
Potrivit lui Eva, sistemul folosit de medicii de la Spitalul de Neurochirurgie creşte astfel nivelul de siguranţă şi protecţie atât pentru chirurg, cât şi pentru pacient, acesta oferind echipei medicale posibilitatea de a performa în intervenţii chirurgicale complexe.
"Vor fi trataţi toţi pacienţii care vor avea indicaţie de a fi operaţi cu această tehnologie, de la traumatologia vertebrală spinală (fracturi - n.r), pacienţi cu patologie tumorală, cu patologie degenerativă, cu patologie vasculară. El este, de fapt, un adjuvant. Nu performează el în intervenţia chirurgicală în sine, ci ajută, concură pentru siguranţa gestului chirurgical", a adăugat Lucian Eva.
Noi amenințări cu demisia în masă, la un spital din România
La Spitalul de Neurochirurgie din Iaşi, singura unitate medicală de profil din zona estică a României, sunt trataţi anual aproximativ 12.000 de pacienţi, în sistem de internare continuă, sunt consultaţi 20.000, sunt aproximativ 25.000 de pacienţi care vin la UPU şi sunt efectuate peste 4.000 de operaţii.
Pentru achiziţionarea acestui aparat, conducerea spitalului a cheltuit 500.000 de euro, alţi 500.000 de euro fiind bani alocaţi de Consiliul Judeţean Iaşi.
"Suntem în era unei evoluţii continue a medicinii. La acest spital avem un colectiv foarte bine pregătit şi se observă aplecarea acestuia spre performanţa medicală. De aceea vrem să încurajăm realizarea unor proiecte de cercetare în domeniul medical. Consiliul Judeţean va sprijini în continuare sănătatea pentru că este necesar să demonstrăm că se poate face medicină de înaltă clasă şi la noi în ţară", a declarat şi Maricel Popa, preşedintele Consiliului Judeţean Iaşi.
Seymour Hersh, jurnalist castigator al premiului Pulitzer
