Vara este abia la început, dar 5 adulţi şi un adolescent de 14 ani şi-au pierdut deja vieţile pe litoralul românesc din cauza valurilor mari sau a curenţilor, dar şi pentru că s-au avântat în zone periculoase. 
În două dintre cazuri, a fost vorba despre oameni care din salvatori s-au transformat în victime. Tocmai de aceea Ştirile PRO TV şi Serviciul de Salvamari din Mamaia au realizat simulări cu cele mai frecvente scenarii care duc la înec, pentru ca turiştii să înţeleagă cum pot interveni în situaţii limită.
Primul sfat al salvamarilor este să nu vă riscaţi viața dacă nu sunteţi înotători pricepuţi. Dacă, totuşi, nu aveţi altă soluţie, atunci prima lecţie pe care trebuie să o învăţaţi este să aveţi un obiect gonflabil, poate fi şi colacul de salvare al unui copil, atunci când intraţi în apă. 
Altfel, în momentele de panică, persoană care se afla în pericol de înec vă poate trage după ea.  
Simulare: "Trebuie să evităm să luăm contactul cu ea, pentru că ne poate prinde şi îneca, s-a prins de tub, se liniștește, se calmează şi vine spre mal. Acelaşi lucru se poate întâmpla şi cu o persoană, un turist care doreşte să intervină la o salvare. Găseşte un colac, poate să intervină şi să nu-şi pună viaţa în pericol. Persoana care are nevoie de ajutor se prinde de orice, de colac, de o minge, orice."
Presupunem că nu reuşiţi  să găsiti un obiect gonflabil care să vă ajute la salvare. În acest moment,  salvatorul  se va apropia obligatoriu de persoană aflată în pericol, prin spatele acesteia. 
Simulare: "Am venit prin spate, primul lucru pe care îl fac, ori îl prind să poată să stea la suprafaţă să comunic, braţele perfect întinse, să nu mă poată apuca. Comunic: stai liniştit, am venit să te salvez şi uşor, uşor, venim spre mal, capul la suprafaţa apei să poată să respire şi acea persoană începe uşor, uşor, să stea liniştită pentru că simte că cineva a venit în ajutor şi încercam să ne apropiem uşor, uşor de mal."
De cele mai multe ori persoana aflată în pericol intra în panică. Este şi cel mai dificil mod de acţiune al unui potenţial salvator. Acest tip de salvare este recomandat doar bunilor înotători cu stăpânire de sine. Din păcate, este şi cea mai întâlnită situaţie.
Simulare: "O persoană în pericol de înec aflată în panică se prinde de salvator, salvatorul se scufundă şi apoi vorbeşte, comunică cu persoana care are nevoie de ajutor şi încearcă împreună să meargă la mal în toate situaţiile în care persoana aflată în panică este ţinută la suprafaţă îşi revine, se calmează." 
Un alt scenariu este cel în care turiştii aflaţi pe saltele sau colace sunt purtaţi de curenţi în larg şi nu mai pot reveni la mal. În această situaţie în care valurile sunt foarte mari, după cum vedeţi, materialul gonflabil poate fi foarte uşor răsturnat, iar turistul va cădea de pe acea saltea. Îi recomandăm să stea în stilul plută până la sosirea salvatorilor sau dacă nu, să stea în plută până îl va aduce valul la mal.
Cu mare grad de periculozitate este şi scenariul în care victimele epuizate intră în curenţi puternici sau cad în gropi formate de aceştia. 
Simulare: "În situaţia dată persoana trebuie să facă salvatorilor semne cu mâna sau să se pună în stilul pe spate şi să aştepte să ajungă la mal datorită curentului circular care îl va aduce uşor la mal.”
Riscante sunt şi momentele în care copiii intră în apă nesupravegheaţi sau însoţiţi de părinţi şi depăşesc zonele de siguranţă indicate prin balize. 
George Lupu, şef sector salvamar: "În primul rând nu trebuie să intre în panică, dacă poate să recupereze foarte repede să se pună pe spate şi să vină la mal sau să facă semn salvatorilor."
Pe de altă parte vă reamintim că atunci când vedeţi că este arborat steagul galben trebuie să staţi aproape de mal. Dacă este arborat cel roşu atunci este interzis scăldatul. Mare atenţie când vă alegeţi locul de plajă: la Năvodari, Tuzla, Vadu şi Corbu nu sunt salvamari. 
