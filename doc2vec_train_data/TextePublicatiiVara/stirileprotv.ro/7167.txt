Măsurile de răspuns ale Uniunii Europene la tarifele introduse de administraţia Trump vor intra în vigoare vineri, 22 iunie, a anunţat miercuri Comisia Europeană, informează AFP şi Reuters.
Executivul european a precizat că a adoptat, în mod formal, o lege prin care sunt introduse tarife vamale suplimentare de 25% pentru o listă de produse americane în valoare de 2,8 miliarde euro, listă care include produse precum jeans, bourbon sau motociclete.
Decizia Comisiei Europene vine după ce administraţia Trump a anunţat că a introdus tarife vamale suplimentare în valoare de 25% pentru importurile de oţel şi de 10% pentru importurile de aluminiu. După ce iniţial a beneficiat de o scutire temporară, Uniunea Europeană a văzut cum aceste tarife vamale se aplică şi pentru oţelul şi aluminiul său, începând de la 1 iunie 2018.
"Decizia unilaterală şi nejustificată a SUA de a introduce tarife vamale nu ne lasă altă alegere. Răspunsul nostru este unul măsurat, proporţional şi în linie cu prevederile OMC. Dacă SUA elimină tarifele sale, măsurile noastre vor fi şi ele eliminate", a declarat comisarul european pentru Comerţ, Cecilia Malmström.
Comisia Europeană subliniază că măsurile sale au fost luate pe baza valorii exporturilor UE de oţel şi aluminiu afectate de măsurile americane. Aceste exporturi au o valoare de 6,4 miliarde euro. Comisia Europeană a decis să vizeze imediat importuri americane în valoare de 2,8 miliarde euro urmând ca ulterior să fie adoptate măsuri şi pentru restul de 3,6 miliarde euro.
Seymour Hersh, jurnalist castigator al premiului Pulitzer
