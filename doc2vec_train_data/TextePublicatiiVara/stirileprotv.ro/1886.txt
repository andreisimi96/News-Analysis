Ministerul de Externe al Rusiei a lăudat, marți, decizia președintelui american Donald Trump de a opri exercițiile militare efectuate alături de Coreea de Sud.
Ministerul de Externe al Rusiei a lăudat decizia preşedintelui american, declarând că era necesar ca acţiunile provocatoare să se oprească pentru a diminua tensiunile din peninsulă, informează Reuters, citat de News.ro.
Donald Trump a uluit peninsula coreeană marţi, anunţând după summitul cu Kim Jong Un că va pune capăt exerciţiilor militare comune anuale cu Coreea de Sud, prezentate ca defensive şi vitale de către aliaţi, dar pe care el le-a catalogat, la fel ca nord-coreenii, drept „foarte provocatoare” la adresa Coreei de Nord, relatează AFP şi The Associated Press.
Preşedintele american a dat totodată asigurări că liderul nord-coreean s-a angajat, după semnarea documentului lor comun, să distrugă o instalaţie de testare de rachete.
