Cel mai bun restaurant din lume se numeşte Osteria Francescana şi se află la Modena, în Italia. Topul celor mai bune 50 de restaurante din lume a fost anunţat marți seara la Bilbao, în Ţara Bascilor.
Iar locul nu a fost ales întâmplător: Spania are cele mai multe restaurante în acest top, dintre care patru în Ţara Bascilor.
Orice pasionat de gastronomie trebuie să ajungă măcar o dată în viaţă în Ţara Bascilor. Pe lângă peisajele superbe, regiunea din nord-vestul Spaniei se poate lăuda cu cea mai mare concentraţie de restaurante premiate din lume.
Într-un sat din Biscaya, de exemplu, îl veţi întâlni pe Victor Arguinzoniz, care găteşte totul la grătar, inclusiv caviarul şi smântâna, folosind numai lemn şi o tehnică străveche. Deşi bucătar auto-didact, el a reuşit să-şi aducă restaurantul pe locul zece în topul celor mai bune 50 din lume.
Victor Arguinzoniz, bucătar: „Bucătăria bască e una dintre cele oneste din lume, dar fiecare bucătar are propria personalitate şi e îmbucurător să vezi ce varietate de opţiuni ai."
19 elevi și un profesor din Baia Mare au ajuns la spital, după balul de absolvire
La 21 de kilometri de San Sebastian, la capătul unui drum şerpuit, într-o casă de ţară fără pretenţii, îl găsim pe Andoni Luis Aduriz, considerat unul dintre cei mai originali bucătari din lume. El refuză termenul de restaurant, din cauza limitărilor pe care i le impune, dar Casa Mugaritz figurează totuşi pe locul nouă în topul din 2018. Pentru Aduriz, bucătăria e locul unde trebuie să pui sub semnul întrebării tot ce ştii despre mâncare, gust, ce-ţi place şi ce nu.
Andoni Luis Aduriz, bucătar: „Faptul că găseşti abordări diferite ale gastronomiei e ceea ce face bucătăria bască extraordinară. Cel mai mult punem preţ pe excelenţă: să faci lucrurile bine. Orice ai face, trebuie să fii extraordinar."
Cocoţat pe un deal lângă San Sebastian, Arzak e un restaurant deschis în 1897, iar actualul proprietar, Elena Arzak, reprezintă a patra generaţie de bucătari din familia ei. Din anii 70 încoace, Arzak promovează o bucătărie avangardistă, care caută mereu arome noi. Deasupra restaurantului se afla un laborator în care o echipă de bucătari şi nutriţionişti explorează şi creează peste 60 de produse noi în fiecare an.
Tot pe un deal, dar lângă Bilbao, se afla Azurmendi, restaurantul lui Eneko Atxa, care face parte din generaţia tânără de bucătari basci. Pentru el, gătitul e un fel de religie învăţată în primul rând acasă, dar succesul bucătăriei basce se explică prin competitivitate.
Eneko Atxa, bucătar: „Când îţi vezi vecinii făcând ceva şi ieşindu-le, vrei să-ţi iasă şi ţie la fel de bine sau mai bine. Asta a creat un fel de cricuit în care găseşti restaurante de top, cu recunoaştere internaţională, într-o arie de câţiva kilometri pătraţi."
Spania are nu mai puţin de 7 restaurante în topul celor mai bune din lume: patru în Ţara Bascilor şi trei în Catalonia.
