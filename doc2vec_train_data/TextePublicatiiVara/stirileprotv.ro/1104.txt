4 iunie 2018 13:46 / 14701 vizualizari
IKEA se pregătește să deschidă al doilea magazin din București și face angajări masive. Ce specialiști caută și ce pachete salariale oferă
IKEA South-East Europe a anunțat că începe, de luni, campania de recrutare a angajaților care vor lucra în cel de-al doilea magazin din București, care va fi deschis pe Bulevardul Theodor Pallady.
Facebook Twitter RSS Feed Newsletter
Potrivit unui anunț al retailerului, candidații interesați să lucreze la viitorul magazin IKEA Pallady pot să aplice accesând adresa https://www.IKEA.ro/joburi .
Compania recrutează peste 350 de angajați, pe diferite posturi disponibile în vânzări, design interior/visual merchandising, relații clienți și servicii, case de marcat, mentenanță, logistică și depozitare, reaprovizionarea stocurilor, supravegherea zonei de joacă pentru copii. Totodată, există oportunități de angajare în serviciile aferente produselor alimentare din Restaurantul Clienților, Magazinul cu delicatese suedeze, Bistro și în Restaurantul angajaților.
“Suntem foarte încântați să anunțăm începerea procesului de recrutare pentru noul magazin IKEA Pallady din București. Acest pas ne aduce mai aproape de deschiderea Magazinului Pallady și de planurile noastre de dezvoltare în România. Suntem în căutare de oameni care împărtășesc atitudinea pozitivă și valorile IKEA Group, care să lucreze cu pasiune împreună cu noi pentru a crea o viață mai bună pentru cei mai mulți oameni. La IKEA Group, puteți face parte dintr-un mediu de lucru informal, plin de inspirație și de voie bună, și cu un ritm rapid de creștere. Te invităm să fii tu însuți întotdeauna la locul de muncă! Ne respectăm reciproc diferențele și suntem curioși și deschiși. Așteptăm cu nerăbdare să te întâlnim”, spune Cas Lachaert, Store Manager IKEA Pallady.
Selectarea angajaților se face în modalitatea obișnuită pentru compania IKEA. După examinarea CV-urilor depuse de candidații selectați, vor urma interviuri telefonice și interviuri față-în-față. Candidații vor trece apoi printr-un proces de testare.
Echipa de management a magazinului IKEA Pallady a fost recrutată din februarie 2018 și respectă principiile egalității de gen, cu 50% femei și 50% bărbați în poziții de conducere, iar echipa de middle management este formată în același mod. În plus, mulți dintre angajații din magazinul IKEA Băneasa au acceptat oportunitatea de a fi avansați în funcție sau de a prelua funcții similare în echipa noului magazin, aflat mai aproape de casele lor.
Potrivit companiei, IKEA oferă un pachet generos de beneficii, inclusiv abonament medical la o clinică privată, asigurare de viață, tichete de masă, decontare lunară a unei părți din cheltuielile de transport, primă anuală de vacanță, concediu de odihnă suplimentar și altele. Prin programul “One IKEA Bonus”, toți colegii primesc un bonus de performanță, iar prin programul de loialitate “Tack!” sunt recompensați colegii care au o vechime mai mare de cinci ani la IKEA, cu o contribuție anuală la planurile lor individuale de pensii.
Situat în partea de est a Bucureștiului, pe Bulevardul Theodor Pallady nr. 57, IKEA Pallady este al doilea magazin IKEA din România și va fi deschis la sfârșitul verii 2018. Investiția totală în noul magazine este de peste 80 de milioane de euro, valoarea terenurilor și a construcțiilor. 
Magazinul IKEA din Zona Comercială Băneasa a fost al 253-lea deschis în a 35-a ţară, pe 21 martie 2007. Până în luna martie 2010, a fost operat în sistem de franciză locală, iar după aceea IKEA România a devenit parte din IKEA Group. În anul financiar 2017 (1 septembrie 2016 – 31 august 2017), magazinul IKEA din România a fost vizitat de 3,3 milioane de oameni și 7,5 milioane de vizitatori unici au accesat site-ul www.IKEA.ro.
Retailerul suedez IKEA Group este liderul mondial în vânzareade mobilier și decorațiuni. Magazinele IKEA oferă aproximativ 10.000 de produse de mobilier și soluții accesibile pentru acasă. IKEA Group deține și operează 355 de magazine în 29 de țări (31 August 2017).
autor: InCont.ro ,  4 iunie 2018 13:46
Mai multe despre:
