Preşedintele PNL, Ludovic Orban a declarat, vineri, la Timişoara, că Guvernul acordă prea multe zile libere şi că aceste mini-vacanţe sunt plătite de angajatori, de firme. 
De asemenea, liderul PNL vrea să nu se mai acorde ajutoare sociale celor care refuză un loc de muncă.
Preşedintele PNL, Ludovic Orban a declarat, într-o conferinţă de presă, la sediul PNL Timiş, că liberalii au depus mai multe proiecte în Parlament, care vizează piaţa muncii. Un astfel de proiect vizează simplificarea angajării, în România, a cetăţenilor care provin din state nemembre UE.
”Am depus un proiect de lege pentru simplificarea intrării pe piaţa muncii şi angajării cetăţenilor care sunt în ţări nemembre UE pe piaţa muncii din România. Noi putem fructifica un avantaj pentru România e inconjurată de teritorii unde sunt foarte mulţi români, vorbitori de limba română care pot veni să găsească un loc mai bine plătit în România. Din păcate, birocratia îngreunează foarte mult posibilitatea ca pe piaţa muncii, investitorii să găsească forţă de muncă şi în ţările din jur. E un proiect de lege depus în urmă cu o lună”, a declarat Orban, potrivit News.ro.
Liberalii vor ca angajatorii să fie ajutaţi să acorde bonificaţii pentru salariaţi.
30 aprilie, zi liberă la stat. De ce se bucură şi angajaţii de la privat
”O altă problemă e că în urma majorării salariilor din sectorul public foarte mulţi angajaţi stau cu un ochi pe sectorul public şi cu ochiul celălalt pe piaţa muncii din Europa. Vrem să ajutăm companiile sa poata suplimenta veniturile angajaţilor. Am iniţiat un proiect de lege care prevede scutirea de impozit pe profit cu 20 la sută din profit pentru acordarea de bonificaţii pentru salariaţi, să ajute companiile să îşi fidelizeze angajaţii”, spune Orban.
Orban a mai prezentat un proiect de lege depus de PNL care prevede neacordarea de ajutor social pentru cei care refuză un loc de muncă.
”Tot PNL a iniţiat un proiect de lege legat de piaţa muncii: cine refuză un loc de muncă, nu mai primeşte ajutor social. Este simplu, limpede, clar. Cine refuză să urmeze cursuri de calificare într-o meserie căutată, cursuri organizate de AJOFM-uri, nu pe banii lor, automat îşi poate pierde ajutorul social. Nu se poate să ai 300.000 de oameni cu ajutor social, unii realizează venituri ilegal, la negru, să îi plăteşti din buget când tu ai foarte mare nevoie de mână de lucru.
Mulţi fermieri se plâng că nu pot angaja zilieri, deşi sunt zeci, sute de persoane care beneficiază de ajutor social şi nu vor sa muncească. Suntem de acord cu ajutorul social pentru cei care au o situaţie care nu le permite să îşi găsească un loc de muncă, dar nu să îi plătim pe leneşi să stea acasă”, a spus Orban.
Liderul PNL mai crede că Guvernul acordă prea multe zile libere şi că acest proces trebuie stopat.
”PNL e activ în domeniul iniţiativei legislative pentru că urmează Rusaliile. Guvernul dă zile libere dar de plătit, plăteşte angajatorul, firma. Eu cred că trebuie stopat acest proces de acordare de zile libere pe bandă rulantă. Dacă se mai dau multe, ajungem să muncim şase luni pe an. Nu poţi să te dezvolţi economic, dacă nu încurajezi munca.
Avem un proiect lege care spune că toate sumele plătite de companii pentru plata salariilor din zilele libere rebuie să fie deduse din cuantumul impozitului pe profit. Aceste costuri sunt generate de guvern prin decizia de a acorda zilele libere”, a mai spus Orban.
Ludovic Orban s-a aflat la Timişoara pentru a sărbători, împreună cu colegii săi de partid, 143 de ani de la înfiinţarea PNL.
Seymour Hersh, jurnalist castigator al premiului Pulitzer
