Ursul Șoni, de la Lacul Sfânta Ana, va fi dus în rezervaţia de la Zărneşti. Decizia a fost luată la Ministerul Mediului. Operaţiunea de capturare s-a încheiat vineri seară.
Dar Șoni nu s-a lăsat prins uşor. A fost tranchilizat şi totuşi a reuşit să fugă în pădure, unde s-a prăbuşit. Vânătorii, jandarmii şi reprezentanţii Gărzii de Mediu l-au ridicat şi au pornit la drum. Din păcate, un alt urs îi va lua locul lui Șoni, atâta vreme cât oamenii vor continua să ademească animalele sălbatice cu resturi de mâncare.
Un obişnuit al locului, ursul Șoni a apărut şi vineri pe malul lacului Sf. Ana, atras - spun specialiştii - de vocile turiştilor. A făcut o tură pe la toate tomberoanele, a cerut kurtos de la oameni şi s-a bălăcit în apă. Câţiva curajoşi au îndreptat înspre el un lemn, iar animalul l-a apucat cu dinţii. Unora gestul lui Șoni le-a dat fiori.
"A trecut la 2 metri de mine, m-am speriat", mărturisește un turist.
"Eram la kurtos, a trecut pe lângă mine. Am fugit spre lac şi am filmat", spune alt turist.
Ursul Șoni din Harghita a mușcat o turistă din Ungaria, care voia un selfie cu el
Ministerul Mediului a decis capturarea şi mutarea ursului în rezervaţia din Zărneşti. Hotărârea a fost luată la o lună de când prezența animalului a fost semnalată în zonă, timp în care Șoni s-a domesticit.
Asociaţia de vânătoare care ar fi trebuit să îl alunge în pădure nu a intervenit şi nici nu a făcut demersuri să îl ducă într-o rezervaţie.
Pentru că nimeni nu a făcut nimic, comportamentul lui Șoni s-a schimbat. Şansele ca el să mai fie reabilitat sunt de acum minime.
Adi Croitoru, director Biodiversitate, Ministerul Mediului: "Un comportament aproape semiuman, lua mâncare de la populaţie... Deci, era un urs domestic. El nu poate fi mutat în pădure, întrucât el va cauta prezenţa omului, pentru că omul va fi aducător de hrana în mintea ursului Șoni."
Șoni va trăi, aşadar, toată viaţa în captivitate. Custodele rezervaţiei Lacul Sf. Ana crede însă că el ar fi putut deveni independent.
Ladislau Kerezsi, custodele rezervației: "Nu e chiar rupt de natură, cu colegul meu am văzut că mănâncă floarea de păpădie, îi place păpădia."
În lipsa lui Șoni, lacul Sf. Ana nu va rămâne fără atracţii. Deja o ursoaică şi un pui dau târcoale restaurantelor şi chioşcurilor de alimente.
Mihai Pop, Asociația pentru Conservarea Diversității Biologice:
"Greşeala e istorică -  în zona Tuşnad sunt generaţii întregi de urşi care s-au hrănit cu mâncare dată de la resaurant, de la hoteluri, la liziera pădurii, pentru a atrage urşi pentru turişti."
Ministerul Mediului a anunţat că va mări amenzile pentru cei ce hrănesc urşii şi va trimite oameni în control.
