Forţe impresionante l-au căutat în munţii Bucegi pe un turist american, care s-a prăbuşit în timpul unui salt extrem, executat cu o parapantă de viteză, de la Crucea de pe Caraiman, spre Buşteni.
Sportivul s-a lansat din Platoul Bucegilor, împreună cu alţi prieteni, care au ajuns cu bine la sol. Un elicopter, mai mulţi salvamontişti şi 100 de pompieri au fost mobilizaţi să-l găsească pe dispărut, într-o zonă dificilă, cu munţi înconjuraţi de ceaţă. El a fost localizat, însă nu mai era în viaţă când salvatorii au ajuns la el.
Turistul venise la noi în ţară împreună cu un alt prieten american, doi neozeelandezi şi un englez. Trei dintre ei s-au lansat, miercuri dimineaţă, la ora 9, din platoul Bucegilor, deşi vremea nu se anunţa prea bună. Plafonul de nori era foarte jos, iar munţii învăluiţi în ceaţă.
Cei doi care au aterizat pe pârtia Kalinderu din Buşteni au sunat la 112 şi au anunţat că prietenul lor este dispărut în zonă stâncoasă şi se tem că ar fi căzut. Americanul venit cu el, care a ajuns cu bine la sol, este cel mai bun practicant de speedflying din lume.
Pentru amatorii acestui sport foarte periculos, zborurile din Bucegi sunt extrem de provocatoare. Se aruncă în gol, susţinuţi doar de o aripă îngustă, şi coboară cu viteze ameţitoare de-a lungul unor vai abrupte. Un martor le-a spus jandarmilor că l-ar fi văzut pe turistul dispărut, răsucit în aer de curenţii puternici.
Doi turişti, blocaţi pe Jepii Mici în Masivul Bucegi
În Bucegi au fost mobilizaţi peste 100 de oameni. Căutările s-au desfăşurat pe o vreme rea.
La faţa locului a fost trimis şi un elicopter, care a survolat zona. La bord era şi Jamie Lee, campionul care putea să ofere informaţii importante şi să-l identifice pe cel căutat.
În urmă cu trei ore, sportivul a fost zărit în Valea Albă din Bucegi. Din păcate, când salvatorii au ajuns la el, au constatat că era decedat.
Localnicii spun că acelaşi grup de sportivi ar mai fi fost implicat, săptămâna trecută, într-un incident care s-ar fi putut termina cu o tragedie. Unul dintre ei a aterizat pe un cablu de electricitate, iar mai multe gospodarii au rămas fără curent.
Speedflying este un sport nou şi puţin cunoscut în România. Nu are foarte mulţi adepţi, tocmai pentru că este riscant. Din 2006 până acum, peste 50 de sportivi au murit în întreaga lume, practicându-l.
Seamănă cu parapantismul, dar coborârea se face cu o viteză mai mare, pentru că sportivii folosesc o paraşută mai mică decât cea de parapantă şi pot atinge viteze de până la 145 de kilometri pe oră.
Însă, pe cât este de frumos, pe atât este de periculos acest sport. Planarea se face la mică înălţime, aproape de stânci, iar sportivii se pot răni în orice moment.
