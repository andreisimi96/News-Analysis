Pirateria din transportul de persoane. Cum îşi riscă viaţa românii care pleacă la muncă în Vest
Mii de romani pleacă în occident, la muncă sau la rude, folosind curse ocazionale făcute la mică înţelegere de şoferi neautorizaţi, care nu au maşini verificate.
Pasagerii sunt atraşi de preţul mic şi ignora pericolele. Pentru că internetul este plin de astfel de oferte, poliţia a pornit o campanie prin care încearcă să-i prindă pe "piraţi".
"Cu ochii închişi", la 5 dimineaţa, acesta femeie ia un microbuz condus de un şofer despre care nu ştie nimic.
Reporter: "Nu vă e frică?”
Femeie: “Toate ca toate... Ferească Dumnezeu de accidente. Când am plecat prima dată în Germania, era un microbuz. Erau la fier vechi mult mai bune decât ăla. Era tot lipit cu spumă. Uşa nu se închidea bine.”
Reporter: “De ce mergeţi cu ei?”
Femeie: “Ajunge mai repede şi e mai ieftin cu vreo 20 de euro."
Cele mai multe astfel de oferte de transport se găsesc pe reţelele de socializare. Pentru 70 până la 120 de euro de persoană, poţi ajunge din orice colţ al ţării în Spania, Italia sau Marea Britanie. Tarifele sunt mult mai mici decât cele ale transportatorilor cu licenţă.
Femeie: "Pe Facebook am întrebat şi apoi mi-au zis că ar avea plecări pe dată cutare.”
Reporter: “Nu v-a fost frică să vă urcaţi aşa în orice maşină?”
Femeie: “Ba da, mi-e frică de obicei, dar am ajuns…"
Transportatorii autorizaţi spun ca pasagerii se expun unor riscuri mari.
Daniel Turcanu, reprezentant firma transport internaţional: "De multe ori am văzut cu ochii mei oameni rămaşi în vamă, cu bagajele scoase afară lângă maşini, plângând ca nu au cu ce merge pentru că au fost abandonaţi de aşa-zişii transportatori. Câteodată chiar şi prin parcări în străinătate.”
Nicoleta Federciuc, purtător de cuvânt al IPJ Botoşani: "Persoanele care apelează la astfel de servicii, nu au siguranţa că vor ajunge la destinaţie în timp util şi nici certitudinea că vehiculul cu care se deplasează corespunde din punct de vedere tehnic. ''
Transportatorii autorizaţi, care plătesc taxe, spun că "piraţii" le-au furat mai mult de o treime dintre clienţi. Ca să stopeze fenomenul, în zona Moldovei de exemplu, Poliţia Rutieră a început controale speciale.
Procesul este însă anevoios: piraţii ar trebui prinşi în flagrant de cel puţin două ori. Abia apoi agenţii sesizează Serviciul Economic al IPJ, ANAF-ul şi ARR-ul.
