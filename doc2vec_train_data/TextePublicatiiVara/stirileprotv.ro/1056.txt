Fostul preşedinte american Bill Clinton şi-a atras luni critici violente, care au denunţat lipsa lui de compasiune şi de regrete faţă de Monica Lewinsky, cu care a avut o legătură la Casa Albă, informează AFP, conform Agerpres.
Întrebat de postul NBC despre Monica Lewinsky, care i-a fost amantă în 1995 şi 1996 pe vremea când era stagiară la Casa Albă, Bill Clinton a dezvăluit că nu şi-a cerut niciodată scuze personal în faţa ei.
În februarie, Monica Lewinsky a scris o mărturie, publicată în revista Vanity Fair, explicând inclusiv faptul că ea a suferit de stres post-traumatic cauzat de mediatizarea legăturii sale şi de ancheta procurorului special Kenneth Starr. După ce afirmase multă vreme că relaţia era una consimţită, Monica Lewinsky a explicat că tinereţea sa (22 de ani) şi diferenţa de statut între ea, tânără stagiară, şi preşedintele SUA, făceau însăşi ideea de consimţământ una "discutabilă".
Întrebat dacă i-a prezentat vreodată scuze directe Monicăi Lewinsky, fostul preşedinte a răspuns negativ. "Am spus de mai multe ori public că îmi pare rău. Este total diferit. Scuzele erau publice", a spus el.
“But you didn’t apologize to her [Lewinsky]?” - @craigmelvin
“I have not talked to her.” –Bill Clinton
“Do you feel that you owe her an apology?” –Melvin
“No. I have never talked to her, but I did say publicly on more than one occasion that I was sorry.” -Clinton pic.twitter.com/dVAb0OycIa
— TODAY (@TODAYshow) 4 June 2018
Presat de jurnalistul de la NBC, Craig Melvin, să explice dacă el consideră că-i datorează scuze Monicăi Lewinsky, Bill Clinton nu a răspuns, iar scriitorul James Patterson, coautor împreună cu el al unui roman lansat luni, a retezat-o scurt: "Sunt 20 de ani de atunci, să fim serioşi!", a declarat romancierul, vizibil agasat de acest tir de întrebări. "Să vorbim de JFK. Să vorbim de LBJ", a spus el, cu referire la foştii preşedinţi John F.Kennedy şi Lyndon B.Johnson, cunoscuţi pentru numeroasele lor relaţii extraconjugale. "Gata acum!", a conchis el.
"Bill Clinton este în mod clar unul dintre motivele pentru care avem nevoie de #MeToo", a comentat jurnalista Courtney Enlow pe Twitter, unde soţul fostei candidate la preşedinţia SUA este vehement criticat. "Apreciez mişcarea #MeToo", a declarat democrata de 71 de ani, apreciind că aceasta "ar fi trebuit să apară mai devreme".
După ce scandalul Harvey Weinstein a izbucnit la începutul lui octombrie anul trecut, zeci de bărbaţi aflaţi în posturi de conducere în divertisment, politică sau mass-media au fost obligaţi să demisioneze din funcţie după ce au fost acuzaţi de hărţuire sau agresiune sexuală.
