Atacuri fără precedent la adresa justiţiei, chiar înainte să pronunțe o decizie grea - cea liderului PSD, Liviu Dragnea. La această concluzie au ajuns mai mulți membri ai Consiliului Superior al Magistraturii.
Membrii CSM vor să adopte o declarație comună prin care să se constate o eventuală încălcare a independenței Justiției. De altfel, chiar șefa Înaltei Curți de Casație și Justiție a sesizat Consiliul Suprem de Apărare a Țării, dar și Inspecția Judiciară, după ce a fost acuzată, printre altele, că ar fi mers la vilele de protocol ale SRI.
Preşedinta Înaltei Curţi de Casaţie şi Justiţie, Cristina Tarcea, a răbufnit în şedinţa de plen a Consiliului Superior al Magistraturii, după ce a fost acuzată că ar fi frecventat vilele de protocol ale SRI. Judecătoarea susţine că aceste acuzaţii sunt mincinoase şi sunt menite să pună presiune pe judecătorii instanţei supreme chiar înainte ca Secţia penală să decidă dacă îl condamnă sau nu pe Liviu Dragnea.
Cristina Tarcea, președintele ÎCCJ: "Puţin îmi pasă de imaginea mea, dar această imagine se răsfrânge asupra imaginii Înaltei Curţi şi asupra imaginii judecătorilor, care trebuie să pronunţe în această perioadă nişte soluţii delicate şi grele."
Șefa ÎCCJ va sesiza CSAT și Inspecția Judiciară. ”Asistăm la o minciună generală”
Acuzaţiile la adresa magistratului vin din partea unei asociaţii cu sediul în California. Şefa Înaltei Curţi a anunţat oficial că a sesizat nu doar inspecţia Judiciară, ci şi Consiliul Suprem de Apărare a Ţării.
Plângerea Cristinei Tarcea legată de presiunile uriaşe asupra justiţiei se adauga cererii a peste o mie de magistraţi. Aceştia au sesizat Inspecţia Judiciară că Liviu Dragnea i-a ameninţat pe procurorii DIICOT că vor plăti scump în cazul în care vor deschide o anchetă împotriva premierului Viorica Dăncilă, pe numele căreia exista o plângere penală.
Andreea Chiș, membru CSM: ”Eu susţin categoric solicitarea tuturor asociaţiilor profesionale (...), care solicită apărarea independenţei sistemului judiciar faţă de un atac fără precedent, în opinia mea. Eu nu am mai întâlnit un limbaj atât de virulent şi atât de generalizat."
Cu toate că joi Consiliul Superior al Magistraturii s-a reunit în plen, a fost în imposibilitate să dea o declaraţie comună prin care să se constate, eventual, încălcarea independenţei justiţiei. Ministrul justiţiei a cerut să fie lăsat să studieze plângerile înainte să îşi spună punctul de vedere.
Tudorel Toader, ministrul Justiției: ”Trebuie să vedem şi într-o parte şi în alta, dacă discutăm despre echilibrul celor trei puteri, să nu discutăm numai dintr-o anumită perspectivă, să discutăm dacă nu cumva din fiecare - şi asta este o realitate - există o tentaţie a puterii, indiscutabilă, de a se extinde.”
O eventuală declaraţie prin care s-ar constata că ultimele afirmaţii făcute de liderul PSD, Liviu Dragnea, dar şi atacurile îndreptate împotriva şefei Înaltei Curţi afectează independenţa justiţiei nu ar fi prima de acest gen. Şi ar rămâne doar o simplă declaraţie publică, nu şi o decizie de sancţionare.
