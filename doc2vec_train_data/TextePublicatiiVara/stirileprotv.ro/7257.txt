A fost o zi cu emoţii uriaşe pentru absolvenţii de clasa a VIII-a şi pentru părinţii lor.
S-au afişat rezultatele la Evaluarea Naţională şi sunt mai slabe decât cele de anul trecut. 73,5% dintre candidaţi au obţinut peste 5, însă toţi cei care s-au prezentat au promovat, indiferent de note. La liceu se poate intra chiar şi cu media 2. În România, învățământul obligatoriu este de 10 clase.
Cu mâinile tremurând pe telefoane, absolvenţii de clasa a VIII-a au trăit la intensitate maximă momentul afişării rezultatelor de la Evaluarea Naţională.
Elev: "Mă mai uit o dată la mine, că eu nu cred că am luat atât. Cum, Doamne, iartă-mă? Pe bune? 9.80.”
Elev: "Am luat 10 la Română şi 9 la Mate. Incredibil. N-am cuvinte. Am dat teste zilnic, se pare că a avut efect."
Ce note au luat la Evaluarea Naţională gemenii identici din Focșani, olimpici la matematică
Nu toţi au fost, însă, plăcut surprinşi de rezultate.
Elev: "9.45 la română şi 7 la Mate. E 8.22. Eu nu înţeleg. Nu e bine. Eu n-am greşit nimic."
Conform datelor furnizate de Ministerul Educaţiei, anul acesta 73,5% dintre candidaţi au obţinut peste media 5, un procent mai mic faţă de anul trecut, când era de 76,9%.
A scăzut şi numărul mediilor de 10 obţinute. Anul acesta vorbim despre 319 medii de 10, în timp ce anul trecut au fost 440.
Se pare că cea mai grea probă a fost Matematica, pentru că doar 61,3% dintre candidaţi au obţinut peste nota 5, în timp ce la Română procentul e de 83%.
Denisa este unul dintre cei 319 elevi care au reuşit să obţină media 10.
Denisa: "În patru ani, să înveţi constant a fost cel mai important, pentru că am acumulat informaţii extrem de treptat. Am renunţat puţin la verificatul mobilului, jocuri şi aşa mai departe. Îmi place să mă uit la seriale, ca orice adolescent."
Brăila, judeţul acuzat de mai multe ONG-uri că a dat naştere unei practici revoltătoare, şi anume să le ceară elevilor cu rezultate slabe să nu se înscrie la examen, ca să nu strice media judeţului, a obţinut anul acesta cel mai bun procent pe ţara: 89,5%, devansând chiar şi Bucureştiul, care a condus în ultimii ani.
Următoarele judeţe în topul reuşitelor sunt Cluj şi Prahova. De cealaltă parte, cele mai slabe rezultate sunt în Giurgiu. Doar 56.6% dintre candidaţii de aici au obţinut media 5. Procentaje asemănătoare s-au înregistrat în Teleorman şi Caraş-Severin.
Media de la Evaluarea Naţională contează în proporţie de 80% la admiterea la liceu. 20% reprezintă media claselor 5-8.
Elev: ”Am luat 9.40 la română şi 10 la Mate.”
Reporter: ”Media din clasele 5-8 cât este?”
Reporter: ”Și ţi se pare că ar trebui să conteze această medie la admiterea la liceu?”
Elev: ”Sincer, nu, deoarece de exemplu eu în clasa a VIII-a, pe primul semestru, am avut 6 la desen şi te trag în jos materii care nu prea contează."
Notele s-ar putea schimba în urma contestaţiilor. Rezultatele finale vor fi afişate pe 23 iunie.
Tags: evaluare nationala 2018, note, rezultate, medii, admitere liceu,
Evaluare Nationala 2018
Județul cu cel mai mare procentaj de medii peste 5 la Evaluarea Naționala. Teleorman și Giurgiu, pe ultimele locuri
