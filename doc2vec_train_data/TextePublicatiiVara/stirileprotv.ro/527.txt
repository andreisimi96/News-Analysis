Asociaţiile de elevi şi studenți avertizează că noul program de creditare pentru tineri, anunţat de guvern, ar putea duce la o generaţie care porneşte în viaţă îndatorată, dar şi la dispariţia învățământului superior gratuit.
Conform proiectului de creditare cu dobânzi zero orice român care are între 16 şi 55 de ani poate lua un împrumut garantat de stat, cu o condiţie însă: să urmeze o formă de învăţământ. Clienţii pot să folosească banii ca să îşi plătească şcoală, dar nu numai.
Românii care au între 16 şi 26 de ani vor primi 40.000 de lei de la bănci, iar cei între 26 şi 55 de ani, 35.000. La aceaste sume se adaugă încă 20.000 de lei, dacă în perioada de creditare beneficiarii îşi găsesc de muncă.
Creditul pe 10 ani va avea o perioadă de graţie pe perioada studiilor, dar nu mai mult de 5 ani.
Dobânzile şi comisioanele bancare vor fi plătite de stat, care garantează 80 la sută din valoare, cu condiţia platii la scadenţă ratelor. Nu se ştie însă cine plăteşte dobânzile în caz de întârzieri.
Indicele ROBOR, la cea mai ridicată valoare din ultimii 3 ani și jumătate
Viorica Dancila, premierul României: "Ceea ce condiţionează acest credit este legat de faptul că respectivul trebuie să urmeze cursurile unei facultăţi sau cursuri pentru reconversie// dacă persoana respectivă nu este angajată pentru cei 20 la sută are nevoie de un codebitor."
Beneficiarii creditelor vor putea să-şi retragă banii în primii 5 ani de la acordarea împrumuturilor. Atenţie, sumele de bani nu vor fi virate direct pe card. Va trebui să aduceţi facturi pentru toate cheltuielile considerate eligibile. Iar banca va deconta fiecare cheltuială.
Guvernul a prezentat câteva exemple de cheltuieli eligibile, multe inclusiv pentru membrii familiei: abonamente culturale, sportive, echipamente, taxe de şcolarizare pentru copii, servicii dentare, construirea sau amenajarea de locuinţe.
Reprezentanţii asociaţiilor de tineri spun însă că, în vest, după introducerea creditelor pentru tineri, Universităţile au crescut brusc taxele de studii, iar statul a redus finanţarea.
Marius Deaconu, preşedintele Alianţei Naţionale a Organizaţiilor Studenţeşti din România: "Statul doreşte să finanţeze mai puţin studiile elevilor şi studenţilor. Este un prim pas de a nu mai avea învăţământ superior gratuit."
Mihai Dragoş, preşedintele Consiliului Tineretului din România: "Nu înseamnă că statul plăteşte în locul tău şi tu scapi de răspundere dacă nu mai poţi plăti. Nu. În loc să se îndrepte banca să recupereze prejudiciul, se îndreaptă statul."
În plus, spun tinerii, va fi o nouă presiune pe familiile codebitoare. Programul va fi adoptat săptămâna viitoare de guvern.
