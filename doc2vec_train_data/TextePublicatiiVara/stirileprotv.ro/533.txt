Un copil de şapte ani s-a înecat, miercuri seară, într-un lac din judeţul Dolj, pentru scoaterea trupului fiind necesară intervenţia pompierilor. Cadrele medicale au făcut manevre de resuscitare, fără succes însă.
Potrivit reprezentanţilor Inspectoratului pentru Situaţii de Urgenţă Dolj, pompierii au fost solicitaţi să intervină miercuri seara în localitatea Lipovu pentru căutarea unui copil de şapte ani care a dispărut în râul Desnăţui, în zona bălţii Buduroaie. La faţa locului s-au deplasat un echipaj de căutare-salvare de la Secţie de Pompieri Segarcea şi un echipaj medical, potrivit News.ro.
Pompierii au început căutările şi în scurt timp au reuşit să găsească trupul copilului. Cadrele medicale au început apoi manevrele de resuscitare, iar după câteva zeci de minute în care au încercat să-l readucă la viaţă au fost nevoite să declare decesul.
Poliţiştii spun că după primele informaţii victima se afla cu alţi doi copii pe malul Desnăţuiului, iar la un moment dat a căzut în apă.
Trupul neînsufleţit va fi dus la morgă pentru efectuarea necropsiei.
