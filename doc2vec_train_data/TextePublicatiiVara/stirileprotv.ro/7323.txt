PNL, USR şi PMP au depus, miercuri, la Parlament, moţiunea de cenzură intitulată "Demiterea guvernului Dragnea-Dăncilă, o urgenţă naţională!". Moţiunea de cenzură este semnată de 152 de parlamentari.
"A fost depusă moţiunea de cenzură împotriva Guvernului Dragnea-Dăncilă intitulată "Demiterea guvernului Dragnea-Dăncilă, o urgenţă naţională!". Acest Guvern ruşinos este un dezastru pentru România şi ar trebui să plece acasă cât mai repede. (...) Doamna Dăncilă nu poate să ofere altceva în calitate de prim-ministru decât să execute ordinele domnului Liviu Dragnea. Odată îndepărtată din fruntea Guvernului doamna Dăncilă, tot arsenalul de putere construit în mod bolnăvicios de către domnul Dragnea prin conectarea la banii publici se va destrăma şi vom putea da României un Guvern care să guverneze în interes public şi nu în interesul unor infractori", a declarat liderul deputaţilor liberali, Raluca Turcan.
Ea a spus că, din punct de vedere economic, Guvernul a bulversat mediul de afaceri. Potrivit Ralucăi Turcan, 1,9 milioane de angajaţi în sectorul privat au salarii mai mici, iar 7 milioane de români sunt pe punctul de a-şi pierde pensiile.
În ceea ce priveşte administraţia publică, Turcan a susţinut că Executivul a lăsat primăriile fără fonduri de dezvoltare şi bani de investiţii şi le-a creat obligaţii suplimentare.
Ea a adăugat că Guvernul actual nu a construit nicio şcoală şi nu are niciun program integrator pentru scăderea abandonului şcolar şi pentru creşterea incluziunii şcolare.
"În Sănătate, acest Guvern a reuşit să spulbere echipele medicale, a reuşit să perpetueze criza de medicamente şi de consumabile, a blocat inexplicabil medicii de familie şi, nu în ultimul rând, acest Guvern şi-a arătat hotărârea de a guverna pentru infractori", a spus prim-vicepreşedintele PNL.
Raluca Turcan şi-a exprimat speranţa că şi alţi parlamentari vor vota această moţiune de cenzură.
"Lucrurile sunt în evoluţie, continuăm negocierile şi rezultatul acestor negocieri se va vedea la momentul votului", a spus ea, precizând că s-au purtat discuţii cu toţi parlamentarii, însă nu a dorit să dea detalii.
La rândul său, preşedintele USR, Dan Barna, a criticat Executivul condus de Viorica Dăncilă.
"România are în momentul de faţă cel mai prost Guvern după anii '90. (...) Este un Guvern care nu doar că ne face de ruşine ca şi stat, dar este un Guvern care scufundă România. (...) Este un Guvern cu care avem şanse foarte mari să ieşim din Europa chiar înainte de a prelua Preşedinţia Consiliului UE şi din această perspectivă un Guvern care a distrus Justiţia, care a prăbuşit economia şi care arată că România a devenit în mod oficial, prin politica penală asumată, un stat al infractorilor. Este un Guvern care ar trebui să plece de la conducerea acestui stat", a spus Barna, susţinând că mulţi social-democraţi vorbesc cu jenă despre miniştrii actualului Cabinet.
Preşedintele PMP, Eugen Tomac, i-a invitat pe social-democraţi să voteze această moţiune de cenzură.
"Această moţiune de cenzură oferă o ocazie unică. Cei din PSD sunt obişnuiţi din şase în şase luni să voteze o moţiune de cenzură. Iată le oferim ocazia PSD-iştilor să se răcorească", a spus Tomac.
El a susţinut că există parlamentari ai majorităţii care vor vota pentru moţiunea de cenzură.
"Sunt convins că parlamentarii din UDMR care mi-au confirmat mie că nu sunt de acord cu linia politică a Guvernului actual vor vota", a indicat Tomac.
Liderul senatorilor PNL, Iulian Dumitrescu, a spus că Siminica Mirea, care nu a semnat moţiunea de cenzură, va vota pentru, deoarece există garanţia că orice membru al partidului va susţine acest demers.
Înainte de depunerea moţiunii de cenzură, câteva persoane au protestat împotriva Guvernului pe holurile Palatului Parlamentului, iar Raluca Turcan a purtat o discuţie cu acestea rugându-le să facă linişte pentru a putea face declaraţii presei.
Pentru ca moţiunea de cenzură să fie adoptată trebuie să întrunească 233 de voturi favorabile.
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
