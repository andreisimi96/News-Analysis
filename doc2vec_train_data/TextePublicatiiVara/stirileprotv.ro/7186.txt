Ce secrete ar fi dat României spioana arestată la Moscova. Relaţia ei cu "bancherul lui Putin"
Acuzaţiile de spionaj în favoarea României formulate de serviciile ruseşti ar putea ascunde de fapt o legătură mai complicată, care duce până la un apropiat al lui Vladimir Putin.
Cazul Carinei Ţurcan, cetăţeana din Republica Moldova arestată de ruşi sub acuzaţia de spionaj în favoarea ţării noastre, se complică. Potrivit RBK , unul dintre cele mai importante portaluri de investigaţii jurnalistice din Rusia, Ţurcan ar fi fost de mult timp în atenţia FSB, înainte de a fi reţinută pe 15 iunie. Ancheta a fost condusă de agenţii departamentului de Securitate Economică, spun sursele RBK, iar Ţurcan ar fi divulgat informaţii cu caracter de secret de stat serviciilor din mai multe state străine, printre care şi România.
Ţurcan (foto jos) gestionează departamentul comercial din compania energetică Inter RAO, ocupându-se cu importurile şi exporturile de energie din state precum China, Finlanda, Polonia sau ţările baltice. Inter RAO deţine monopolul comerţului cu energie electrică în Rusia şi este una dintre cele mai mari companii din acestă ţară, cu aproape 50.000 de angajaţi şi un profit net de un sfert de miliard de dolari în 2017.
Sursele RBK afirmă că Ţurcan avea „relaţii foarte bune” cu şeful companiei, Boris Kovalciuk. Conform Reuters , Kovalciuk a fost asistentul lui Dmitri Medvedev înainte ca acesta să devină preşedinte şi este fiul unui oligarh din anturajul lui Putin, Iuri Kolvalciuk.
Un inginer englez le-a vândut chinezilor informaţii despre cel mai nou avion de luptă
Kovalciuk senior este în topul celor mai bogaţi ruşi, cu o avere evaluată undeva între 1 şi 2 miliarde de dolari, şi are afaceri în domeniul bancar şi telecom. În 2014 a fost printre primii cetăţeni ruşi supuşi sancţiunilor americane după anexarea Crimeei. Departamentul Trezoreriei din SUA scria atunci despre Iuri Kovalciuk că „este bancherul personal pentru înalţii oficiali ai Federaţiei Ruse, inclusiv Putin. E un consilier apropiat al preşedintelui Putin şi se spune despre el că e unul dintre „casierii” săi”.
Mai concret, Iuri Kovalciuk este directorul şi principalul acţionar al Rossia Bank, unde îşi ţine banii Putin însuşi, dar şi mulţi apropiaţi ai săi. A fost, de altfel, prima bancă rusească sancţionată de Statele Unite în 2014, Trezoreria declarând-o „banca personală a înalţilor oficiali din Federaţia Rusă”.
Ce scrie despre Iuri Kovalciuk în Panama Papers
În contextul anchetei, surse apropiate de Inter RAO au declarat că Ţurcan ar fi putut ajunge în posesia unor informaţii privind securitatea energetică a Rusiei. În dosarele de spionaj, tribunalele ruseşti iau în considerare depoziţiile martorilor, dar şi evaluările experţilor privind impactul informaţiilor dezvăluite de cei acuzaţi de spionaj şi caracterul secret al acestor informaţii. Experţii care evaluează sunt însă, în majoritatea cazurilor, tot din FSB.
Pe de altă parte, agenţia de propagandă a Kremlinului, Sputnik , afirmă pe site-ul său în limba română, că Ţurcan ar fi lucrat pentru USAID (Agenţia SUA de Dezvoltare) – mai precis, la Centrul pentru Reforme în Dreptul Comercial al USAID – care ar fi de fapt o agentură americană de spionaj.
