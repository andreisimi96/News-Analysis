Un poliţist de la Secţia 9 de Poliţie rurală Cetate este cercetat pentru ucidere din culpă după ce, marţi seara, la Moreni, în timp ce conducea maşina personală, a fost implicat într-un accident rutier în urma căruia o femeie a murit.
Potrivit purtătorului de cuvânt al Inspectoratului de Poliţie Judeţean (IPJ) Dolj, Mihaela Gîrd, femeia traversa strada prin loc nepermis.
Aceeași sursă a precizat că poliţistul, în vârstă de 31 de ani, se afla la volanul maşinii personale, în afara programului de serviciu.
"Conducătorul auto a accidentat o femeie în vârstă de 38 de ani, din Moreni. Din primele verificări s-a stabilit că victima a traversat strada prin loc nepermis, fără să se asigure. Accidentul rutier s-a produs marţi seara, în jurul orei 22,00. În cauză se fac cercetări penale pentru ucidere din culpă", a precizat Mihaela Gîrd.
Poliţistul care a accidentat mortal femeia din Moreni nu consumase alcool.
