Jurnaliştii din întreaga lume trebuie să ducă o luptă tot mai dificilă cu aşa zisele ştiri false, care invadează spaţiul online, dar ajung rapid şi la televizor sau în ziare.
Este doar una dintre concluziile unui studiu global realizat de Institutul Reuters al Universităţii din Oxford. Acelaşi raport arată că Ştirile Pro TV şi site-ul www.stirileprotv.ro sunt pe primul loc în România în ceea ce priveşte încrederea acordată de public.
Raluca Radu, șefa catedrei de Jurnalism: ”Pro Tv este cel mai de încredere în România şi o să vedeţi că în continuare rămâne brandul cel mai utilizat, atât în offline cât şi în online.”
Pro TV a obţinut cel mai mare scor privind încrederea atribuită de public. 66 la sută dintre cei întrebaţi au urmărit Ştirile Pro TV cel puţin o dată în ultima săptămână. O treime au căutat noutăţi pe www.stirileprotv.ro.
De altfel, ţara noastră respectă tendinţa globală în care presa scrisă face loc platformelor de socializare şi blogurilor, ca sursa de informaţie.
Toader, reacție după discursul lui Kovesi la ONU: Achitările nu sunt știri false
Există un nivel rezonabil de încredere în ştirile semnate de jurnalişti, dar există o incertitudine legată de medii de socializare, de informaţia neverificată şi de zvonuri.
Jurnaliştii sosiţi în România ca să prezinte raportul Institutului Reuters au pus la punct proiectul Cross Check, care îi învaţă pe oameni să identifice ştirile tip click bait sau inventate, care se propagă rapid.
Sophie Nicholson, social editor AFP: ”E enorm de multă informaţie la dispoziţia noastră. Dacă ai vreo îndoială, dacă ceva pare extrem sau exagerat sau dacă toţi vorbesc despre asta, uneori depinde de public să verifice. Trebuie să te asiguri că ai încredere în cei de la care îţi iei informaţia.”
În toate cele 37 de ţări de pe 5 continente incluse în raport apare o creştere a interesului publicului faţă de fenomenul fake news - ştiri false. Amintiţi-vă isteria naţională declanşată şi în România de zvonul că traficanţi de organe în ambulanţe cu geamuri fumurii răpesc copii de pe stradă, le iau organele şi îi abandonează la periferie.
Asemenea informaţii neadevărate trebuie demontate de presa de calitate, pentru că sabotează deschiderea oamenilor faţă de - în acest caz - donarea şi transplantul de organe.
Pe de altă parte, raportul arată însă şi că termenul de "fake news" e folosit tot mai des de oamenii politici, pentru a-şi discredita adversarii şi chiar pe jurnaliştii incomozi.
