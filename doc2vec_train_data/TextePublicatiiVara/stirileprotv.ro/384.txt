Deschiderea sezonului estival pare mai degrabă o problemă decât un motiv de bucurie, pentru cei care trebuie să aibă grijă de stațiunile din sudul litoralului.
La Eforie Nord, unde marea este periculoasă, cu valuri mari și curenți puternici, salvamarii au apărut abia marți pe plajă. Au fost doar doi, și aceștia voluntari, după ce luni un turist și-a pierdut viața încercând să-și salveze băiatul și nepoata. Și tot la Eforie, o parte din faleză s-a prăbușit. Nemulțumiți, hotelierii și administratorii teraselor spun că oricât ar investi, stațiunea nu își poate schimba imaginea de bazar fără implicarea autorităților.
Abia marți după amiază pe plaja din Eforie Nord şi-au făcut apariţia doi tineri care fac voluntar serviciul de salvamar.
Deşi zona este cunoscută ca fiind una extrem de periculoasă şi cu cele mai multe decese înregistrate sezonul trecut, în vacanţa de Rusalii nu a fost niciun salvamar. Iar luni un turist s-a înecat în timp ce încerca să-şi salveze băiatul şi o nepoată.
În staţiunea Eforie ar fi trebuit să găsim salvamari care să supravegheze plajele şi care să ridice steagul roşu de avertizare, însă aici vedem doar foişoare abandonate, căzute la pământ şi ruginite.
Potrivit legii, primarul din Eforie este direct responsabili de siguranţa plajei. Fără pic de emoţie în glas, edilul anunţă că licitaţia pentru serviciul de salvamar nu s-a încheiat. Şi oricum, ne spune primarul, vina este a turiştilor care nu ar fi respectat steagurile, dacă erau arborate.
Robert Șerban, primarul oraşului Eforie: "Am început demersurile pentru contract săptămâna trecută. Nu se putea mai repede, pentru că oricum nu este personal. Turişti sunt şi în luna ianuarie, am văzut eu că fac baie. Și acum turiştii tot s-ar duce în apă, chiar dacă ar fi salvamari."
Iar lipsa salvamarilor din staţiunile Eforie Nord şi Sud nu este singura problemă. O bucată din faleză a început să se prăbuşească.
În urmă cu doi ani, această porţiune de faleză s-a prăbuşit şi a afectat toate hotelurile şi terasele din zonă. Atunci a fost refăcută de către administratorii teraselor din propriii bani, iar acum la începutul primăverii, faleza a început să se prăbuşească şi porţiuni mari de pământ şi bolovani au luat-o la vale. Turiştii sunt nemulţumiţi.
Turistă: ”Imaginea spune totul. Ar trebui să fie mai atractiv, mai benefic pentru oameni, asta e. Să pun cuvinte unor imagini? Am prea puţine cuvinte pentru astfel de imagine.”
Turistă: ”Totul este foarte scump, chiar dacă nu sunt condiţii bune, de la servire, până la mâncare. Sunt clădiri neterminate şi mizerie.”
În faţa acestor plângeri, primarul spune că se va implica și va schimba situația, din 2019.
Eforie Nord este a doua cea mai mare staţiune de pe litoralul românesc şi zeci de mii de turişti vin aici în sezonul estival. De Rusalii, pe litoral au fost peste 20 de mii turişti, susţin asociaţiile din domeniu.
Pentru că vineri, de 1 iunie, este zi liberă şi urmează alt weekend lung, mulţi dintre ei şi-au prelungit sejurul şi au rămas la mare.
În Mamaia, teresele şi restaurantele de pe plajă au rămas deschise, iar proprietarii se declară mulţumiţi de încasări. Pentru majoritatea, sezonul estival se anunţă profitabil.
La sfârşitul acestei săptămâni, de pildă, sunt aşteptaţi pe litoral câteva zeci de mii de turişti şi deja la hoteluri şi pensiuni cu greu se mai găsesc locuri libere.
Preţurile pornesc de la 60 de euro pe noapte la hotelurile de 3 stele şi ajung până la 1500 de euro pentru un apartament de lux. 
