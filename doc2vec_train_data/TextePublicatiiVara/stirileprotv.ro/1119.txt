Moţiunea simplă împotriva ministrului de Finanţe, Eugen Teodorovici, intitulată "Harababura fiscală PSD-ALDE te lasă fără banii tăi de pensie!", va fi dezbătută astăzi în plenul Camerei Deputaţilor.
Votul se va da miercuri, a decis Biroul permanent.
Liderul grupului liberal, Raluca Turcan, a prezentat moţiunea simplă marţi.
"Lipsa de predictibilitate a Guvernului în materie de politică fiscală dăunează grav economiei şi, de asemenea, harababura fiscală a actualei guvernări îi lasă pe români fără banii de pensii. Este o realitate şi cred că o simţiţi cu toţii, mai greu este să o acceptaţi", a spus Turcan în plenul Camerei Deputaţilor.
În moţiunea simplă, PNL îi reproşează ministrului Finanţelor, între altele, că nu a făcut nimic pentru a stopa "revoluţia fiscală".
În doar câteva zile, PSD a pierdut 5 parlamentari. Guvernul Dăncilă, amenințat cu moțiunea de cenzură
"La cele peste 260 de modificări fiscale operate anul trecut, dumneavoastră aţi arătat că puteţi fi şi mai harnic la capitolul instabilitate şi cârpeală fiscală, operând peste 120 de modificări ale Codului fiscal, în numai trei luni", susţin liberalii, potrivit Agerpres.
Semnatarii moţiunii simple atrag atenţia că bugetul public a avut, după primele trei luni ale anului, probleme deosebit de grave.
"Explicaţi de ce, cu o economie în creştere, problemele din buget sunt din ce în ce mai mari", afirmă deputaţii PNL.
Liberalii solicită clarificări şi în legătură cu pilonul II de pensii.
"Chiar aveţi de gând să puneţi cetăţenii să îşi plătească salariile şi pensiile din banii acumulaţi în conturile individuale din pilonul II? Spuneţi oamenilor ce aveţi în intenţie să faceţi, pentru că în Programul de guvernare curgea numai lapte şi miere", se arată în moţiunea simplă.
Aceştia îi solicită ministrului să precizeze cine conduce de fapt Ministerul Finanţelor Publice.
"Partidul Naţional Liberal nu v-a invitat nici la o competiţie de frumuseţe şi nici la un exerciţiu de 'imagine', ci ca să vă solicite următoarele: opriţi orice demers de anulare, suspendare sau naţionalizare a pensiilor din pilonul II. Nu furaţi dreptul la o pensie decentă pentru 7 milioane de români. Nu trădaţi generaţia de vârstă din care faceţi parte! Deblocaţi investiţiile publice! În 17 luni de guvernare sau şi mai bine spus din anul 2012, de când aţi revenit la guvernare, nu aţi demarat niciun proiect major de investiţii! Rezolvaţi problema bugetului aducând banii europeni gratuiţi. (...) Dacă va fi nevoie, faceţi chiar şi meditaţii cu doamna Plumb, căci se vede clar că domnia sa nu se pricepe deloc!
Eliminaţi supraacciza şi veţi avea surpriza că veţi avea mai mulţi bani la buget! Eliminaţi absurditatea de split-TVA, care a lovit în cei oneşti şi i-a mângâiat pe umăr pe evazionişti! Nu vă raliaţi demersului de constituire a Fondului Suveran de Dezvoltare şi Investiţii pentru că veţi gira un demers cu interese economice ascunse! Daţi-l afară pe Darius Vâlcov din minister şi amintiţi-vă promisiunile făcute ca senator! Nu mai modificaţi în fiecare şedinţă de guvern Codul fiscal, pentru că, oricum, aţi speriat toţi investitorii!", conchid liberalii.
Seymour Hersh, jurnalist castigator al premiului Pulitzer
