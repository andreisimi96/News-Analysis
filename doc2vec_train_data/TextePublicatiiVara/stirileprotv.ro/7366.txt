Un tânăr de 18 ani din Târgovişte a fost arestat preventiv, luni, pentru 30 de zile, după ce a tâlhărit un taximetrist, se arată într-un comunicat al Inspectoratului de Poliţie Judeţean (IPJ) Dâmboviţa, remis AGERPRES.
Tânărul s-a urcat în taxi, iar când a ajuns la destinaţie l-a bătut pe taximetrist, i-a luat banii şi i-a spart staţia să nu le poată cere ajutor colegilor.
''La data de 1 iulie a.c., poliţiştii din cadrul Poliţiei Municipiului Târgovişte au reţinut pentru 24 de ore un tânăr de 18 ani, din localitate, bănuit de comiterea infracţiunii de tâlhărie calificată. În urma cercetărilor efectuate, poliţiştii au stabilit că, în seara zilei de 30 iunie a.c., prin exercitarea de violenţe, tânărul ar fi deposedat de bani un conducător de taxi şi i-ar fi distrus şi staţia de pe maşină'', precizează IPJ Dâmboviţa.
Taximetristul a reuşit să anunţe Poliţia, iar tânărul care a comis fapta a fost prins şi reţinut. Luni instanţa a decis arestarea preventivă a lui pentru 30 de zile.
