Liderul nord-coreean Kim Jong-un ar fi cerut să îi fie adus la summitul din Singapore, în cadrul căruia se va întâlni cu președintele american Donald Trump, propriul său closet.
Closetul portabil este doar unul dintre numeroasele obiecte pe care liderul de la Phenian le-a luat cu el în deplasarea la Singapore. Potrivit unuia dintre cele mai citite ziare din Coreea de Sud, Chosunilbo, citat de publicația The Hill, pentru acest summit autoritățile nord-coreene ar fi trimis la Singapore, cu un avion cargo, alimente, o limuzină blindată și o „toaletă portabilă care nu le va permite curioșilor să se bage în treburile liderului suprem”.
Astfel, USA Today notează că mișcarea ar avea, de fapt, legătură cu agențiile de spionaj care ar putea recurge la diverse măsuri pentru a strânge informații despre starea de sănătate a lui Kim Jong-un.
Nu este prima dată când liderul nord-coreean ar recurge la un astfel de gest. El și-ar fi luat cu el o toaletă portabilă și în aprilie, când a mers la Panmunjom pentru întrevederea cu liderul sud-coreean Moon Jae-in. Totodată, ar fi folosit un astfel de obiect personal și în deplasările la bazele militare, cât și la inspecțiile efectuate la fabricile de stat.
Kim Jong-un și Donald Trump urmează să se întâlnească în 12 iunie. Va fi prima întrevedere dintre un lider american și unul nord-coreean.
