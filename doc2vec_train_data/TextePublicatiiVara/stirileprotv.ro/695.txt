Disperare în familia unui bărbat de 45 de ani din Motru despre care, de marţi, nu mai ştie nimeni nimic.
Tata a doi copii, omul a plecat de-acasă fără să spună niciun cuvânt. De atunci, rudele îl caută fără încetare, însă în zadar. În ultimele două săptămâni bărbatul urmase un tratament pentru depresie, iar când a plecat de acasă nu şi-a mai luat medicamentele, pe motiv că se simţea mai bine.
Ion Stănulescu a plecat marţi de-acasă. I-a spus soţiei că iese la plimbare. Şi i-a dat asigurări surorii sale că se simte mai bine.
Cornelia Lăpădat - sora dispărutului: "Mi-a zis că nu mai ia tratament că se simte mai bine şi atât, a zis că dacă e ceva mă sună şi pe la 3 şi ceva m-a sunat cumnata să mă întrebe dacă e la mine. Zice nu îl mai găsesc, are telefonul închis şi nu mai ştiu de unde să îl iau şi am pornit căutările prin oraş, peste tot".
Claudia Stănulescu - soţia bărbatului dispărut: "A zis că iasă la aer, m-a întrebat dacă plec, să îşi ia cheile".
Reporter: "A luat acte ceva cu dumnealui".
Claudia Stănescu: "Nu, nimic, ne aşteptam la ce e mai rău, dar tot speram să fie bine."
Bărbatul nu şi-a luat cu el decât un telefon mobil, care este însă închis. Rudele şi prietenii s-au mobilizat imediat, împreună cu poliţişti şi jandarmi, pentru căutări de amploare, dar după trei zile bărbatul este de negăsit.
Alex Vătavu - nepot: "Am împărţit poze la taximetrişti, la cei care fac maxi taxi, am căutat cu poliţia cu jandarmii, cu câinii, zona lacuri, dealuri, păduri, râuri cu tot ce s-a putut căuta, am căutat".
Bărbatul lucra ca muncitor la un atelier de mobilă. Era foarte cunoscut în oraş pentru că montase mobila în multe apartamente din Motru.
Ileana Vătavu - vecină: "Îşi iubea copii şi soţia, ne ajută pe fiecare, noi ăştia mai bătrâni. Îmi pare rău, nu cred că el a făcut aşa ceva pentru că copii erau lumina ochilor lui."
Aurica Rusu - vecină: "Un băiat bun, de nota 10, milos şi sufletist".
Reporter: "Ce s-ar fi putut întâmpla".
Vecină: "Supărările, neajunsurile".
Bărbatul a fost dat în urmărire naţională. În ziua în care a plecat de acasă, purta pantaloni scurţi verzi, un tricou albastru şi sandale. Cine ştie ceva despre el, este rugat să sune la 112.
