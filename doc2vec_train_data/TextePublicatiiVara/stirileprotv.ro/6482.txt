Viitorul aşteaptă chiar după colţ în Chicago. Vizionarul Elon Musk a primit aprobarea de a construi tunele pentru transport subteran de mare viteză între aeroportul din Chicago și centrul metropolei.
Investiția ar fi de aproximativ un miliard de dolari și ar urma să fie finanțată exclusiv din fonduri private, fără să fie folosiți bani publici. Compania ar urma însă să colecteze banii din bilete şi din publicitate.
Primăria din Chicago a ales compania lui Elon Musk pentru a construi tunele care să permită o formă futurista de transport între centrul orașului Chicago și aeroportul O'Hare.
Rahm Emanuel, primar Chicago: ”Ca să fie mai clar, cele 12 minute ale călătoriei înseamnă 3 cântece ascultate pe Iphone, îţi ia mai mult să treci de controalele de securitate din aeroportul O'Hare decât să ajungi la aeroport. E banda expres către viitorul oraşului Chicago. Avem o metropolă în mişcare.”
Capsulele de 16 locuri ar urma să plece o dată la 30 de secunde. Cu transportul public, parcurgerea celor 25 de kilometri durează 40 de minute.
Elon Musk: ”Suntem foarte entuziasmaţi şi cred că va fi o tehnologie revoluţionară în unul dintre cele mai grozave oraşe ale lumii. Vreau să mulţumesc primarului şi primăriei pentru că au pariat pe compania noastră.”
Tunelele concepute de Musk vor fi accesibile şi maşinilor mici. Acestea vor fi fixate pe un fel de sănii speciale, iar o reţea de lifturi le va permite să treacă de la un tunel la altul, în funcție de locul unde șoferul vrea să ajungă.
Elon Musk a înfiinţat anul trecut compania de foraj Boring, care va construi tunele ce vor permite scurtarea incredibilă a călătoriilor dintre marile orașe, dar vor contribui și la micșorarea blocajelor din trafic. Proiectul prevede viteze de aproximativ 200 km/h.
Musk este în discuții avansate și cu orașul Los Angeles, pentru un tunel de 6,5 kilometri și a primit și drept de foraj în Washington.
