Fostul preşedinte Traian Băsescu a afirmat marţi că Elena Udrea n-a primit nicio geantă cu bani şi nu a săvârşit niciun abuz în serviciu, deoarece semnătura ei nu apare pe niciun document de achiziţii.
El o sfătuieşte pe Udrea să îşi pună avocaţii să strângă documentele şi să ceară revizuirea sentinţei, anunţând că a vorbit cu ea la telefon imediat după aflarea sentinţei, iar starea ei nu este bună.
"Femeia asta n-a primit geanta cu bani şi nici n-a făcut un abuz în serviciu, atât timp cât n-are o semnătură pe un document de achiziţii sau ceva. Cred că are calea revizurii. Să îşi pună avocaţii să strângă documentele şi să ceară revizuirea sentinţei. (...) Cred că are calea revizurii", a spus Traian Băsescu, potrivit news.ro . 
Traian Băsescu a susţinut că decizia privind finanţarea în cazul Gala Bute a fost luată de Guvern.
"A fost o hotărâre a Guvernului, îmi pare rău, şi eu am vrut să se facă Gala Bute. (...) A avut avizul ministrului Justiţiei. Cred că este calea revizurii", a explicat acesta.
Elena Udrea, condamnată definitiv la 6 ani de închisoare în dosarul "Gala Bute"
De asemenea, întrebat dacă îi recomandă să se întoarcă în ţară, Băsescu a spus: "Îi recomand să se apere. Ce va face, decide ea".
Fostul şef al statului a spus că a vorbit la telefon cu Elena Udrea după aflarea sentinţei, iar starea acesteia nu este bună. "Nu e bună, ştiu asta de la fratele meu când a fost condamnat", a spus Băsescu.
Fostul ministru al Dezvoltării Regionale Elena Udrea - aflată în Costa Rica - a fost condamnată marţi de instanţa supremă la şase ani de închisoare pentru luare de mită şi abuz în serviciu în dosarul "Gala Bute", iar Rudel Obreja a primt cinci ani de închisoare. Decizia este definitivă. Veronel Dumitrescu, avocatul Elena Udrea, a calificat drept nedreaptă, absolut nejustificată şi nelegală sentinţa instanţei supreme.
Înalta Curte de Casaţie şi Justiţie a menţinut astfel sentinţa din prima instanţă, atât pentru Elena Udrea, cât şi pentru Rudel Obreja, fostul preşedinte al Federaţiei Române de Box, condamnat la cinci ani de închisoare pentru evaziune fiscală.
Seymour Hersh, jurnalist castigator al premiului Pulitzer
