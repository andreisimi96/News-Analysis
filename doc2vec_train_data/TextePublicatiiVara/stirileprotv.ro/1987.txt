O oră de parcare în centrul Bucureştiului va costa 10 lei şi va ajunge la 20 de lei după 2 ore de staţionare. Asta propune Primăria Generală, care vrea să descurajeze, astfel, intrarea maşinilor în zonele foarte aglomerate.
Oamenii sunt îndemnaţi să folosească transportul în comun, dar autobuzele, tramvaiele şi troleibuzele sunt adevărate cuptoare. Primăria nu a reuşit să instaleze aer condiţionat, ori să cumpere vehicule noi, deşi a promis, acest lucru.
Zona zero din Bucureşti este sufocată de maşini. Iar parcările administrate de primărie, unde tariful este 1,50 sunt pline în zonele Universităţii, Cocor şi Unirea.
La ora prânzului, o parcare din centrul Bucureştiului este plină. Nu mai exista niciun loc de parcare, iar şoferii trebuie să se descurce fiecare cum poate. Unii şi-au lăsat maşinile în mijlocul intersecţiei, alţii i-au blocat pe cei mai norocoşi care au găsit totuşi un loc de parcare.
Şofer: "E dezastru. Eram curios dacă vin la maşina mea mai pot să ies astăzi".
Ca să-i descurajeze pe şoferi să vină în centru, primăria scumpeşte parcarea până la 10 lei pe oră. După două ore de staţionare, tariful ajunge la 20 de lei pentru 60 de minute.
Şofer: "Dacă comparăm cu puterea de cumpărare a romanului, probabil este un preţ destul de mare"
Şofer: “Zece lei e prea mult"
Bucureştean: "Foarte bine, excepţional. S-ar elibera maşinile care stau aici cu zilele"
Şofer: "O să caut locuri de parcare mai puţin scumpe."
Aşadar, şoferii vor evita de-acum parcările primăriei, iar străzile se vor aglomera şi mai mult cu maşini parcate aiurea. Chiar şi angajaţii din parcările primăriei se aşteaptă la mai puţini clienţi.
Şofer: "Vin cu autobuzul".
Asta recomanda autorităţile. Până şi preşedintele Senatului, prezent la o conferinţă despre soluţiile privind traficul din capitală, le-a cerut şoferilor să folosească RATB-ul.
Calin Popescu Tariceanu, preşedintele Senatului: "Cu transportul public nu merg pentru că eu stau în afară Bucureştiului. În Bucureşti constat că sunt foarte mulţi plimbăreţi, toată ziua este un trafic fabulos"
Însă, vara, mijloacele de transport în comun din Bucureşti, fără aer condiţionat, sunt nişte cuptoare încinse pe roţi. Anul trecut, primăriţa Gabriela Firea dădea indicaţii că situaţia să nu se repete în 2018.
Gabriela Firea, primarul capitalei: "Să fie ultima vara cu disconfort în autobuze fără aer condiționat."
Iar miercuri, viceprimarul capitalei, Tomniţa Florescu, a explicat de ce nu vor intra prea curând pe traseu noile autobuze cumpărate de primărie.
Tomniţa Florescu, viceprimarul capitalei: "Noi toţi ne-am imaginat, în clipa în care contractezi 200 de autobuze, de pildă, tu le ai în 3 luni de zile, nici poveste. Asta am aflat-o întâmplător. Dar aerele condiţionate nu sunt marea de băut să pui nişte unităţi de aer condiţionat pe ce avem.”
Reporter: “Şi de ce nu puneţi?”
Tomniţa Florescu: “De unde ştiţi că nu punem?”
Reporter: “Pentru că nu existe acum.”
Tomniţa Florescu: “Eu nu ştiu această informaţie."
Dar ştie RATB. Regia de transport nu a reuşit să monteze niciun aparat de aer condiţionat în autobuze. Astăzi a anunţat că licitaţia pentru montarea aparatelor în 250 de tramvaie a fost anulată pentru că nu au fost depuse oferte.
"Licitația a fost anulată, întrucât pentru loturile respective nu au fost depuse oferte sau au fost depuse oferte neconforme. Procedura de licitație va fi reluată."
RATB are aproape 1000 de autobuze şi doar în jumătate exista aer condiţionat.
Seymour Hersh, jurnalist castigator al premiului Pulitzer
