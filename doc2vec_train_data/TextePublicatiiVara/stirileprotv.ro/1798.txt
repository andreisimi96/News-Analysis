Totul este conectat la târgul de tehnologie CEBIT de la Hanovra. Mașinile care se conduc singure au învățat să plătească, tot pe cont propriu, taxa de drum sau locul de parcare. Pe care, firește, îl găsesc tot singure.
Iar roboții recepționeri din hoteluri sunt acum și mai descurcăreți, pentru că există aplicații create special pentru ei.
Un mare constructor auto din Germania dezvoltă propria versiune de maşină care se conduce singură. Acum a adaptat-o şi pentru amatorii de sport în aer liber sau drumeţii.
"Să luăm exemplul celor care fac trasee cu bicicleta pe munte. Dimineața, urcă cu mașina, își iau apoi bicicleta și coboară pe un anumit traseu, pe două roți. Între timp, mașina coboară singură pe șosea și se întâlnesc la poale. Sau, cineva care practică rafting. Cobori pe mal dimineața, apoi mașina te așteaptă într-un punct stabilit, în josul râului", explică Johann Jungwirth, șeful diviziei digitale.
Totuși, vehiculul fără șofer cu şansele cele mai mari să intre în circulație, în câţiva ani, ar putea fi un autobuz şcolar, care să adune elevi din cartiere rezidenţiale.
Demonstrație LIVE la iLikeIT cu un ”cobot”, un robot care face muncă repetitivă
"Sunt sigur că în doi ani și jumătate, poate trei, îl vom vedea în circulație în Statele Unite, pentru că ei pregătesc deja cadrul legal. Ar urma China, Orientul Mijlociu și mai apoi Europa", a mai transmis Johann Jungwirth.
Un alt vehicul concept, care se descurcă pe cont propriu, poate plăti în locul proprietarului dintr-un portofel electronic.
"Imaginează-ți că te urci în mașină. Vehiculul are banii lui, tu îi ai pe ai tăi. Există un punct de taxare pe șosea, dar mașină plătește și tu nici nu îți dai seama. Sau, de exemplu, vrei să mergi la cinema. Mașina caută singură un loc de parcare, parchează și plătește singură parcarea. Când se termină filmul, doar apeși un buton și mașina vine să te ia", a explicat Benjamin Sinram, șeful departamentului de cercetare.
Pe de altă parte, aceasta este cea mai nouă versiune a robotului Pepper, construit de o companie japoneză. Cu chipul prietenos, deja e folosit în aeroporturi, restaurante şi hoteluri din toată lumea. Acum are şi un sistem de operare, ceea ce înseamnă că pot fi dezvoltate aplicaţii pentru el.
"Am dezvoltat o "punte" între această tabletă și creierul lui Pepper. De exemplu, să presupunem că îl avem pe Pepper la recepția unui hotel. Există aplicații care îți permit să faci rezervare la un restaurant, sau să chemi un taxi, dar acum Pepper poate face asta în locul tău", a precizat Nicolas Boudot, manager de marketing.
Un alt robot, NAO, a primit un upgrade spectaculos. Se laudă, de pildă, cu senzori şi microfoane noi. Acum este mult mai agil. Şi dacă se împiedică şi cade, poate să se ridice singur.
Seymour Hersh, jurnalist castigator al premiului Pulitzer
