O partidă de pescuit s-a sfârşit tragic vineri seară, în judeţul Buzău. Un băiat de 12 ani, din comuna Amaru, a pierit înecat într-un canal de irigaţii, chiar sub ochii prietenilor săi.
Apa era plină de mâl şi avea aproape 3 metri adâncime, spun cei de la ISU, iar copilul nu ştia, se pare, să înoate.
Băiatul de 12 ani a mers împreună cu mai mulţi amici la pescuit, într-o zonă unde sunt canale de irigaţie. La un moment dat, a intrat în apă, deşi nu ştia să înoate. Când au văzut că nu mai iese la mal, ceilalţi copii s-au speriat şi au fugit în sat, unde au dat alarma.
Trupul neînsufleţit al băiatului a fost căutat de salvatori aproape o oră.
În zona respectivă, apa este adâncă şi plină de mâl.
Plt.maj. Sorin Stancu, ISU Buzău: "S-a intervenit cu o ambarcaţiune pneumatică şi cu materiale din dotare pentru căutarea persoanei. După încetarea manevrelor de resuscitare, copilul a fost declarat decedat."
Localnicii spun că s-au mai petrecut tragedii acolo şi vorbesc despre neglijenţă.
"Este o zonă foarte periculoasă, deoarece aceste canale le-au săpat ilegal, fără niciun aviz, fără nicio autorizaţie, fără nimic. Cinci vaci mie mi-au murit, chiar eu le-am scos din canal cu tractoare. Au mai murit copii şi o să mai moară, dacă pe aceste canale nu sunt acoperite", spune un bărbat din localitate.
Cazul a fost preluat acum de poliţişti.
Seymour Hersh, jurnalist castigator al premiului Pulitzer
