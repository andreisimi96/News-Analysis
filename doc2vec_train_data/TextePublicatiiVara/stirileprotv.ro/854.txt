Andrei Năstase a câştigat la o diferenţă de 13.000 de voturi.
Andrei Năstase, liderul partidului Platforma Demnitate şi Adevăr (PPDA, dreapta extraparlamentară proeuropeană), a obţinut aproximativ 52,57% din voturi în turul doi de scrutin pentru funcţia de primar al municipiului Chişinău, potrivit rezultatelor preliminare anunţate de Comisia Electorală Centrală duminică seara. Candidatul socialiştilor (stânga prorusă), Ion Ceban, care a acumulat 47,43% de sufragii, şi-a recunoscut înfrângerea şi l-a felicitat pe Andrei Năstase pentru victoria obţinută, informează Radio Chişinău.
Astfel, Andrei Năstase a acumulat aproape 129.000 de voturi, din cele peste 246.000 valabil exprimate, la o diferenţă de aproape 13.000 faţă de contracandidatul său Ion Ceban.
Andrei Năstase a fost întâmpinat cu aplauze de simpatizanţii adunaţi duminică seara în faţa sediului PPDA.
Într-o conferinţă de presă, la care au fost prezenţi membri ai echipei sale de campanie, dar şi reprezentanţi ai Partidului Acţiune şi Solidaritate (PAS), al Maiei Sandu, şi Partidului Liberal Democrat (PLDM) - două dintre formaţiunile care l-au sprijinit - Năstase a menţionat importanţa acestei susţineri pentru victoria obţinută şi a accentuat necesitatea colaborării şi pe viitor, în special la alegerile parlamentare de la sfârşitul anului. Andrei Năstase a anunţat că va face o analiză complexă a situaţiei de la Primărie pentru a stabili priorităţile.
Premierul Moldovei exclude unirea cu România: „Există state care încurajează acest sentiment”
Ion Ceban l-a felicitat pe Andrei Năstase pentru victoria obţinută la alegerile de duminică. În cadrul unui briefing, el a calificat votul ca fiind unul politic şi geopolitic şi nu a exclus că va candida din nou la alegerile locale din 2019.
Şi fostul primar, Dorin Chirtoacă, l-a felicitat pe Andrei Năstase şi l-a îndemnat la crearea unui bloc comun al forţelor de dreapta la alegerile parlamentare.
Alegerile anticipate pentru funcţia de primar al Chişinăului au avut loc după ce fostul edil, liberalul Dorin Chirtoacă, a demisionat în luna februarie, ca urmare a unui dosar de corupţie, pe care el l-a denunţat ca fiind orchestrat de putere. Noul primar îşi va exercita mandatul aproximativ un an, până la alegerile locale din 2019.
Numeroşi analişti de la Chişinău sunt de acord că s-a votat pe criterii geopolitice, ca de altfel la fiecare scrutin din Republica Moldova. Aşa s-a ales şi în cazul precedentelor scrutine, recunoaşte analistul Nicolae Negru, care, întrebat cu cine a votat, a răspuns: 'Pentru un candidat care, dacă vine la Primărie, nu va da jos steagul Uniunii Europene', aşa cum a făcut Igor Dodon după ce a câştigat alegerile prezidenţiale.
'Am obţinut o victorie importantă! Va mulţumim că aţi ieşit la vot şi aţi demonstrat că unitatea, corectitudinea şi implicarea sunt mai puternice decât minciuna şi ura', a declarat lidera PAS, Maia Sandu, după anunţarea rezultatelor preliminare care îl dădeau pe Andrei Năstase învingător la primăria Chişinăului.
Seymour Hersh, jurnalist castigator al premiului Pulitzer
