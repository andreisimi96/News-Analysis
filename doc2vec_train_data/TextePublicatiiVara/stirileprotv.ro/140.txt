Primarul general al Capitalei, Gabriela Firea, neagă informaţiile conform cărora ar fi fost martora unui eveniment în cadrul căruia s-ar fi pus bazele unor racolări din PSD, subliniind că rămâne alături de familia sa politică.
"Auto-denunţ politic: duminică, 13 mai, am fost la restaurantul 'Doi Cocoşi', împreună cu soţul, mama, cumnata şi cei doi copii mici - Zian şi David. Ne-am salutat civilizat cu mai multe persoane care participau la un botez, printre care şi câţiva politicieni.
Am luat masa într-un salon mic, separat de petrecere. De aici şi până la comentariile din ultimele zile, pe surse, potrivit cărora aş fi fost martora unui eveniment în cadrul căruia s-au pus bazele racolărilor actuale din PSD este o distanţă ca de la Pământ la Lună", a scris Gabriela Firea, vicepreşedinte al PSD, într-o postare pe Facebook, potrivit Agerpres.
Ea a adăugat că nu poate empatiza cu cei care găsesc justificări pentru trădare .
"Detest trădarea şi nu pot empatiza cu cei care îşi găsesc justificări pentru trădare. Şi tacită, şi învăluită în metafore, trădarea tot trădare este. Sunt şi voi fi alături de familia mea politică - o mică Românie. Sunt şi voi fi dornică să contribui la un pic mai bine pentru fiecare român în parte. Nu văd nicio scuză pentru cei care caută să scoată profit personal din momentele dificile ale altora. Aşa s-a născut sintagma 'a călca pe cadavre'. Constat că, în politică, a avea caracter e sinonim cu a fi slab de înger. Merg, cu orice risc, pe această variantă a demnităţii şi a condamnării oricăror jocuri tenebroase", a adăugat Firea.
