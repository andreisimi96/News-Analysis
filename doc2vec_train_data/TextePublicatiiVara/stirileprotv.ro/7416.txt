Ministrul justiției Tudorel Toader și-a luat concediu de odihnă în plin proces de modificare a legilor justiției, în perioada 27 iunie - 6 iulie.
Informația a fost dezvăluită de deputatul PSD Florin Iordache, în timpul dezbaterilor din Parlament asupra propunerilor de modificare a infracțiunii de abuz în serviciu.
Senatorul PNL Alina Gorghiu a propus ca lucrările Comisiei speciale pentru modificarea legilor justiţiei să fie suspendate o oră, pentru ca ministrul Justiţiei, Tudorel Toader, să fie prezent.
În replică, preşedintele Comisiei, Florin Iordache, a spus că ministrul se află în concediu, iar atribuţiile i-au fost delegate secretarului de stat Sofia Moţ.
“E cazul să suspendăm lucrările pentru o oră, o oră şi jumătate, să vină domnul Toader să spună despre ce e vorba în propoziţie”, a spus Alina Gorghiu.
Ministrul Toader vrea pedepsirea abuzului în serviciu numai dacă funcționarul ”obține un folos patrimonial”
Imediat, Iordache a răspuns: "În acest moment este în concediu. (...) Am epuizat acest subiect".
Informația este confirmată și de anunțul oficial de pe site -ul Ministerului Justiției, unde se precizează: ”27 iunie 2018 – 6 iulie 2018 – concediu de odihnă”.
Mai trebuie precizat faptul că Parlamentul este în sesiune extraordinară începând de luni și până în 19 iulie, pentru a adopta modificările la Codul penal. Totodată, ar urma să fie adoptat și Codul administrativ, care prevede pensii speciale pentru aleșii locali.
Pe de altă parte, Ministerul Justiției a transmis luni dimineață acestei comisii parlamentare o propunere de modificare a articolului 297 din Legea 286/2009 privind Codul Penal .
Acest articol se referă la abuzul în serviciu, iar propunerea ministrului Justiției este impunerea unui prag echivalent cu salariul minim, însă numai dacă funcționarul public ”obține pentru sine, soț, rudă sau afin până la gradul al II lea inclusiv, un folos patrimonial și prin aceasta cauzează o pagubă, certă și efectivă”.
Deputatul USR Stelian Ion a cerut suspendarea şedinţei până când Comisia de la Veneţia transmite un punct de vedere cu privire la modificările aduse Codurilor penale, solicitare respinsă prin vot.
Deputatul UDMR Marton Arpad a spus că membrii Comisiei de la Veneţia s-au pronunţat deja cu privire la infracţiunea de abuz în serviciu, potrivit News.ro.
Comisia specială pentru modificarea legilor justiţiei s-a reunit în luni în şedinţă pentru a aduce modificări ultimelor articole din Codul penal, printre care se numără şi articolul 297 privind abuzul în serviciu.
Ministrul Justiţiei, Tudorel Toader, a declarat duminică seară la România TV că propunerea ministerului este să existe un prag pentru infracţiunea de abuz în serviciu a cărui valoare să fie echivalentul unui salariu minim brut pe economie.
Florin Iordache spunea că pentru abuzul în serviciu există în momentul de faţă peste 30 de amendamente care propun prag valoric sau redefinirea infracţiunii şi aşteaptă observaţii şi propuneri din partea colegilor sau a Ministerului Justiţiei. De altfel, duminică Iordache a afirmat că vrea să "închidă odată această definiţie a abuzului în serviciu” şi că, dacă există prejudiciu, nu înseamnă că trebuie să existe dosar penal”.
"Vrem să închidem odată această definiţie a abuzului în serviciu pentru că prea s-au întâmplat aceste abuzuri în ultima perioadă şi acestea nouă ne-au dat de gândit. Vom discuta, înţeleg că există o propunere din partea Ministerului Justiţiei cu un prag minimal, dar, repet, e foarte important să nu mai existe abuzuri. Dacă există prejudiciu, nu înseamnă că trebuie să existe dosar penal. Se va merge în civil, se recuperează banii şi gata", a declarat Iordache.
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
Sursa: News.ro Pro TV
