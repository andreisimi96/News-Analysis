În Portugalia, "caprele pompier" se află în prima linie de luptă împotriva incendiilor de vegetație.
Guvernul a tocmit zeci de turme de capre, în toată țara, pentru a curăța pantele dealurilor de ierburi și arbuști.
Astfel, în cazul izbucnirii unor incendii, focul nu se mai extinde. Caprele fac treabă bună, fără mofturi. În plus este o metodă de prevenție ecologică.
Peste 200 de căpriţe își croiesc drum prin vegetaţia deasă care acoperă dealurile din sudul Portugaliei. Nu sunt de capul lor. Cineva le mână în anumite zone bine stabilite.
Caprele flămânde nu se află acolo doar ca să pască. Au fost "înrolate" în prima linie, în lupta cu teribilele incendii care mistuie zeci de hectare de vegetaţie şi pădure în fiecare vară.
Ninsorile au făcut prăpăd la o stână de oi şi capre din Gorj. Au murit 150 de animale
Anul trecut, a fost un dezastru inclusiv în privinţa pierderilor de vieţi. Din cauza pârjolului, au murit 106 oameni!
Daniel Costa Fernandes, păstor: "Da, au fost incendii mari pe aici, în iulie, 2014. Dar pășunile acestea erau curățate pentru că au păscut caprele și n-a mai rămas nimic care să ardă pe deal.”
Reporter: “Au salvat dealul?”
Daniel Costa Fernandes, păstor: “Da, au fost de ajutor..."
Guvernul a "tocmit" zeci de turme în diverse părţi ale Portugaliei ca să cureţe suprafeţe de vegetaţie cât mai mari posibil. Este o operaţiune contra-cronometru. Canicula nu se lasă aşteptată, iar focul poate izbucni în orice moment.
Metoda "de prevenţie" a fost importată din America de Nord.
Miguel Freitas, Ministrul Pădurilor şi Dezvoltării Rurale: "Vrem să dezvoltăm proiectul "capre pompieri". Să ducem turmele să pască în zone unde există risc mare de extindere a incendiilor, pe dealuri, în zonele traversate de autostrăzi. Vrem să fie un proiect de viitor. Prin agricultura pastorală, prin sprijinirea crescătorilor de animale putem avea un proiect care să-i țină pe oameni în zonele rurale și, în același timp, să ne protejăm mai bine pădurile."
Desigur, nu totul este lăsat pe seama unităților de capre. În multe locuri, buldozerele înlătură vegetația de pe marginea drumurilor. De asemenea, proprietarii sunt obligați să curețe plantele sălbatice şi arbuştii din jurul caselor izolate, pe o rază de 50 de metri.
Anul acesta, guvernul a îmbunătăţit şi capacitatea de reacţie a pompierilor portughezi, care vor fi sprijiniţi de 12 avioane şi 41 de elicoptere speciale. 10.700 de salvatori sunt pregătiţi să intervină, la nevoie.
Seymour Hersh, jurnalist castigator al premiului Pulitzer
