Direcţia Naţională Anticorupţie reacţionează după decizia Curţii Constituţionale.
 Procurorii consideră că a venit momentul să tragă un semnal de alarmă privind independenţa justiţiei. Pe de altă parte, în comunicatul DNA nu se vorbeşte despre o eventuală demisie a Laurei Codruta Kovesi, deşi a fost cerută cu insistență de cei de la PSD şi ALDE. În timp ce politicienii fac scenarii, preşedintele Klaus Iohannis nu a comentat nici joi situaţia creată.
Gazda unei dezbateri publice în domeniul sănătăţii, la Palatul Cotroceni, preşedintele Klaus Iohannis nu a dorit să facă declaraţii pe tema deciziei Curţii Constituţionale. Obligat practic de judecători să o revoce din funcţie pe şefa DNA, preşedintele va lua o decizie abia după ce va fi publicată şi motivarea hotărârii.
În schimb, procurorii din Direcţia Naţională Anticorupţie au reacţionat printr-un comunicat, în care nu apare numele Codruței Kovesi, ci se vorbeşte despre un principiu: cel al independenţei procurorilor:
"Tragem un semnal de alarmă și să ne exprimăm îngrijorarea față de potențiala afectare a statutului de independență a procurorilor, care reprezintă o premisă esențială a luptei împotriva corupției. Fără garanțiile legale existente în prezent, lupta împotriva corupției nu ar fi fost posibilă, iar pierderea acestor garanții riscă să afecteze grav investigațiile desfășurate de procurorii anticorupție".
Prima reacţie a Comisiei Europene, după decizia CCR care impune revocarea lui Kovesi
Pe de altă parte, ministrul Justiţiei, declarat "câștigător" de CCR în conflictul cu preşedintele, i-a transmis lui Klaus Iohannis că este obligat să respecte decizia Curţii. Ba mai mult, fostul ministrul al Justiţiei, Florin Iordache, susţine că preşedintelui i-ar putea fi impus şi un termen în care să semneze decretul de revocare.
Opoziţia îi cere însă lui Klaus Iohannis să nu pună în aplicare decizia CCR.
Analiștii vorbesc de cel puţin trei scenarii. O variantă ar fi ca preşedintele să nu semneze decretul de demitere a Codruței Kovesi, în ciuda deciziei Curţii Constituţionale.
Cristian Pârvulescu, politolog: "Preşedintele României este, prin hotărârea CCR, transformat într-un figurant al vieţii politice. Dacă preşedintele va merge pe acest scenariu, este foarte probabil că majoritatea va încerca să îl suspende."
Scenariul al doilea prevede tocmai punerea în aplicare a deciziei CCR şi demiterea şefei DNA. Preşedintele ar pune capăt conflictului, însă cu costuri de imagine.
Cristian Pârvulescu, politolog: "Cu siguranţă ar avea mult de pierdut, în raport cu propriul său electorat. Preşedintele nu poate, oricare ar fi el, să accepte ca atribuțiile sale să fie ştirbite. Este obligaţia sa faţă de definiţia constituţională a funcţiei prezidenţiale să o apere. Cu toate riscurile."
Cea de-a treia variantă posibilă este demisia Codruței Kovesi, fie înainte, fie după publicarea motivării CCR.
Motivarea deciziei Curţii constituţionale ar putea fi publicată la jumătatea lunii iunie.
