Facebook Twitter RSS Feed Newsletter
Componenţa noului executiv format marţi de liderul catalan Quim Torra a fost publicată în ediţia de vineri a Monitorului Oficial al Generalitat de Catalunya, lucru care nu se putea face fără acordul guvernului central care plasase regiunea sub tutelă directă după tentativa de secesiune din toamna trecută, potrivit sursei citate.
Madridul refuzase să publice componenţa primului executiv, anunţată la 19 mai de Torra, şi care includea patru miniştri aflaţi în închisoare sau în exil în Belgia după declaraţia de independenţă a Cataloniei, din 27 octombrie 2017.
Însă şeful executivului regional catalan a publicat în cele din urmă marţi o nouă listă fără cei patru lideri separatişti urmăriţi în justiţie pentru rolul lor în tentativa de secesiune de anul trecut.
Publicarea componenţei noului executiv catalan în Monitorul Oficial va permite intrarea în atribuţii a acestui guvern, fapt ce va atrena automat ridicarea tutelei impuse asupra bogatei regiuni din nord-estul Spaniei.
La 1 octombrie 2017, Catalonia a organizat un referendum pentru independență, la care aproape 90% dintre participanți și-au exprimat dorința ruperii țării de Regatul spaniol.
Referendumul a fost declarat ilegal de Curtea Constituţională a Spaniei, iar poliţiştii au intervenit în forţă pentru a bloca desfăşurarea votului. Aproximativ 850 de oameni au suferit răni în urma confruntărilor violente. Mai mulți lideri politici catalani au fost arestați sau au fugit în străinătate.
La 27 octombrie, parlamentul catalan a votat pentru independența regiunii, declarația unilaterală provocând ulterior punerea sub tutelă a Cataloniei și o criză politică fără precedent în Spania după revenirea țării la democrație, în 1978.
autor: InCont.ro ,  1 iunie 2018 10:43
Mai multe despre:
