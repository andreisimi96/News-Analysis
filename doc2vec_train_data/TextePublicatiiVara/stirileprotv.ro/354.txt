Un accident tragic a secerat, luni noapte, 5 vieţi în judeţul Timiş. Din cauza vitezei prea mari, maşina în care se aflau oamenii s-a răsturnat pe un câmp.
Poliţiştii au constatat că în autoturism erau înghesuite 6 persoane. Singurul care a supravieţuit accidentului este un copil de 8 ani, care stătea în braţele părinţilor.
Scenele de groază s-au derulat puţin înainte de miezul nopţii, între localităţile Uivar şi Pustiniș, din judeţul Timiş.
"Eu am fost cu ei, însă ei au rămas aici la Pustiniș la pizza ca să mănânce o pizză şi de acolo or plecat să vină după noi", povestește cumnatul șoferului.
Potrivit anchetatorilor, şoferul a venit cu viteză mare, nu a virat în curbă şi a lovit o şină de cale ferată. În urma impactului maşina a ajuns în câmp.
Victimele accidentului din Ungaria, înmormântate. 8 copii au rămas fără ambii părinţi
Maşina condusă de bărbatul în vârstă de 45 de ani era prevăzută cu cinci locuri, însă în momentul accidentului în autoturism erau 6 persoane, printre care şi un copil de numai opt ani. Acesta se afla pe bancheta din spate, în braţele părinţilor.
"În urma accidentului au rezultat şase victime, cinci decedaţi, respectiv o femeie şi patru bărbaţi cu vârste cuprinse între 26 şi 50 de ani, şi un minor de opt ani, care a fost rănit şi transportat la spital", a transmis Aurora Voicilă, purtător de cuvânt IPJ Timiş.
Martorii spun că în zona se întâmplă des accidente.
Poliţiştii au deschis un dosar penal pentru omor din culpă şi urmează să stabilească cu exactitate cum s-a petrecut accidentul.
