15 iunie 2018 12:50 / 1840 vizualizari
Erdogan bagă Turcia în criză. Lira consemnează o nouă cădere, după o declarație controversată a președintelui
Analiștii economici apreciază că ce se întâmplă acum în Turcia seamănă cu colapsul financiar din Grecia de acum câțiva ani și că economia turcească s-ar putea contracta cu 10%-20%.
Facebook Twitter RSS Feed Newsletter
Banca centrală a Turciei a reușit, săptămâna trecută, să stopeze prabușirea lirei, prin creșterea semnificativă a dobânzilor, după ce președintele Erdogan a susținut o implicare mai mare a statului în economie.
Măsura a avut efect pe termen scurt, însă, în condițiile în care Erdogan a revenit cu o nouă declarație care a dus la căderea masivă a monedei naționale.
Lira turcească s-a depreciat joi în raport cu dolarul, după ce preşedintele Tayyip Erdogan a ameninţat că va lua măsuri împotriva agenţiei de evaluare Moody's, după alegerile din 24 iunie, transmite Reuters, preluată de Agerpres .
Şeful statului turc, care s-a autoproclamat "inamicul dobânzilor", dă de mult timp vina pentru deprecierea lirei pe puterile occidentale care vor să submineze Guvernul Turciei. În prezent, toate cele trei mari agenţii de rating, Moody's, Standard & Poor's şi Fitch, atribuie Turciei un rating din categoria “junk”, nerecomandat pentru investiţii.
"Cu voia Domnului, după 24 iunie vom demara o operaţiune împotriva Moody's", a declarat Erdogan într-un interviu acordat postului de televiziune 24 TV. "Moody's face declaraţii inutile în pofida faptului că nu suntem membri ai lor. Moody's ia măsuri pentru a defăima Turcia pentru a ne pune într-o poziţie dificilă... Nu vor reuşi", a mai spus Erdogan.
Tayyip Erdogan şi partidul său AK Party urmează să candideze la alegerile prezidenţiale şi parlamentare din 24 iunie.
Preşedintele Turciei nu a oferit detalii cu privire la natura potenţialei acţiuni. În prezent, Turcia solicită ratinguri de la Moody's şi Fitch. Având în vedere că multe fonduri internaţionale solicită ratinguri de la cel puţin două agenţii pentru a investi în obligaţiunile unei ţări, atitudinea investitorilor ar avea de suferit dacă Turcia ar înceta să mai solicite ratinguri de la Moody's.
Ca reacţie la declaraţiile lui Erdogan, moneda turcească era cotată la 4,6735 lire pentru un dolar în jurul orei 13.39 GMT, faţă de cotaţia de 4,660 lire pentru un dolar miercuri.
Săptămâna trecută, Moody's a retrogradat şi a plasat sub revizuire pentru o nouă retrogradare ratingurile pentru 17 bănci turceşti. Agenţia de evaluare a precizat că aceste retrogradări reflectă faptul că mediul operaţional din Turcia s-a deteriorat cu implicaţii negative pentru profilul de finanţare al băncilor.
Pe de altă parte, Banca centrală a Turciei a anunţat că va menţine tendinţa de înăsprire a politicii monetare până când inflaţia va înregistra o îmbunătăţire semnificativă, după ce a decis să majoreze dobânda de politică monetară cu 1,25 de puncte de bază.
Nivelul ridicat al inflaţiei şi aşteptările inflaţioniste reprezintă în continuare riscuri la adresa evoluţiei preţurilor şi, dacă va fi necesar, politica monetară va fi înăsprită şi mai mult, se arată într-un comunicat al Băncii Turciei.
De la începutul anului şi până în prezent, lira turcească a pierdut 16% din valoare, din cauza temerilor privind creşterea influenţei preşedintelui Tayyip Erdogan asupra politicii monetare.
Pentru a stopa deprecierea lirei, Banca Centrală a Turciei a organizat luna trecută o reuniune de urgenţă la finalul căreia a decis să majoreze dobânda de bază de la 13,5% până la 16,5%.
Moneda turcească suferă de pe urma îngrijorării investitorilor cu privire la ingerinţa preşedintelui Erdogan în politica monetară. Şeful statului turc a declarat că intenţionează să obţină o mai mare influenţă asupra deciziilor de politică monetară după alegerile din 24 iunie, amplificând îngrijorările cu privire la capacitatea băncii centrale de a ţine sub control o inflaţie de două cifre.
autor: InCont.ro , 15 iunie 2018 12:50
Mai multe despre:
