Cu siguranţă, în aceste zile, mulţi dintre dumneavoastră sunteţi asaltaţi de mesaje de la magazine online, bănci sau clinici medicale referitoare la protecţia datelor.
Vineri a intrat în vigoare noul regulament european care îi obligă pe toţi cei care colectează informaţii precum numele, adresa de email, sau numărul de telefon, să obţină acordul clienţilor pentru a putea folosi în continuare datele.
Unele companii nu au înţeles însă prea bine noile reguli şi condiţionează acest acord de serviciul pe care îl oferă, acordă bonusuri sau nu spun în ce scop vor fi folosite datele. "Toate aceste practici, sunt ilegale", ne atrag atenţia experţii.
"Dacă nu ne-ai dat acordul... un băieţel plânge acum într-un colţ de vestiar, cu laptopul în braţe" - iată unul dintre mesajele trimise de o companie clienţilor săi, pentru a-i convinge să fie de acord cu prelucrarea datelor personale.
Regulamentul pentru protecția datelor. Elevii care dau BAC-ul pot cere ca notele lor să nu fie afișate
Un alt e-mail are titlul "un om exasperat de GDPR a muşcat un câine". Firma recunoaşte că e o ştire falsă prin care doar încearcă să atragă atenţia că nu mai pot să comunice cu clienţii fără consimţământ.
Iar un magazin oferă chiar un voucher de 40 de lei în schimbul acordului.
Sunt mesaje trimise odată cu intrarea în vigoare a noului regulament european privind protecţia datelor. Potrivit acestuia, oricine foloseşte date cu caracter personal trebuie să ceară acordul persoanei respective. Dacă primele mesaje sunt doar creative, acordarea unui bonus încalcă noile reguli.
Cosmin Măcăneață, expert GDPR: ”Nu trebuie să fii condiţionat. Mai există practica aceasta prin care multe companii încearcă să condiţioneze şi să fie obligatoriu, doar o formalitate pe care trebuie să o îndeplineşti, altfel nu o să mai primeşti serviciul respectiv. Aceste lucruri sunt ilegale.”
Regulamentul european spune că acordul trebuie dat în mod clar, liber exprimat şi necondiţionat de prestarea serviciului.
În plus, companiile trebuie să precizeze în aceste mesaje în ce scop vor fi folosite datele.
Ştefan Turcu, Reprezentanța Comisiei Europene în România: ”Dată personală este inclusiv o adresă de email care conţine numele şi prenumele, imaginea noastră, o dată personală este codul numeric personal, buletinul nostru. Deci, acest GDPR asta face, defineşte ce este o dată personală şi este foarte important ca tu, consumator, să ştii exact ce se întâmplă cu ele, cât vor fi folosite datele şi pentru ce.”
Totuşi, deşi a intrat deja în vigoare noul regulament european, multe dintre firmele care au astfel de baze de date nu îl respectă.
Emil Munteanu, firmă IT de consultanţă: ”Conform studiului efectuat de compania noastră, 45% din companiile din România nici măcar nu au început procesul de conformitate cu noul regulament. Iar din cele 55%, mare parte sunt doar la început.”
Dacă datele dumneavoastră sunt folosite fără acord, puteţi face o reclamaţie la Autoritatea Națională de Supraveghere a Prelucrării Datelor cu Caracter Personal. Cei care nu respecta legislaţia riscă amenzi de până la 4% din cifra de afaceri.
