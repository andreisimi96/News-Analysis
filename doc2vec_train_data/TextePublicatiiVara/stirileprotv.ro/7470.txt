Bucovina, o parte a României puțin știută, care-i fascinează pe vizitatori cu frumusețea ei, își păstrează tradițiile și autenticitatea.
În ultimii ani, zeci de case vechi au fost renovate și de multe ori mutate, pentru ca turiștii să ajungă mai ușor la ele. Și sunt tot mai mulți cei care vor să își petreacă vacanța într-o asemenea locuință de poveste.
Șapte case tradiţionale au fost mutate în satul bucovinean Breaza. Proprietarii au muncit până la 2 ani să le consolideze şi să le introducă în circuitul turistic. Mulţi străini şi-au rezervat deja vacanțe aici pentru această vară.
Eugenia Dumitru, reprezentant complex: "Avem turişti care caută locuri cât mai autentice, cât mai naturale. Chiar ne întreabă dacă covoarele au fost cumpărate din magazine. Nu! Ţoalele, preșurile sunt cumpărate de la localnici, sau de la cei care au deţinut casa şi au fost cumpărate cu totul. Fie că aveau un război, o ladă de zestre, ii, prosoape, cojoace."
Fiecare căsuţă are o poveste.
Turiștii străini sunt încântați de campingul din Dragomirna, care are inclusiv un foișor pe apă
Eugenia Dumitru, reprezentant complex: "Această casă are 120 de ani şi în ea au crescut opt copii. Războiul de acolo le-a aparţinut. Tatăl era cojocar, iar mama croitoreasă. Am avut clienţi care au plâns când au plecat de aici pentru că era poate pentru ultima dată când mai puteau vedea un astfel de loc."
Localnic: "Turiştii vin pentru că le place să stea în căsuţe vechi. Să vadă cum era mai de mult."
Localnicii spun că vechimea locuinţelor este relativ uşor de stabilit.
Ionuţ Loba, proprietar agropensiune: "Ăştia sunt banii din 1885 care au fost îngropaţi în talpa casei. Era o tradiţie să fie puşi bani în talpa casei de lemn."
Un tânăr a cumpărat cu 1.500 de euro o locuinţă. Şi a investit de trei ori mai mult în renovare.
Ionuţ Loba, proprietar agropensiune: "Se construiesc foarte multe case noi care nu sunt autentic bucovinene. Vedem că majoritatea turiştilor vin să descopere Bucovina şi dau de case care nu au stil tradiţional. E şi o cerere. Majoritatea doresc acum o casă ecologică, care e făcută din lemn şi unsă cu lut pe interior."
Avantajul acestor construcţii este că izolează foarte bine termic. Vara, ele menţin răcoarea în interior, iar iarna nu pierd căldură.
