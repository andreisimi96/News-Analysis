Trei din patru maşini de la noi sunt mai vechi de 10 ani. Vârsta parcului auto a crescut alarmant în ultimii doi ani, când s-au înscris în circulaţie peste un milion de maşini, 90% dintre ele, fiind second hand.
Aşa se face că avem acum peste 5,7 milioane de rable pe drumurile noastre, conform clasificării Ministerului Mediului. Specialiştii ne atrag atenţia că în acest an România a ajuns pe primul loc în Europa la numărul de accidente grave, iar lipsa infrastructurii rutiere moderne agravează şi ea situaţia.
În 2015 aveam 6,6 milioane de maşini. Anul trecut am sărit peste 7,6 milioane. Cum arată acum parcul auto naţional? Trei sferturi, adică 5,7 milioane de autovehicule sunt mai vechi de 10 ani. Asta în condiţiile în care o maşină este acceptată în programul rabla după 8 ani de funcţionare.
Coincidenţă sau nu, avem şi o creştere spectaculoasă a numărului de accidente de circulaţie, de peste 22% în ultimii 4 ani. În aceste 31.000 de ciocniri, mor tot mai mulţi oameni.
Michael Stanciu, Asociaţia Romană a Inginerilor Consultanţi: "Sunt 2000 de morţi pe an, pe drumuri, adică 6 oameni pe zi. 648.000 euro costa o viaţă omenească. Ceea ce înseamnă 1.3 miliarde de euro pe an, ceea ce este de o dată şi jumătate mai mare decât bugetul CNAIR."
Motociclist, în stare gravă la spital, în urma unui accident. 4 mașini avariate
Specialiştii susţin că această combinaţie între valul de maşini vechi venit ca un tsunami după eliminarea taxei auto, în februarie 2017, şi lipsa autostrăzilor şi a drumurilor modernizate a dus la creşterea numărului morţilor şi răniţilor pe şosele.
Iar victime devin încet încet şi toţi cei care locuiesc în oraşe. Asta pentru că în timp ce toată Europa renunţă la maşinile pe motorină, acestea ajung la noi. Creşterea e de 32%  în doar doi ani. Comisia Europeană susţine că un vehicul diesel e de 4 ori mai poluant decât unul pe benzină. E drept, au crescut şi înmatriculările de maşini electrice, dar acestea reprezintă doar 0,8% din parcul naţional.
282 de milioane de euro - atât a cheltuit statul român în ultimii 7 ani încercând să scoată din circulaţie peste 250.000 de rable mai vechi de 8 ani. Eforturile au fost anulate în doar câteva luni de eliminarea taxei auto.
