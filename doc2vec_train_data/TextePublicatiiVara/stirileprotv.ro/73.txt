Pompierii din judeţul Ialomiţa au găsit, vineri după-amiază, trupul neînsufleţit al copilului în vârstă de zece ani dispărut în urmă cu două zile în apele râului Ialomiţa.
Cadavrul a fost dus de ape la o distanţă de 19 kilometri de locul în care copilul a fost văzut ultima dată, relatează news.ro .
Potrivit purtătorului de cuvânt al ISU Ialomiţa, Lăcrămioara Chirea, trupul copilului a fost descoperit vineri după-amiază, la 19 kilometri de locul în care se scălda şi a fost luat de curenţii puternici.
Miercuri după-amiază, băiatul de zece ani din localitatea Broşteni se scălda împreună cu un alt băiat mai mare cu patru ani in apele râului Ialomiţa când cel mic a fost luat de curenţi.
Băiatul mai mare a reuşit să înoate până la mal şi să alerteze autorităţile. Căutările au început imediat, însă abia după două zile copilul a fost găsit. 
