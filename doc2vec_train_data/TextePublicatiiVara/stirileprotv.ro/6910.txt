Aripa dreaptă a coaliţiei guvernamentale în Germania intenţionează să-i prezinte luni un ultimatum cancelarului Angela Merkel, impunându-i să restrângă primirea migranţilor la frontiere.
"Este ziua în care destinul Angelei Merkel şi al guvernului se decide", comentează Bild, cel mai citit cotidian în Germania.
Cazul celor 630 de migranţi salvaţi pe mare şi care au sosit duminică în Spania după o săptămână de rătăciri pe Mediterană, care a ilustrat profunde divergenţe în cadrul UE asupra problemei migranţilor, se va afla în centrul dezbaterilor viitorului Consiliu European din 28-29 iunie.
Sosirea a peste un milion de solicitanţi de azil în 2015 şi în 2016 a creat o undă de şoc politic în Germania, ale cărei efecte nu slăbesc.
Ea a contribuit mai întâi, la fel ca în Italia şi Austria, la ascensiunea extremei drepte şi în acelaşi timp a provocat disensiuni puternice în tabăra conservatoare a cancelarului, aflate acum la apogeu.
Donald Trump, despre fotografia de la Summitul G7: „Am o relație bună cu Merkel”
Aripa cea mai radicală faţă de migranţi din fragila coaliţie guvernamentală (de la dreapta dură până la social-democraţi), partidul bavarez CSU vrea să impună o constrângere politicii naţionale în materie de imigraţie.
Obiectivul său este să respingă de acum înainte la frontieră toţi migranţii care au fost deja înregistraţi în altă ţară la sosirea lor în UE, cel mai adesea în Italia şi Grecia.
Cancelarul centrist refuză însă. Ea se teme că o astfel de măsură ar putea crea haos şi nu ar avea nicio şansă să ducă la o soluţie comună în Europa într-un moment în care în UE se discută despre reforma sistemului de azil.
"Este o provocare europeană, care necesită un răspuns european", a spus ea în weekend, avertizând că în joc este "coeziunea Europei".
Dar Uniunea Creştin-Socială (CSU), care se pregăteşte pentru alegeri dificile regionale în Bavaria în octombrie, îşi pierde răbdarea. Ea îi acuză de moliciune pe cancelar şi partidul său democrat-creştin (CDU), cu care totuşi este aliată din 1949.
Conducerea CSU se reuneşte luni dimineaţă la Munchen cu obiectivul de a-şi autoriza preşedintele, Horst Seehofer, care este şi ministru federal de interne, să o provoace pe Angela Merkel, impunându-i respingerea migranţilor la frontiere prin decret.
Dacă trece imediat la acţiune, cancelarul nu ar avea altă alegere decât să-l demită, ceea ce ar provoca destrămarea coaliţiei aflate la putere de doar trei luni şi, probabil, noi alegeri.
Ministrul de interne pare, totuşi, dispus să acorde un termen de două săptămâni Angelei Merkel până la summitul UE de la sfârşitul lunii iunie pentru ca ea să negocieze un acord asupra respingerii migranţilor. Fără aceasta, va fi criză.
"Este esenţial ca summitul UE să ia în fine decizii la sfârşitul lunii iunie", a avertizat Seehofer într-un editorial publicat luni de cotidianul FAZ. "Situaţia este gravă, dar încă rezolvabilă", a adăugat el.
"Nimeni din CSU nu vrea provoace căderea cancelarului sau să destrame guvernul", a mai asigurat el duminică, rămânând totuşi ferm pe poziţie.
Săptămâna care începe se anunţă deci a fi decisivă pentru viitorul politic al cancelarului Angela Merkel, întrucât ceea ce îi cere aripa dreaptă este exact ceea ce nu vrea Italia, care ca ţară aflată în prima linie a sosirii migranţilor, solicită mai multă solidaritate europeană.
Angela Merkel urmează să aibă o întâlnire luni seara cu omologul său italian Giuseppe Conte, a cărui ţară refuză de acum accesul în porturile sale a navelor ONG care transportă migranţi.
Apoi, în ziua următoare, ea va avea o convorbire cu preşedintele francez Emmanuel Macron, într-un context european exploziv asupra problemei migranţilor, ilustrat prin tensiunile generate în jurul navei Aquarius.
O reuniune specială a principalilor lideri europeni implicaţi nu este exclusă să aibă loc înaintea summitului UE de la sfârşitul lunii.
Angela Merkel este cu atât mai mult sub presiune, cu cât cota sa de popularitate în Germania scade, în timp ce extrema dreaptă progresează în sondaje.
Nemulţumirea crescândă a opiniei publice este exacerbată de fapte diverse în care sunt implicaţi migranţi şi care au un larg ecou în rândurile populaţiei, precum violarea şi asasinarea recentă a unei adolescente de către un tânăr irakian solicitant de azil, sosit în 2015.
De altfel, luni începe procesul unui tânăr refugiat afgan, acuzat că şi-ar fi înjunghiat mortal fosta iubită, în vârstă de 15 ani, într-un supermarket
Seymour Hersh, jurnalist castigator al premiului Pulitzer
