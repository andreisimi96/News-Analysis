"Italia nu trebuie să mai fie tabăra de refugiați a Europei!" Noul ministru italian de interne, a făcut această declarație, în timpul unei vizite în Sicilia, unde au ajuns, în ultimii ani, valuri de migranți.
Matteo Salvini spune că planurile guvernului în privința migranților "nu urmează o linie dură, ci bunul simț". Dar vrea să-i deporteze pe cei mai mulți și să limiteze sosirea altor migranți în Italia.
Prostestatari purtând bannere cu mesajul "Refugiații sunt bine-veniți" i-au oferit o primire zgomotasă noului ministru italian de interne, Matteo Salvini, când a ajuns în portul sicilian Pozzallo.
"E de ajuns! Sicilia nu mai trebuie să fie tabăra de refugiați a Europei. Nu voi sta cu mâinile în sân în timp ce ambarcațiunile cu migranţi ajung pe țărmurile Italiei, una după alta", a anunțat Salvini la finalul vizitei.
"Acestea sunt centre de urgență. Vom căuta să luăm măsuri pentru a reduce numărul persoanelor care sosesc și, totodată, să sporim numărul deportărilor", a transmis Matteor Salvini.
Noul premier italian, Giuseppe Conte, a depus jurământul, apoi a mers la pizzerie
Ministrul de interne italian a lansat şi un atac la adresa Uniunii Europene, acuzând-o că lasă Italia să se descurce cu migranţii pe cont propriu.
"Vreau să subliniez că Italia trimite în fiecare an 6 miliarde de euro în visteria Bruxelles-ului. Nu putem să dăm aceste 6 miliarde de euro Bruxelles-ului și apoi să permitem Uniunii Europene să ne aducă prejudicii în domeniul agriculturii, migrației, pescuitului, comerțului și finanțelor. De ce să dau 6 miliarde și să nu primesc nimic în schimb?", a spus acesta.
Noul guvern de coaliţie al Italiei, format de un partid de extremă dreaptă, "Liga", şi unul populist, anti-sistem, denumit "5 stele" - și-a propus să expulzeze jumătate de milion de migranți africani ilegali. O altă opțiune, susține executivul de la Roma, ar fi redistribuirea migranților la nivel european, variantă respinsă însă vehement de unele ţări membre ale Uniunii.
