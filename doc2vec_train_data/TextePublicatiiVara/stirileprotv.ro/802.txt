În culise, dar și pe Twitter continuă negocierile pentru întâlnirea dintre Donald Trump şi Kim Jong-un.
Iar presa a aflat un amănunt savuros: ca gest de bunăvoinţă, Phenianul ar dori să găzduiască un restaurant fast-food tipic american şi văzut ca un simbol al capitalismului occidental. Pe de altă parte, experţii atrag atenţia că, obsedaţi de dosarul nuclear, americanii ar putea pierde din vedere obiectivul prioritar al lui Kim: să rămână la putere.
Până de curând, generalul Kim Yong Chol figura pe lista neagră a Statelor Unite: are mâinile pătate cu sângele a sute de sud-coreeni şi i se atribuie câteva atacuri informatice împotriva intereselor americane. Şi totuşi, omul de încredere al dictatorului de la Phenian a fost primit în Biroul Oval de Donald Trump, căruia i-a înmânat o scrisoare din partea liderului suprem.
Cu doar şase luni în urmă, nemilosul şi impulsivul Kim Jong Un era considerat un paria pe plan internaţional. Ce l-a făcut pe Kim Jong Un să-şi schimbe atât de drastic atitudinea?
Joseph Yun: "Cel mai important este că acum are deja armă nucleară şi sistemul de lansare. Aşa că se simte mult mai stăpân pe situaţie."
Cert este ca americanii şi sud-coreenii sunt dispuşi să închidă ochii în privinţa drepturilor omului.
Originar din Buzău, Greg Scărlătoiu conduce singurul Institut american care monitorizează situaţia drepturilor omului din Coreea de Nord. "Vorbim de 5-6 lagăre pentru deţinuţi politici, în care sunt ţinuţi 120.000 de bărbaţi, femei şi copii, în baza învinovăţirii prin asociere. În plus se practica masiv înfometarea, tortura, execuţiile publice şi secrete . Este un regim care investeşte enorm în uneltele morţii."
Experţii atrag atenţia că, obsedaţi de denuclearizare, americanii şi aliaţii lor ar putea pierde din vedere obiectvul prioritar al lui Kim: să rămână la putere. Iar pentru asta, dictatorul ar fi dispus la orice, inclusiv să trişeze.
