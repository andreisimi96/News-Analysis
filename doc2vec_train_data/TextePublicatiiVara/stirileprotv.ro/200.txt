România a trecut printr-o ploaie de avertizări meteo pentru fenomene periculoase. În toată țara au fost date sâmbătă nu mai puțin de 49 de atenționări, dintre care cinci de cod portocaliu.
Grindina și ploile cu vijelii au fost cele mai frecvente. Potrivit meteorologilor, traversăm cea mai instabilă perioadă și trebuie să ne așteptăm la o intensificare a manifestărilor extreme, pentru că urmează o vară caniculară.
Imagini incredibile au fost filmate în comună Şimand, din Arad, peste care s-a abătut o ploaie cu grindină. Bucăţi mari de gheaţă au căzut şi peste oraşul Baia Mare, în nordul ţării.
Ploile cu grindină au căzut şi în mai multe zone din Dâmbovița.
Meteorologii au dat sâmbăta 49 de avertizări tip now casting, care intră în vigoare imediat şi ţin până la câteva ore, în funcţie de intensitatea fenomenelor. Cinci dintre ele au fost de cod portocaliu, ceea ce înseamnă că au potențial de a deveni temporar periculoase pentru anumite activităţi.
Rupere de nori în mai multe zone. În Vest, pe cer a apărut un fuior asemănător unei tornade
Robert Balazs, meteorolog la Centrul Meteo Banat:  "Lunile mai şi iunie sunt de regulă cele mai instabile. Şi avem temperaturi în cursul zilei peste cele normale perioadei, cât şi umiditate ridicată în atmosferă, ceea ce face că atmosfera să devină instabilă."
La Târgu Jiu, într-un cartier din oraş, canalizarea nu a putut să preia cantitatea mare de apă căzută într-un timp scurt. Mai mulţi tineri au făcut astfel haz de necaz şi s-au filmat, plimbaţi cu salteaua. Meteorologii ne anunţă că vremea zbuciumată abia a început.
Robert Balazs, meteorolog la Centrul Meteo Banat: "De joi încolo din nou o să crească numărul acestor fenomene şi pe weekend se va mai răcori, dar nu foarte mult, doar vom ajunge la valorile normale acestei perioade."
Prognozele pe termen lung, publicate de Administraţia Naţională de Meteorologie, arată ca lunile de vară vor fi cu cel puţin 2 grade mai călduroase, în medie decât limita normală. 
