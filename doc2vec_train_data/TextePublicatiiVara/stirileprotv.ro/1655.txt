În lupta cu aşa-zisul "stat paralel", Liviu Dragnea şi Călin Popescu Tăriceanu şi-au adus zeci de mii de simpatizanţii la Bucureşti în Piaţa Victoriei, pentru a declara "război" abuzurilor.
Aflaţi la putere, liderii PSD şi ALDE s-au plâns mulţimii că preşedintele Klaus Iohannis şi şefa DNA, Laura Codruța Kovesi, le pun beţe în roate şi nu-i lăsa să guverneze. Obosiţi după sute de kilometri parcurşi către capitală, mulţi dintre cei veniţi la miting nu au înţeles mare lucru din discursuri.
La final, organizatorii au încercat, fără succes, să lumineze Piaţa Victoriei cu telefoanele mobile pe modelul "REZIST". Totuşi, Liviu Dragnea a plusat: vom veni mai mulţi şi nu vom mai pleca!
Prima grijă a liderilor PSD şi ALDE a fost să umple Piața Victoriei cu oameni îmbrăcaţi în alb, aduşi cu microbuze şi autocare din toate colţurile ţării. La ora 20:00, adică opt seara, cum le-a fost transmis, liderii coaliţiei au coborât din Palatul Victoria în mijlocul mulţimii. Primarul Capitalei a ţinut morţiş să îi contrazică pe cei care au vorbit despre oameni aduşi cu forța, la mitingul PSD-ALDE.
În mulţime, modul cum s-au mobilizat, dar şi scopul participării erau un pic mai puţin clare ca pe scenă.
Reporter: - Cine a plătit tot?
Protestatar: - Primăria.
Reporter: - De ce aţi venit? 
Protestatar: - Pentru abuzuri, pentru...
”Să se facă justiţie! Unu' care fură o găină, face puşcărie, iar ăştia care fură miliarde... Să vină unu' ca Vlad Țepeș!", spune un alt participant la miting.
Tânăr prezent la protest: - Mai are să ne puie taxe pe aerul pe care îl respirăm şi pe apă...
Reporter: - Cine?
Tânăr prezent la protest: - Guvernu'. Sunt nişte hoţi, au furat toată țara.
Reporter: - Dar dumneavostră cu ce partid țineți?
Tânăr prezent la protest: - Cu PSD-ul şi au furat tot. Toată lumea a furat, tot partidul, toţi au furat.
Rând pe rând, liderii PSD au încercat să le explice de ce guvernanţii protestează în faţa Guvernului. Chiar premierul Viorica Vasilica Dăncilă a avut un mesaj. Scurt. Scris.
"Rezultatul votului românilor trebuie respectat. Abuzurile din justiţie trebuie să fie stopate", a transmis Dăncilă.
În timp ce liderii urcau pe scenă, căldura şi oboseala celor aduşi de la sute de kilometri distanţă şi-au spus cuvântul. 170 de persoane au avut nevoie de îngrijiri medicale, 30 dintre acestea fiind transportate la spital. Lupta cu aşa-numitul stat paralel era însă în plină desfăşurare.
"Statul paralel este cel mai mare duşman al nostru. Responsabilii pentru abuzurile din ultimii 10 ani sunt Traian Băsescu şi Klaus Iohannis, împreună cu cozile lor de topor care se numesc Kovesi şi Coldea", a transmis Călin Popescu Tăriceanu, liderul ALDE.
Ultimul discurs i-a aparţinut lui Liviu Dragnea. 30 de minute a vorbit despre aşa-numitul stat paralel, timp în care, pe clădirea Guvernului, contestatari ai actualei puteri au proiectat mesajul "REZIST".
"Preşedintele Iohannis, pe care vă rog să îl salutaţi. Preşedintele Iohannis păstoreşte acest sistem. Cu statul paralel în spate, Iohannis îndrăzneşte să ameninţe premierul României, să blocheze Parlamentul şi să nesocotească CCR. Vă întreb: ce ar trebui să facem noi? Să stăm cu mâinile în sân? Să tremurăm de frica lor? Victorie", a transmis liderul PSD.
La final, liderii coaliţiei au fost chemaţi pe scenă de Liviu Dragnea şi, pe versurile imnului naţional, au încercat să lumineze Piața Victoriei cu telefoanele mobile sau cu lanternele, pe modelul ”Rezist”. Momentul nu a ieşit aşa cum era planificat: premierul a avut probleme cu telefonul până să aprindă lumina, iar mulţi dintre participanţi părăsiseră deja Piața Victoriei.
Potrivit Hotnews, au fost peste 180 de mii de oameni, Agerpres vorbeşte despre 200 de mii de simpatizanţi, iar Liviu Dragnea avansează o altă cifră.
Liviu Dragnea: - Au venit mult mai mulţi decât ne-am aşteptat noi.
Reporter: - Ce înseamnă mult mai mult? Peste jumătate de milion?
Liviu Dragnea: - Cam da.
Reporter: - 600 de mii?
Liviu Dragnea: - Cam da.
La final, liderul PSD a avut parte şi de criticile dure ale celor din mişcarea ”Rezist”, care şi-au făcut apariţia în zonă.
Protestatar ”Rezist”: - Te simţi bine? Ai umilit zeci de mii de oameni. Ţi-ai bătut joc de ei. I-ai umilit, te simţi bine?
Liviu Dragnea: - Tu te simţi bine?
Protestatar ”Rezist”: - Da.
Liviu Dragnea: - Nu cred.
Mii de sticle şi resturi de pancarte au rămas în urma simpatizanţilor PSD. Primăria a anunţat că piaţa a fost curăţată de cei de la Salubritate în aproximativ o oră.
Seymour Hersh, jurnalist castigator al premiului Pulitzer
