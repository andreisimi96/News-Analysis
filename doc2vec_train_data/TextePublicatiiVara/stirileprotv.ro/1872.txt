A început goana după studenţi, iar universităţile din întreaga ţară se întrec în oferte. În zona de vest, de pildă, tinerii vor beneficia de abonamente de teatru, vor avea acces în săli de sport şi pot obţine inclusiv burse de până la două mii de lei.
 În tot acest timp, conducerea universităţii din Galaţi a stabilit diverse reduceri şi scutiri de taxe pentru viitorii candidaţi.
La Universitatea Politehnică din Timişoara învaţă peste 15.000 de tineri. Pentru următorul an universitar, sunt 2.291 de locuri la buget şi alte 1.100 cu taxă. Doritorii vor da de la 3.000 de lei pe an, în funcţie de specializare.
Pe de altă parte îşi pot recupera din bani dacă iau note bune şi primesc burse. În rest vor avea acces gratuit la o bază sportivă ultra-modernă. Important de spus este că fiecare are un loc asigurat în cămin.
Florin Drăgan, prorector Universitatea Politehnică Timişoara: „Au nevoie să se simtă bine, să fie cazaţi, să aibă o masă în regulă, la un preţ foarte bun şi facilităţi pentru a face activităţi sportive.”
70 de universitați din Europa vor să îi convingă pe elevii români să le urmeze cursurile
La Universitatea de Vest sunt disponibile 2.200 de locuri la buget, iar alte 2.300 sunt cu plată. Aici taxa poate urca, însă, până la 11.000 de lei.
Toţi olimpicii şi şefii de promoţie de la liceele din zonă au primit scrisori prin care au fost invitaţi să se înscrie aici. Li se oferă o bursă de 800 de lei lunar, bilete gratuite la teatru şi la filarmonică.
Marilen Pârtea, rector Universitatea de Vest: „Cei mai buni elevi ai noştri pleacă la studii în străinătate şi nu putem concura cu oferta generoasă a universităţilor din străinătate şi de aceea trebuie să venim cu ceva substanţial."
La Universitatea „Dunărea de Jos" din Galaţi sunt anunţate diverse reduceri şi scutiri de taxe.
Angela Ribinciuc, Universitatea „Dunărea de Jos" din Galaţi: „Copiii absolvenţilor universităţii noastre, care dau admitere la noi, beneficiază de o reducere la taxa de înscriere cu 50 de lei. Absolvenţii universităţii noastre, care doresc să urmeze o a doua facultate, candidează pe locuri speciale şi beneficiază de o reducere cu 50% a taxei de şcolarizare, ceea ce este semnificativ, taxa fiind de trei mii de lei pe an, la unele facultăţi."
Sunt în joc în jur de 3.000 de locuri şi aproape toate facultăţile vor avea examen de admitere. La Medicină, candidaţii trebuie să treacă de un test grilă cu 90 de întrebări, iar media de la BAC nu va fi luată în considerare.
Elevii olimpici au locurile asigurate. Un statut special au şi candidaţii basarabeni. La Universitatea Dunărea de Jos din Galaţi învaţă cei mai mulţi studenţi care provin din Republica Moldova. E de la sine înţeles, din moment ce nu plătesc nicio taxă - nici de cazare, nici de studii - iar unii dintre ei beneficiază şi de burse.
Din păcate, sunt tot mai puţini cei care se ţin de carte. Potrivit INS, anul trecut au fost 3.597.300 de elevi şi studenţi. Numărul lor este în scădere cu 45.300 faţă de 2015.
