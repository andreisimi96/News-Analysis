Preşedintele rus Vladimir Putin a anunţat, duminică, că este pregătit să se întâlnească cu omologul său american "imediat" ce Donald Trump va fi pregătit pentru un summit între cei doi lideri, informează France Presse.
"Imediat ce partea americană va fi pregătită, această întâlnire va avea loc, în funcţie de programul meu, bineînţeles", a declarat Putin jurnaliştilor în timpul unei deplasări în China.
"Preşedintele american însuşi a spus şi a repetat că considera o astfel de întâlnire utilă. Pot să confirm. Aşa este", a adăugat preşedintele rus.
El a adăugat că nu a discutat cu Donald Trump despre locul în care ar putea avea loc o astfel de întâlnire, dar că "multe" ţări sunt gata să o găzduiască, în special Austria.
"Este doar o chestiune tehnică", a estimat el.
Vladimir Putin a primit la Beijing prima "Medalie a prieteniei" din partea lui Xi Jinping
"Este important ca întâlnirile de acest tip, atunci când au loc, să aibă un conţinut concret", a adăugat Putin.
Potrivit The Wall Street Journal, preşedintele rus i-a cerut cancelarului austriac Sebastian Kurz, în timpul unei vizite la Viena la începutul acestei săptămâni, să îl ajute să organizeze un summit de acest tip pe care Washingtonul îl are în vedere.
În ciuda sancţiunilor europene împotriva Rusiei, Austria a rămas apropiată de Moscova şi, spre deosebire de alte ţări europene, nu a expulzat diplomaţi ruşi în urma otrăvirii în martie în Marea Britanie a unui fost agent secret rus şi a fiicei sale, aminteşte AFP.
Seymour Hersh, jurnalist castigator al premiului Pulitzer
