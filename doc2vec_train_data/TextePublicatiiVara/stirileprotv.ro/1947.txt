Două autoturisme de lux în valoare de peste 80.000 de euro date în urmărire în Italia au fost găsite de poliţiştii de la investigaţii criminale din Alba.
Suspectul, un tânăr în vârstă de 28 de ani, din localitatea Avrig, judeţul Sibiu este bănuit că a luat maşinile în leasing, le-a adus în ţară şi le-a înmatriculat cu acte false.
Tânărul în complicitate cu un cetăţean italian a achiziţionat limuzinele la începutul anului în sistem leasing sau le-a închiriat din Italia. A plătit o parte din rate, a venit în România şi cu acte false a înmatriculat maşinile de lux pe care apoi le-a vândut sub preţul pieţei.
Maşinile au fost recuperate de oamenii legii din Bucureşti. În urmă cu câteva săptămâni o altă limuzina adusă de acelaşi bărbat a fost recuperată de poliţiştii din Alba. În total tânărul ar fi adus în ţara folosindu-se de aceeaşi metodă 8 autoturisme de lux. Valoarea totală a prejudiciului se ridică la peste 200.000 de euro.
