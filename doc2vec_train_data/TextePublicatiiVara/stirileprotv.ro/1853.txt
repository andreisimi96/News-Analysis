Preşedintele Klaus Iohannis a declarat că în România nu există un stat paralel, arătând că acest concept este o invenţie a PSD.
"În România nu există niciun stat paralel.
Este o invenţie a pesediştilor, prin care vor să-şi motiveze demersurile antijustiţie şi antiservicii. Atât de simplu este! În România există un singur stat şi pe acest stat îl reprezint eu. Deci, povestea cu statul paralel este o invenţie, nu ştiu dacă a pesediştilor sau a consultanţilor pesediştilor, dar pot să-i asigur pe români că în România nu există niciun stat paralel şi tot restul sunt poveşti, poveşti prin care PSD-ul încearcă să-şi valideze anumite demersuri destul de discutabile", a declarat Iohannis.
De asemenea, șeful statului a catalogat, marţi, drept contraproductivă şi proastă declaraţia preşedintelui PSD, Liviu Dragnea, potrivit căreia statul paralel ar fi finanţat de partenerii externi ai României.
"Declaraţia este foarte proastă şi contraproductivă", a spus Iohannis la Palatul Cotroceni.
Filmul discursurilor PSD la miting. "Kovesi, Iohannis s-au închis într-o sufragerie, le e frică"
Duminică, la un post de televiziune, preşedintele PSD, Liviu Dragnea, a explicat motivele pentru care social-democraţii au organizat manifestaţia din ziua anterioară.
"Noi am făcut mitingul ăsta din mai multe motive. Primul motiv şi cel mai puternic motiv este de a protesta puternic împotriva acestui sistem odios, nenorocit, pe care îl gestionează o mână de securişti, o mână mai mare, care este patronat de Klaus Iohannis, care este unul din beneficiarii principali ai acestui sistem, prin uneltele pe care le au şefii Parchetelor, ofiţeri din servicii, Pahonţu, care e unul din liderii importanţi ai statului paralel, şi toţi ceilalţi, toate 'portocalele' pe care dumneavoastră le-aţi arătat şi care încep să iasă la iveală în continuare", a susţinut Dragnea, potrivit Agerpres.
Fiind întrebat cine i-a mobilizat pe protestarii #Rrezist care au încercat sâmbătă la un moment dat să perturbe desfăşurarea mitingului PSD, liderul social-democraţilor a spus: "Păi, noi împotriva cui am protestat aseară? Împotriva statului paralel. Ei sunt cei care au dorit".
"Ăştia au ieşit, s-au organizat în felul ăsta, puşi de cei care îi finanţează, de cei care îi protejează şi de cei care îi încurajează, eu sunt absolut convins. Sunt absolut convins că în foarte scurt timp vor ieşi foarte multe informaţii la iveală, pentru că n-au cum... până la urmă, adevărul iese la iveală. Cine îi plăteşte, cum îi plăteşte, pe unde îi plăteşte, prin ce îi plăteşte, de ce îi plăteşte...în general, lucrurile astea, mă rog, zvonurile astea se adeveresc. N-a fost uşor şi trebuie să mai fac o precizare, care trebuie spusă: a fost un miting organizat legal, autorizat legal. (...) Noi vrem să protestăm împotriva abuzurilor şi să susţinem respectarea legii şi încălcăm legea, aşa cum fac ceilalţi care n-au nici o treabă cu legea, ei de fapt acţionează pentru a susţine un stat poliţienesc, un sistem de poliţie politică", a mai declarat Dragnea.
Seymour Hersh, jurnalist castigator al premiului Pulitzer
