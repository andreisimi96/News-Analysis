Scene revoltătoare la poalele masivului Vlădeasa, în judeţul Cluj. O ambulanţă a fost blocată pe serpentine vreme de o oră, cu un pacient în ea, după ce câţiva muncitori au început să asfalteze drumul, singurul util din zonă.
În maşină era un vârstnic ţinut pe perfuzii, care trebuia dus la spital, povestesc revoltaţi martorii. Imaginile vor ajunge luni şi în fata procurorilor care vor trebui să stabilească cine a greşit, mai ales că în astfel de situaţii un singur minut pierdut poate să facă diferenţa dintre viaţă şi moarte.
Un martor a surprins coloana de maşini în care era blocată şi ambulanța, care avea pornite semnalele luminoase.
Pe drum cineva a montat un idicator de ocolire a zonei a legat o bandă alb roşie de copaci în timp ce o maşină a echipei de intervenţie bloca accesul.
Oamenii spun că blocajul a durat o oră. Furioşi au sunat la 112 pentru a anunţa că în salvare este un pacient cu perfuzii care trebuie să ajungă la spital.
Lucrurile au degenerat în momentul în şoferul care închis circulaţia s-a întors la maşină.
Șofer ambulanță: ”Ce faceţi dumneavoastră este bătaie de joc. De o oră stăm aici.”
Muncitor: “Vine poliţia şi pe restul vă conduce pe dincolo.”
Șofer ambulanță: „Serios? Aşa credeţi voi.”
Muncitor: “E poliţia jos.”
Şofer: “Păi da, că am chemat-o că moare omul aici.”
Muncitor: “Este varianta ocolitoare.”
Şofer: “Serios? Şi când am urcat de ce nu ne-ai zis? Cum de n-aţi anunţat?”
Emanuel Ungureanu: ''Ambulanta a trecut pe acolo în drum spre pacient şi chiar s-a intersectat cu drumarii, dar nimeni n-a zis nimic că se va bloca drumul. E pur şi simplu un Dorel care s-a gândit că aşa trebuie să procedeze. Nu avea maşină inscripţionată, nimic. o să sesizez parchetul, dar sper să se autosesizeze şi ei”.
Mai ales că, susţine vicepreşedintele comisiei de sănătate din Camera Deputaţilor nu ar fi pentru prima dată când se întâmplă aşa ceva.
Emanuel Ungureanu: “Putea să fie o urgenţă de grad 0, să vorbim de o gravidă, de un dializat. cine răspunde?”
Reprezentanţii Consiliului Judeţean Cluj, cei care au în administrare acest drum, nu au putut fi contactaţi ca să explice cum s-a ajuns la o astfel de situaţie. Singurul care a răspuns la telefon a fost vicepreşedintele Consiliului Judeţean Cluj, care a spus însă că este la o petrecere şi nu ştie ce s-a întâmplat.
