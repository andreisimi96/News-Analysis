Bărbatul de 34 de ani din Olanda care a intrat luni, la volanul unei furgonete, într-un grup de participanţi la un festival, omorând un om şi rănind grav trei, nu a avut motivaţii teroriste, au anunţat marţi procurori olandezi, informează Reuters.
Şoferul furgonetei s-a predat luni, la câteva ore după ce a lovit grupul de participanţi la festivalul de muzică Pinkpop din sudul Olandei, după ce iniţial fugise de la locul faptei.
Poliţia declarase anterior că nu este clar dacă şoferul a intrat în mulţime accidental sau în mod deliberat.
Incidentul a avut loc în jurul orei locale 04:00 (02:00 GMT) în apropierea unui camping al festivalului Pinkpop, la Landgraaf (sud), la câţiva kilometri de frontiera germană. Martori au declarat pentru mass-media olandeze că au văzut un mic grup de oameni stând în drum cu puţin timp înainte de incident.
Cu Pearl Jam, Foo Fighters şi Bruno Mars drept capete de afiş, cea de-a 49-a ediţie a festivalului Pinkpop a atras circa 67.000 de vizitatori zilnic vineri, sâmbătă şi duminică, potrivit directorului Jan Smeets, citat de agenţia de presă olandeză ANP.
