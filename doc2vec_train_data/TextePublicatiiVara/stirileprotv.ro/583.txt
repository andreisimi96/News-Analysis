Trei elevi care se întorceau de la şcoală cu maşina uneia dintre profesoare au fost răniţi uşor în urma unui accident rutier produs pe raza localităţii Vorniceni.
Potrivit purtătorului de cuvânt al Inspectoratului Judeţean de Poliţie, Maria Carp, maşina în care se aflau cei trei minori cu vârste de 14 şi 15 ani, condusă de profesoara de 40 de ani, a intrat în coliziune cu un alt autoturism, condus de o femeie de 42 de ani, care a plecat de pe loc fără să se asigure.
În urma impactului, maşina care circula regulamentar a fost proiectată într-un stâlp de pe marginea drumului.
Profesoara aflată la volan nu a fost rănită, însă elevii au fost transportaţi cu ambulanţele la Secţia de pediatrie a Spitalului Judeţean de Urgenţă Mavromati Botoşani.
"În acest caz a fost deschis un dosar penal pentru săvârşirea infracţiunii de vătămare corporală din culpă", a afirmat Carp.
