A fost o seară magică la Târgu-Jiu. Parcul Coloanei Infinitului a fost scena unui concert de excepţie. La apus de soare, Alexandru Tomescu şi vioara Stradivarius au fermecat peste o mie de spectatori.
Reprezentaţia face parte din turneul ”Balada, un secol de muzică".
Pe scenă, Alexandru Tomescu a fost acompaniat de pianista Angela Drăghicescu. Este pentru al treilea an la rând când violonistul cânta în Parcul Coloanei Infinitului.
"Parcul e plin de oameni, aşa este în fiecare an şi să sperăm că devine un obicei şi o tradiţie, pentru că este foarte frumos", spune un localnic.
Concertul nu i-a lăsat indiferenţi nici pe cei mici.
Pentru Alexandru Tomescu, greul a început abia la finalul spectacolului, când oamenii au făcut coadă în fața scenei, pentru un autograf sau o fotografie cu el.
Alexandru Tomescu, violonist: ”Mă bucur foarte mult că aici, la Târgu Jiu, este acest interes, această deschidere pentru evenimente de calitate şi este un loc cu totul special."
Angela Drăghicescu, pianistă: "Am fost foarte fericiţi să avem un public atât de larg şi mai ales plin de copii. A fost absolut superb."
La finalul concertului, pe scenă a urcat corul Liceului de artă din Târgu Jiu.
Evenimentul ”Balada, un secol de muzică" face parte din cea de-a 11-a ediţie a Turneului internaţional Stradivarius şi este dedicat centenarului Marii Uniri.
