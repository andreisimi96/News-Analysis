Ploile care s-au abătut de aproape o săptămână asupra judeţului Argeş au făcut prăpăd în mai multe localităţi. Apele revărsate au inundat drumuri, gospodarii, grădini şi au luat cu ele coteţe cu păsări.
În vest, pe cer a apărut un fuior care părea începutul unei tornade. De-a lungul zilei, meteorologii au emis coduri galbene, pentru mai multe zone. Disperaţi, oamenii se aşteptau la ce e mai rău când au văzut şuvoaiele furioase, aduse de ploile care s-au abătut luni seara asupra judeţului Hunedoara, aflat sub cod portocaliu. Au căzut şi 50 de litri pe metru pătrat, iar pompierii au intervenit să-i ajute pe localnici să scoată apa din curţi şi din case.
Marți, deasupra mai multor localităţi din judeţul Arad cerul s-a întunecat brusc. Norii au luat forma unui fuior de tornadă şi au creat o imagine spectaculoasă. Din fericire, fuiorul nu a atins pământul aşa că nu s-au înregistrat pagube.
A plouat cu necazuri şi în Argeş. În localitatea Budeasa Mică, sătenii s-au trezit înconjuraţi de ape.
Reporter: „Pe aici, de obicei, e drum?”
Localnic: „Da, e drum până unde se vede stâlpul, e un stâlp acolo.”
Reporter: „Cam cât e de adâncă apa?”
Localnic: „Păi nu ştiu, că n-am mai intrat până acolo, că mi-e frică."
Reporter: „Până unde a fost apa în casă?”
Localnică: „A fost până aici la sobă! De când dau afară. Şi în toate camerele."
Furioşi pe autorităţi, localnicii spun că sunt inundaţi la fiecare ploaie mai serioasă aşa că şi-au vărsat amarul pe prefectul venit să vadă urmările inundaţiilor.
Localnic: „Să nu mai facă ziua comunei, domnu` prima ! Să ne facă şi nouă diguri, să ne facă alte alea ! Să nu mai vie apă peste noi, aici."
Emilian Dragnea, prefect Argeş: „Asta o meteahnă de-a noastră, că atuncea când avem necazul pe noi ne aducem aminte ce nu s-a făcut înainte şi puteam să facem. Vom da un ordin al prefectului pentru instituirea unei comisii, care comisie să facă această concluzie, s-o dea în realizare."
Meteorologii anunţă că va ploua şi în zilele următoare.
