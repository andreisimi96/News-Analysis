Românii spun că ar da oricând munca dificilă din străinătate pe cea din ţara lor, dacă ar fi bine plătiţi iar condiţiile ar fi bune.
Visul se îndeplineşte în unele locuri din Dolj, unde fermierii au înţeles că zilierii lucrează cu spor, dacă primesc bani pe măsură. Pentru 200 de lei pe zi, 3 mese, cafea şi pauză la prânz, oamenii nu mai pleacă în Spania.
Ani la rând Dorel a muncit în agricultură, în străinătate. Câştigă 40-50 de euro pe zi, dar după ce plătea mâncarea şi chiria rămânea cu puţini bani.
Zilier: "Am bătut mult sezonul de iarnă, munceam la normă, cât trăgeam atâta luam. Să zicem aproximativ 40 de euro pe zi. În România astea care sunt, cu masă, cu totul ajungi la 50 de euro."
Ca el mai sunt şi alţii care s-au lămurit că munca în străinătate nu e chiar aşa de bine plătită când trag linie. În plus au găsit şi în ţară de lucru pentru aceiaşi bani.
În zona Izbiceni - Giuvărăşti - Cilieni, din judeţul Olt fermierii apelează la zilieri din Teleorman. Ca să-i convingă să vină le oferă între 150-200 de lei pe zi, trei mese şi băuturi.
Zilieră: "E mult mai bine în ţara mea decât în altă ţară."
Un zilier poate să câştige o mie de euro pe lună, iar unii se angajează chiar permanent cu 2500 de lei pe lună, din primăvara până în toamnă. Tariful pentru o zi de muncă s-a dublat faţă de anul trecut, spun fermierii.
Gheorghe Zăvăleanu, fermier şi secretar Sindicatul Producătorilor Agricoli Olt: "Pe fermier îl costa un om la muncă până la 200 de lei, anii trecuţi erau 50 de lei, 60 de lei, 40."
Gheorghe Mușuroi, fermier: "Un muncitor la zi cu mâncare ajungem axact ca şi afară, ne aliniem că plătim că nu mai e forţă de muncă."
Cât au fost printre străinii, ai noştri au învăţat să îşi ceară drepturile. Printre ele se numără şi binemeritată pauză de odihnă la prânz.
Zilier: "Condiţii nu prea punem, decât acum când sunt căldurile să avem pauză, să nu lucrăm în căldură în solar. O bere, o ţuiculiţă, cafea, suc."
Un fermier care are 1 hectar de solarii are nevoie de cel puţin 4 zilieri, două săptămâni pe lună.
