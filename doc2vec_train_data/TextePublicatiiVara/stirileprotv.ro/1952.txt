La o zi după summitul istoric din Singapore, continuă să apară reacţii şi să fie analizate rezultatele. Analiştii pun la îndoială strategia folosită de Donald Trump pentru a-l convinge pe Kim Jong-un să renunţe la armele nucleare.
Pe de o parte i-a făcut concesia majoră de a pune capăt exerciţiilor militare comune cu armata sud-coreeană, fără să se consulte cu Seulul. Pe de altă parte, riscă să greşească bazându-se pe faptul că liderul nord-coreean îşi doreşte prosperitate pentru poporul lui.
Kim Jong-un şi-a dorit mereu două lucruri de la armata americană: să nu mai facă exerciţii militare cu sud-coreenii şi să-şi retragă cei 28.000 de militari din peninsulă. După summitul istoric de marți, liderul nord-coreean poate spera că se vor realiza amândouă.
Donald Trump: "Vom înceta exerciţiile militare, lucru care ne va ajuta să facem economii uriaşe. Vreau să-i scot pe militarii noştri de acolo. Vreau să-i aduc acasă pe militarii noştri."
Trump a împrumutat chiar vocabularul nord-coreean, descriind exerciţiile efectuate de propria armată drept "provocatoare". Tabăra republicană a încercat să minimalizeze concesia, făcută înainte ca Trump să obţină ceva de la Kim.
Marco Rubio, Comisia de Relaţii Externe din Senatului: "Preşedintele încearcă să se pună bine cu el, să-i fie mai uşor să ajungă la un acord."
Dar, pentru analişti, subiectul e extrem de serios.
Michael Hayden, analist de securitate: "Întreaga apărare a Coreei de Nord se bazează pe capacitatea noastră - şi faptul că cele două Corei cunosc capacitatea noastră - de a transporta rapid trupe în peninsulă, pentru apărarea Coreei de Sud. De aceea facem exerciţiile."
Anunţul întreruperii lor i-a luat prin surprindere pe sud-coreeni, care au cerut imediat clarificări, dar a provocat o oarecare confuzie şi la Pentagon. În cele din urmă, secretarul apărării a precizat că ştia de intenţia lui Trump, fără a spune dacă a fost de acord cu ea.
Donald Trump: "De exemplu, au plaje superbe. Se văd când lansează proiectile cu tunurile spre ocean. Am zis: "Ia te uită! N-ar merge de minune un complex rezidenţial acolo? I-am explicat că, în loc să facă ceea ce face, ar putea avea cele mai bune hoteluri din lume chiar acolo."
Pe de altă parte, Trump încearcă să-l atragă pe Kim Jong-un cu promisiunea prosperităţii pentru ţara sa, dar asta înseamnă şi mai multă deschidere, iar pentru regimul de la Phenian e o sabie cu două tăişuri.
Michael Green, analist la Centrul pentru Studii Strategice şi Internaţionale: "E ca şi cum ai deschide fereastra unui submarin pentru că vrei aer curat. Atunci când informaţia, opţiunile şi banii încep să curgă în buzunarele nord-coreenilor, îşi vor da seama că trăiau într-un iad pe pământ, nu în paradisul în care li se spusese. Va fi haos."
Iar Kim Jong-un ştie că asta ar putea aduce sfârşitul regimului său, spun analiştii.
