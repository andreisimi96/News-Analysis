Procesul de transformare şi dezvoltare a României din ultimii ani a scos în evidenţă diferenţele majore din interiorul ţării, existând în prezent două Românii, au avertizat miercuri reprezentanţii Băncii Mondiale, în cadrul unei conferinţe de presă. 
Una dintre Românii este dinamică, urbană şi bine integrată în Uniunea Europeană (UE), dar cealaltă este rurală, săracă şi izolată, în condiţiile în care mai mult de un sfert din populaţie trăieşte cu mai puţin de 5,5 dolari pe zi, iar corupţia a rămas o problemă majoră, potrivit Băncii Mondiale, citată de News.ro.
România a crescut mult în ultimii ani, în condiţiile în care Produsul Intern Brut (PIB) per capita a crescut la 59% din media UE în 2016 şi continuă să avanseze, în comparaţie cu un procent de doar 30% în 1996. Totodată, peste 70% dintre exporturile României au ca destinaţie UE.
Totuşi, România a rămas ţara cu cel mai mare procent de oameni care trăiesc sub limita sărăciei, a avertizat un economist principal în cadrul Băncii Mondiale, Donato de Rosa.
”Mai mult de un sfert din populaţia României trăieşte cu mai puţin de 5,5 dolari pe zi, cea mai mare pondere din Uniunea Europeană. Există mari diferenţe între regiunile României, între zonele rurale şi cele urbane”, a spus de Rosa.
Raport: România trebuie să mai aștepte 10 ani până când va fi la fel de bogată ca țările din UE
Totodată, corupţia a rămas o problemă importantă, care scade credibilitatea statului şi contribuie la o alocare greşită a fondurilor publice, iar sectorul public are mari dificultăţi în implementarea reformelor şi în implementarea planurilor pe termen lung.
”Sectorul public are probleme în implementarea politicilor pe termen lung. Măsurile de politică fiscală sunt foarte prociclice, iar Codul fiscal se schimbă foarte des. (...) Corupţia a rămas un fenomen răspândit, iar încrederea românilor în instituţii este scăzută”, a spus de Rosa.
Banca Mondială a avertizat că fenomenul corupţiei este o consecinţă a deficienţelor structurale profunde ale statului, deficienţe care se observă clar şi în interacţiunea dintre stat pe de o parte, şi mediul de afaceri şi cetăţeni de cealaltă parte.
”Sectorul public se chinuie să implementeze reformele şi politicile stabilite, ceea ce creează un mediu dificil petru companii. Această situaţie este evidenţiată de utilizarea frecventă a Ordonanţelor de urgenţă şi de desele schimbări ale legislaţiei fiscale”, se arată în raport.
Banca Mondială atrage atenţia că modul extrem de ineficient cu care sunt cheltuiţi banii publici şi rezultatele slabe în atragerea fondurilor europene demonstrează slaba coordonare dintre instituţiile statului.
Seymour Hersh, jurnalist castigator al premiului Pulitzer
