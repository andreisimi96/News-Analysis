Vladimir Petruț, primarul PSD din comuna maramureșeană Cavnic, critică dur decizia partidului de a organiza un miting cu oameni aduși din toată țara, pe care, spune el, partidul îi folosește ca pe ”niște animale”.
Edilul comunei susține că el nu va trimite niciun localnic pentru mitingul organizat de PSD, sâmbătă, în Piața Victoriei din capitală.
”Eu de la Cavnic nu trimit pe nimeni. Cum să trimitem? Să faci un miting, să ieși în stradă cu oamenii. Imaginați-vă în ce situație pun oamenii și ce penibili sunt ei. Pleacă autocarul din Maramureș, trebuie să călătorească minim 10 ore, 8 ore, nu știu în cât timp vor ajunge la București. Ajung la 19, pun oamenii în stradă 4-5 ore și îi îmbarcă în autocare și îi aduce înapoi. Oamenii ăia, timp de o zi, 24 de ore, nu fac baie, nu folosesc un WC, nu nimic. Cum să folosești oamenii ca pe niște animale? Chiar nu se gândesc oamenii ăștia?”, susține primarul.
Vladimir Petruț este de părere că un astfel de miting trebuia organizat cu două zile înainte: ”să duci oamenii, să-i cazezi într-un loc, să le oferi o masă civilizată, să facă un duș.”
Primarul a mai precizat că această manifestație de stradă a fost organizată pentru ca liderul PSD, Liviu Dragnea, să-și arate puterea și nicidecum împotriva abuzurilor, așa cum susține membrii partidului.
”Domnule, cum să faci tu miting în capitala țării, cânt tu conduci țara, tu ai prefecții, tu ai primarii 80%, tu ai președinții de consilii județene, tu ai prim-ministru, tu ai Guvernul României, tu ai Camera Deputaților, tu ai Senatul, poți legifera, poți face legi, poți să faci dezbateri publice, poți să discuți cu oamenii? Dacă din ăia 500.000 de oameni care vor fi strânși la miting un om pățește ceva, moare un om sau în autocare se întâmplă ceva, ce se întâmplă în România atunci? De acolo va ieși un carambol. Sau merg cumva să-l apere pe penalul Dragnea? Aici e problema. Nu poți să mergi să fii alături de un condamnat penal. Părerea mea personală este că acest miting este pentru iubitorul poporului, condamnatul penal Liviu Dragnea. Unii colegi cu care eu am discutat, și din teritoriu, și de aici din județ, mi-au spus că este un miting pe care și-l dorește Dragnea ca să arate ce putere are el”, a precizat primarul.
În urma acestor declarații, liderul PSD Maramureș, Gabriel Zetea, a reacționat și a subliniat faptul că primarul din Cavnic nu mai este membru PSD din februarie 2017, atunci când a anunțat personal că se retrage din toate funcțiile deținute în interiorul partidului, însă nu și-a prezentat până acum demisia.
”Am citit și eu cu surprindere declarațiile primarului din Cavnic, Petruț Vladimir despre PSD și despre mitingul împotriva abuzurilor organizat de PSD, sâmbătă, la ora 20:00, la București, în Piața Victoriei și doresc să fac câteva precizări. Primul lucru pe care îl semnalez este acela că Vladimir Petruț nu mai este de facto membru PSD din februarie 2017, când a anunțat public că renunță la toate funcțiile deținute în PSD și că nu susține politica partidului. Din lașitate nu și-a depus și demisia din funcția de primar obținută în numele PSD, însă pentru acest lucru îl vor sancționa căvnicarii. Mai mult, sunt de notorietate negocierile purtate în această perioadă cu PNL, ALDE, Pro România, UNPR, pentru a adera la unul dintre aceste partide și e posibil să fie mai multe, însă cu scuzele de rigoare, nu urmăresc activitatea tuturor. PSD va informa periodic căvnicarii despre activitatea administrației publice locale prin consilierii PSD locali și vom atrage atenția asupra nerealizărilor din acești ani datorate managementului de slabă calitate de la vârful Primăriei Cavnic”, a declarat președintele PSD Maramureș, Gabriel Zetea, potrivit jurnalmm.ro .
Seymour Hersh, jurnalist castigator al premiului Pulitzer
Sursa: jurnalmm.ro StirilePROTV
