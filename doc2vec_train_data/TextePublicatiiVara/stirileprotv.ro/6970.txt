Parchetul General extinde ancheta în dosarul Colectiv şi cercetează modul în care autorităţile au intervenit şi au îngrijit victimele imediat după tragedie.
Astfel, luni dimineaţa au fost audiate patru persoane, părinți ai căror copii au murit în urma incendiului din clubul Colectiv.
Ancheta este extinsă după ce părinţi şi victime au depus mai multe plângeri penale care vizează modul în care autoritățile române au gestionat criza provocată de numărul mare de victime.
”Noi avem de circa 2 ani de zile depusă o plângere, a urmat una de curând. În afară de cele două depuse a celor care sutem aici, mă rog, un grup mai mare, mai există multe alte plângeri. Vrem cu toții să aflăm ce s-a întâmplat după incendiu. De ce intervenția a fost cum a fost, de ce în spitalele noastre se declara că sunt bacterii și că copiii noștri vor fi tratați mai bine ca în Germania, pentru că avem noi toate condițiile. Deși în România nu a existat și nu există nici acum, la 2 ani jumate de la Colectiv nici măcar un pat de mare ars.
Pe mine mă interesează să știu de ce a murit copilul meu cu arsuri pe 28 % din suprafața corpului. Vreau să știu cine sunt cei care au declarat că în spitalul în care a fost internat copilul meu bacteriile sunt la nivel zero, ceea ce nu există în lumea asta.” - a declarat Eugen Iancu, președintele Asociației Colectiv.
Tatăl Teodorei Maftei, una din victimele de la Colectiv: ”Au fost omorâți cu bună știință”
Fiul său, Alexandru Iancu, în vârstă de 22 de ani, a murit din cauza rănilor suferite în incendiul din clubul Colectiv, pe 30 octombrie 2015.
Victor Ponta, Nicolae Bănicioiu, Gabriel Oprea și șeful Departamentului pentru Situații de Urgență, Raed Arafat, sunt vizați de o astfel de plângere penală , care a fost formulată încă din noiembrie 2016 de unii părinți ai tinerilor care au murit în incendiul din clubul ''Colectiv''.
Cu toți sunt acuzați că prin felul în care au reacționat după cumplitul eveniment au provocat moartea unor tineri care poate mai aveau o șansă la viață. În plângerea penală depusă la Parchetul General, părinții și rudele victimelor i-au acuzat pe cei aflați în funcții la momentul tragediei de crimă, abuz în serviciu, trafic de influență, omor cu intenție indirectă și inacțiune.
Primul vizat este ministrul Sănătății de la acea vreme, Nicolae Bănicioiu, apoi, pe lista celor considerați responsabili apar managerii spitalelor care au preluat răniții.
În urma incendiului din clubul Colectiv şi-au pierdut viaţa 64 de persoane - 27 în noaptea tragediei şi 37 ulterior, în spitale din Bucureşti şi din străinătate. 
Incendiul a izbucnit în timpul unui concert susţinut în clubul Colectiv de trupa rock românească Goodbye to Gravity, care îşi lansa albumul ”Mantras of War”. Solistul Andrei Găluţ este singurul membru al trupei care a supravieţuit tragediei.
Luni, 18 iunie, urmează noi audieri în cadrul dosarului Colectiv, aflat pe rolul Tribunalului Bucureşti.
