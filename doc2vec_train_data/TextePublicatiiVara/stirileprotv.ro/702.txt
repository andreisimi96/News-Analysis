Sursa: Global News
Numărul solicitărilor de azil venite din partea cetăţenilor români, în Canada, a crescut semnificativ, după ce guvernul de la Ottawa a ridicat obligativitatea vizelor pentru cetăţenii români și bulgari care călătoresc în Canada.
Astfel, Executivul canadian a decis introducerea unei limite de cereri de azil pentru români, iar depășirea acestui plafon va duce la reintroducerea vizelor.
Potrivit Global News , care citează oficiali canadieni, de la 232 de cereri înregistrate în luna februarie, numărul acestora a crescut la 1.022, până în luna mai. În 2017, s-au înregistrat doar 122 de cereri de azil din partea cetățenilor români, iar în 2016, dintre cele 120 de cereri din partea românilor, doar două au fost acceptate.
În acest sens, Executivul canadian a stabilit o limită de cereri de azil pe care le va accepta din partea românilor. Dacă plafonul va fi depășit, se va ajunge la reintroducerea vizelor pentru intrarea în această țară.
Anunțul a fost făcut, joi, de oficialii canadieni, după ce autoritățile au semnalat o creștere semnificativă a numărului de solicitări de azil venite din partea românilor, în ultima perioadă.
Cât costă o rezidență sau altă cetățenie. Statele lumii în care este cel mai ieftin să te muți
Românii pot călători în Canada fără vize, începând din 1 decembrie 2017, pentru şederi de maximum 6 luni în scop turistic, pe baza oricărui paşaport românesc valabil.
Conform regimului aplicabil resortisanţilor tuturor celorlalte state exceptate de la obligativitatea vizelor de intrare în Canada, cetăţenii români care intenţionează să meargă cu avionul spre Canada, pentru şedere sau tranzit, trebuie să obţină în prealabil o Autorizaţie de călătorie electronică (Electronic Travel Authorization – eTA).
Autorizaţia de călătorie electronică eTA se va putea obţine doar online, prin accesarea paginii de internet www.Canada.ca/eTA-Romania. Aplicaţia aferentă va deveni disponibilă pentru cetăţenii români numai de vineri, 1 decembrie 2017, de la orele 16:00 (ora României). În consecinţă, cetăţenii români care şi-au planificat zboruri directe cu destinaţia Canada, cu decolare înainte de ora respectivă, nu pot obţine eTA anterior îmbarcării şi nu pot intra în Canada decât în baza unei vize valabile, chiar dacă avionul va ateriza pe teritoriul canadian ulterior orei specificate.
Românii care intenţionează să intre în Canada pe cale terestră (rutieră / feroviară) sau maritimă (la bordul unei ambarcaţiuni, inclusiv al unui vas de croazieră) trebuie să aibă doar un paşaport valabil, fără a mai fi necesară obţinerea eTA.
Autorizaţia de călătorie electronică (eTA) reprezintă o cerinţă impusă tuturor cetăţenilor străini exoneraţi de obligativitatea vizei canadiene, care tranzitează sau călătoresc în Canada pe calea aerului. Autorizaţia eTA are o valabilitate de 5 ani (sau, după caz, până la expirarea valabilităţii paşaportului).
Procedura obţinerii eTA este simplă, durează doar câteva minute şi se realizează exclusiv online, prin completarea unui formular electronic cu datele personale ale pasagerului.
Pentru obţinerea eTA şi, ulterior, pentru accesul pe teritoriul canadian, cetăţenii români trebuie să fie în posesia unui paşaport valabil, indiferent de tipul acestuia (paşaport simplu electronic, paşaport simplu, paşaport simplu temporar, paşaport diplomatic, paşaport de serviciu).
Cetăţenii români care deţin deja o viză canadiană valabilă o pot utiliza în continuare, până la expirarea termenului de valabilitate, fără a mai fi necesară obţinerea eTA.
Românii care au obţinut deja eTA după data de 01.05.2017, întrucât se încadrau la categoriile cărora li s-a aplicat prima etapă de liberalizare a regimului de vize (titulari ai unei vize de rezidenţă temporară în Canada în ultimii 10 ani sau ai unei vize valabile tip non-immigrant pentru SUA), pot continua să călătorească cu avionul în Canada, pe baza aceleiaşi eTA, până la expirarea valabilităţii acesteia sau a paşaportului.
De asemenea, cetăţenii români care intenţionează să urmeze în Canada studii cu durata de peste 6 luni sau să să lucreze,, indiferent de durată, trebuie să obţină în prealabil un permis de studii, respectiv de muncă.
Seymour Hersh, jurnalist castigator al premiului Pulitzer
Sursa: Global News
