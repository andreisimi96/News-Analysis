2 iulie 2018 07:01 / 9275 vizualizari
Vimetco, acţionarul principal al Alro Slatina, și Conef SA vor să vândă peste 50% din acțiunile combinatului pe bursă
Acţionarul principal al Alro Slatina, Vimetco, care deţine 84,18% din acţiuni, împreună cu Conef SA, intenţionează să vândă aproximativ 53,7% din acţiunile combinatului printr-o ofertă publică secundară ce va fi derulată pe Bursa de la Bucureşti în perioada 2 - 16 iulie 2018, potrivit prospectului aferent ofertei publicat pe BVB.
Facebook Twitter RSS Feed Newsletter
Suma estimată să fie obţinută în urma tranzacţiei depăşeşte 2,37 miliarde de lei.
"Prin vânzarea Acţiunilor Oferite în conformitate cu Oferta, se preconizează că Acţionarii Vânzători vor încasa, în total, 2.371.829.245,20 RON (...) Comisioanele şi cheltuielile totale estimate a fi achitate de către Acţionarii Vânzători în legătură cu Oferta sunt de aproximativ 84,8 milioane lei. Comisioanele sau cheltuielile aferente Ofertei nu le vor fi pretinse investitorilor de către Societate sau de către vreunul dintre Acţionarii Vânzători", se precizează în documentul citat de Agerpres .
Oferta de vânzare are în vedere până la 383,791 milioane de acţiuni Alro, dintr-un total de 713,779 milioane de titluri.
Preţul de subscriere este de maximum 6,18 lei/acţiune pentru tranşa Investitorilor de Retail în timp ce pentru tranşa investitorilor Instituţionali subscrierea se poate face la orice preţ până la preţul maxim.
Intermediarii ofertei sunt: Deutsche Bank AG. şi UBS Investment Bank (Coordonatori Globali), şi Banca Comercială Română, BRD - Groupe Societe Generale, BT Capital Partners, Raiffeisen Centrobank şi Banca IMI S.p.A. (Manageri asociaţi).
Grupul Alro a înregistrat, în primul trimestru din 2018, un profit net consolidat de 125 de milioane de lei, în creştere cu aproape 39% faţă de aceeaşi perioadă din 2017, când a raportat 90 de milioane de lei. Cifra de afaceri a Grupului a crescut în T1 2018 cu aproape 10%, la 749 milioane de lei, comparativ cu 681 milioane de lei, în T1 2017.
Alro este o subsidiară a Vimetco N.V., companie globală de aluminiu primar şi procesat, integrată pe verticală. Alro este unul dintre cei mai mari producători integraţi pe verticală din Europa, după capacitate, având o capacitate de producţie instalată de 265.000 tpa.
autor: InCont.ro ,  2 iulie 2018 07:01
Mai multe despre:
