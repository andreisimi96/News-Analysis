Președintele PSD Liviu Dragnea s-a arătat iritat de faptul că jurnaliștii au vrut să-i pună întrebări premierului Viorica Dăncilă, după conferința de presă în care el tocmai vorbise despre ședința CEXN al PSD.
Mai mulți reporteri au încercat să ajungă la Viorica Dăncilă, care se afla împreună cu Liviu Dragnea pe holurile Palatului Parlamentului, după ședința Comitetului Executiv Național al PSD.
Inițial, președintele PSD a gesticulat ridicând mâinile și împiedicându-i pe jurnaliști să ajungă la Viorica Dăncilă, care, între timp ... a ajuns la unul dintre lifturile din Camera Deputaților.
Iar după ce unii reporteri au întrebat de ce nu sunt lăsați să pună întrebări premierului Dăncilp, Dragnea a negat că ar face așa ceva:
Liviu Dragnea: De ce alergați după mine? Eu asta vă întreb.
Jurnaliști: Nu după dumneavoastră, noi alergăm după doamna Dăncilă.
Liviu Dragnea: Atunci mai are rost să fac conferință de presă? Nu.
Jurnaliști: Ne dați voie să punem întrebări?
Liviu Dragnea: Dar nu vă opresc eu!
În urmă cu aproximativ 2 săptămâni, președintele PSD Liviu Dragnea nu a lăsat-o pe premierul Viorica Dăncilă să răspundă la o întrebare legată de o temă politică .
Aflați la Palatul Parlamentului, cei doi lideri politici au dat declarații jurnaliștilor pe mai multe teme, până când Dăncilă a fost întrebată dacă este de părere că s-ar impune declanșarea procedurii de suspendare din funcție a președintelui României Klaus Iohannis.
Dragnea a intervenit, precizând scurt, ”Nu”, anunțându-i pe jurnaliști că Viorica Dăncilă urmează să participe la o ședință de Guvern și că trebuie lăsată să plece.
Viorica Dăncilă a fost ținta ironiilor pe internet în ultima perioadă, din cauza gafelor pe care le-a comis în calitate de premier al României.
