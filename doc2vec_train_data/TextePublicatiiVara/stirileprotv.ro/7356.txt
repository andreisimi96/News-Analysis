3.000 de poliţişti francezi îl caută pe infractorul care a reuşit să evadeze din închisoare la capătul unei operaţiuni demne de un film.
Succesul lui e cu atât mai stânjenitor pentru autorităţile franceze cu cât individul este la a doua evadare. Era condamnat la 25 de ani de închisoare pentru moartea unei poliţiste, într-un jaf pus la cale de el. Culmea este că jaful a fost comis la scurt timp după ce infractorul scrisese o carte în care jura că s-a îndreptat.
Un deţinut a filmat cu telefonul mobil momentul în care indivizi înarmaţi îl eliberează pe cunoscutul gangster francez Redoine Faid. Trei indivizi au capturat un elicopter, cu tot cu pilot, de la o şcoală de instructaj. Apoi, aparatul de zbor a aterizat în curtea de protocol a penitenciarului, care nu e asigurată cu plasă de protecţie deasupra.
Indivizii erau foarte bine informaţi. Cunoşteau această vulnerabilitate şi au exploatat-o.
Doi bărbaţi îmbrăcaţi în negru, cu cagule pe faţă şi puşti Kalaşnikov, au intrat în clădirea în care se afla sala de vizite.
Un gangster periculos a evadat din închisoare cu elicopterul
Cyril Frey, reprezentantul sindicatului gardienilor: "Aveau fumigene la ei. Au reuşit să pătrundă prin patru uşi cu ajutorul unui polizor şi au ajuns în sala unde se afla Faid împreună cu fratele lui. L-au luat pe Faid şi s-au întors la elicopter. Totul a durat mai puţin de zece minute."
Elicopterul a decolat şi, după puţin timp, a aterizat într-o zonă învecinată, unde pe Faid îl aştepta o maşină care l-a preluat.
Edouard Philippe, premierul Franţei: "Au fost mobilizaţi 2.900 de poliţişti şi jandarmi pentru a găsi acest individ, despre care ştim că e periculos, ştim că e hotărât. Vreau să-l prindem cât mai repede, pentru că o asemenea evadare nu e acceptabilă."
Nu este prima evadare a lui Faid. În 2013, el a reuşit să fugă din penitenciar la jumătate de oră după ce fusese dus acolo. S-a folosit de patru gardieni pe post de scuturi umane și a aruncat câteva uși în aer, cu dinamită. Atunci a fost prins după o lună şi jumătate.
Redoine Faid e poreclit ”Scriitorul”, pentru că şi-a scris biografia în 2010, când era liber. Atunci a făcut turul televiziunilor, dând asigurări că a lăsat în urmă viața de infractor.
