Fostul preşedinte al Statelor Unite, George H.W. Bush, în vârstă de 93 de ani, a fost internat în spital duminică, după "un episod de hipotensiune şi oboseală", a anunţat purtătorul său de cuvânt, Jim McGrath.
"Preşedintele George H. W. Bush a fost internat la Southern Maine Health Care astăzi (duminică) după un episod de hipotensiune şi oboseală. Probabil va rămâne câteva zile sub observaţie. Fostul preşedinte este conştient şi alert şi nu are dureri", a anunţat pe Twitter purtătorul său de cuvânt, relatează Agerpres.
El a fost spitalizat în Maine, un stat din nord-estul SUA.
Fostul preşedinte republican (1989-1993) a mai fost internat în spital în aprilie, la o zi după funeraliile soţiei sale, Barbara, pentru o infecţie.
Fostul vicepreşedinte al lui Ronald Reagan suferă de boala Parkinson, ceea ce îl obligă de mai mulţi ani să se deplaseze într-un scaun rulant.
Soţia sa, Barbara Bush, stâlp al uneia dintre cele mai mari familii politice din Statele Unite, a decedat la 17 aprilie la vârsta de 92 de ani.
Bush şi soţia lui au fost căsătoriţi timp de 73 de ani.
Ei au avut şase copii, printre care George W. Bush, preşedinte între 2001 şi 2009, 17 nepoţi şi şapte strănepoţi.
Seymour Hersh, jurnalist castigator al premiului Pulitzer
