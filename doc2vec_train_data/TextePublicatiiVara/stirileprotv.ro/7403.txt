Senatorul PNL Alina Gorghiu, membru al comisiei parlamentare care modifică legile justiției - comisie care este condusă de deputatul PSD Florin Iordache - susține că amendamentul adus luni la abuzul în serviciu este o ”aministie mascată” pentru Dragnea.
”Abuzul în serviciu! Măcel! Definiția aceasta a PSD înseamnă închiderea majorității dosarelor pe această infracțiune!
Au scos terții ca beneficiari ai acestei infracțiuni! Asta deși majoritatea dosarelor sunt cu persoane terțe beneficiare. Ca să nu mai zic ca se reduc limitele de pedeapsă, închisoare de la 2-5 ani, deci se reduc și termenele de prescripție.
Adică faptele până 2012 vor fi prescrise. Super legiferare! Dragnea, încă puțin și deschizi șampania pentru amnistia asta mascată!!!” - a scris pe Facebook senatorul PNL Alina Gorghiu.
Ministrul Toader vrea pedepsirea abuzului în serviciu numai dacă funcționarul ”obține un folos patrimonial”
Ministerul Justiției a transmis luni comisiei speciale comune a Senatului și Camerei Deputaților, condusă de Florin Iordache, o propunere de modificare a articolului 297 din Legea 286/2009 privind Codul Penal.
Acest articol se referă la abuzul în serviciu, iar propunerea ministrului Justiției este impunerea unui prag echivalent cu salariul minim, însă numai dacă funcționarul public ”obține pentru sine, soț, rudă sau afin până la gradul al II lea inclusiv, un folos patrimonial și prin aceasta cauzează o pagubă, certă și efectivă”.
La rândul său, preşedintele USR, Dan Barna, consideră că ministrul Justiţiei, Tudorel Toader, comite "un abuz în serviciu" prin noua definiţie propusă pentru această infracţiune care "prejudiciază interesele tuturor românilor cinstiţi".
"Ministrul Justiţiei comite "un abuz în serviciu", simbolic vorbind, prin anularea faptei de abuz în serviciu pentru care a fost condamnat Liviu Dragnea. Noua definiţie pe care această slugă a infractorilor o propune comisiei parlamentare prejudiciază interesele tuturor românilor cinstiţi. Tudorel Toader şi Florin Iordache acţionează ca simple slugi ale infractorului Liviu Dragnea, exclusiv pentru a-l scăpa pe stăpânul lor de asumarea răspunderii penale şi în beneficiul tuturor infractorilor din România. Tudorel Toader a venit cu o propunere care redefineşte abuzul în serviciu astfel încât Liviu Dragnea şi toţi funcţionarii publici care şi-au bătut joc de români rămân nepedepsiţi. Dacă această propunere trece de votul Parlamentului, va deveni perfect legal să atribui ilegal un contract din bani publici sau să plăteşti de la stat oameni care lucrează de fapt pentru PSD şi Liviu Dragnea", a scris Barna, luni, pe pagina sa de Facebook.
El a explicat că modificările vor fi următoarele: "abuzul în serviciu dispare, iar fapta devine similară cu luarea de mită; prin introducerea, cu privire la incriminarea funcţionarilor publici, a sintagmei 'care refuză să îndeplinească un act', cei de la PSD - ALDE se pun într-o poziţie de maximă putere asupra funcţionarilor publici pe care îi pot şantaja în voie şi dacă în textul iniţial era trecută ca sancţiune; 'interzicerea exercitării dreptului de a ocupa o funcţie publică' - această prevedere lipseşte cu desăvârşire din propunerea de astăzi".
Barna susţine că "obiectivul" actualei majorităţi este "să îi scape pe infractori".
"Pentru actuala majoritate şi pentru Guvernul Dăncilă nu contează soarta zecilor de mii de români afectaţi de inundaţiile din ultimele zile, de dărâmarea unor poduri ori de surparea unor drumuri sau de lipsa accesului la servicii publice. Singurul obiectiv al lor rămâne cel declarat de Liviu Dragnea în urmă cu două săptămâni - să îi scape pe infractori! Vedem că deja legiferează nu doar pentru a-l scăpa pe Dragnea, dar şi pentru a forţa rămânerea pe viaţă în funcţie publică a oricărui infractor. Noi decidem dacă le permitem în continuare să îşi treacă România pe persoană fizică", a adăugat Barna în postarea de pe Facebook.
Pe de altă parte, el atrage atenţia că devine ilegală folosirea cuvântul "penal", pentru că utilizarea lui de către un funcţionar public sau reprezentant al unei autorităţi a statului se va pedepsi cu închisoare de la 6 luni la 3 ani.
"Acesta este sensul articolului votat acum de majoritatea PSD - ALDE: Fapta funcţionarului public care înainte de pronunţarea unei hotărâri de condamnare definitive se referă la o persoană suspectată sau acuzată ca şi cum aceasta ar fi fost condamnată se pedepseşte cu închisoare de la 6 luni la 3 ani. Dacă declaraţia se face în numele unei autorităţi publice, pedeapsa se măreşte cu o treime. Prin acest articol PSD urmăreşte să îl pedepsească, cu închisoarea, pe preşedintele Klaus Iohannis care a fost sancţionat de CNCD pentru declaraţia: 'Nişte penali fac o încercare disperată să atace şi să discrediteze DNA'", a scris Barna, pe Facebook, într-o nouă postare.
Seymour Hersh, jurnalist castigator al premiului Pulitzer
Tags: abuzul in serviciu, ministerul Justitiei, Tudorel Toader, Liviu Dragnea, legile justitiei, codul penal, Parlament, Florin Iordache, Alina Gorghiu,
Un deputat USR a rupt Codul Penal, după ce a auzit propunerea ministrului Toader privind abuzul în serviciu
Ministrul Toader vrea pedepsirea abuzului în serviciu numai dacă funcționarul ”obține un folos patrimonial”
Care sunt cele mai importante modificări ale Codului Penal, aplicate de comisia Iordache
