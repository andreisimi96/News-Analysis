Adjunctul secretarului de stat al Statelor Unite, Wess Mitchell, le-a transmis liderilor politici de la Bucureşti să nu facă paşi înapoi în lupta anti-coruptie.
Aflat într-un turneu în Europa Centrală şi de Est, Wess Mitchell a discutat luni cu autorităţile romăne despre securitatea zonei noastre şi despre dezvoltarea economiei. Mitchell nu a comentat decizia Curţii Constituţionale de a cere preşedintelui revocarea Codruței Kovesi, dar a menţionat că Statele Unite urmăresc situaţia.
"România a făcut progrese uriaşe şi vreau să îi îndemn pe liderii României să pună legea deasupra politicii şi să nu ducă politicul în legi. Cred că o spunem foarte clar, am spus-o şi o vom mai spune, începând cu Preşedintele, că Statele Unite sprijină instituţiile anticorupţie ca pe un pilon de bază al democraţiei voastre şi vom continua să urmărim situaţia îndeaproape", a spus Wess Mitchell.
El a spus că SUA aplaudă şi încurajează România în lupta anticorupţie, pentru că astfel pot fi eliminate "vulnerabilităţile pe care puteri ostile le-ar folosi pentru a submina statul din interior". "Progresul înregistrat de România în combaterea corupţiei e impresionant. Îl aplaudăm şi vă încurajăm să continuaţi pentru că aşa eliminaţi vulnerabilităţile pe care puteri ostile le-ar folosi pentru a vă submina statul din interior".
Asistentul Secretarului de Stat al SUA pentru Europa şi Eurasia a mai declarat că instituţiile anticorupţie sunt mărturie a faptului că românii sunt curajoşi în apărarea libertăţilor pe care le-au vrut în 1989. Mitchell a punctat că, spre deosebire de 1989, când era una dintre cele mai sărace ţări din Europa, astăzi, România este membră a NATO şi UE, iar economia ţării este una dintre cele mai dinamice de pe continent. Diplomatul a precizat că acestui progres i se alătură şi cel privind lupta anticorupţie.
"În ultimii ani, aţi făcut numeroase progrese privind lupta anticorupţie. Nu sunteţi singuri în această luptă. Fiecare ţară din lume trebuie să lupte împotriva corupţiei. Ştiţi din vremea comunismului ce forţă vicleană poate fi corupţia, iar lupta împotriva ei necesită legi eficiente şi curaj. Instituţiile voastre anti-corupţie sunt mărturie a faptului că românii sunt curajoşi în apărarea libertăţilor pe care le-au vrut în 1989. Aşa cum spune Constituţia voastră: Nimeni nu este mai presus de lege. Asta este esenţa a ceea ce înseamnă să fii vestic”.
El a susţinut că progresul făcut de România în combaterea corupţiei este "evident”. Întrebat despre amendamentele aduse Legilor justiţiei, Mitchell a precizat că "SUA susţin lupta anticorupţie şi asta ar trebui să îi încurajeze pe români”.
"România este un foarte apropiat aliat şi un partener strategic pentru SUA”, a mai spus el, amintind şi de faptul că anul acesta ţara noastră sărbătoreşte 100 de ani şi că Statele Unite au jucat un rol important în înfăptuirea ţării. "Sunteţi vestici pentru că aţi ales asta, prin decizia de a adera la NATO şi UE”.
