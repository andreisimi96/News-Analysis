Producătorul hollywoodian căzut în dizgraţie Harvey Weinstein, acuzat la 25 mai pentru un viol în 2013 şi o agresiune sexuală în 2004, a pledat marţi nevinovat în faţa unui tribunal din Manhattan, informează AFP, preluat de Agerpres.
Mogulul în vârstă de 66 de ani - catalizator al mişcării #MeToo după ce a fost acuzat de circa 100 de femei de abuzuri sexuale, variind de la hărţuire la viol - a pledat nevinovat la trei capete de acuzare, unul pentru agresiune sexuală şi două pentru viol.
În caz de condamnare, el riscă până la 25 de ani de închisoare.
Îmbrăcat în costum sobru şi cravată, Weinstein nu a spus decât câteva cuvinte în timpul audierii, în faţa unei săli pline. "Nevinovat", a răspuns producătorul cu o voce abia perceptibilă judecătorului care l-a întrebat cum intenţionează să pledeze. În mai multe rânduri, el a răspuns apoi cu un simplu "da" atunci când judecătorul i-a reamintit condiţiile eliberării condiţionate.
Avocatul său, Ben Brafman, a fost cel care a vorbit o mare parte a audierii, referindu-se la prezumţia de nevinovăţie de care trebuie să beneficieze producătorul, deşi presupusele abuzuri sexuale de care est acuzat Weinstein au fost tratate pe larg de către mass-media şi opinia publică.
Harvey Weinstein, eliberat contra unei cauţiuni de 1 milion de $. Imagini cu mogulul predat poliției
Identitatea femeii care îl acuză pe Weinstein de viol nu a fost dezvăluită. Avocatul mogulului, Ben Brafman, a afirmat că aceasta a avut o relaţie 10 ani cu producătorul, însă informaţia nu a fost confirmată.
Femeia care-l acuză de agresiune sexuală pe Weinstein este Lucia Evans, în prezent consultantă de marketing, şi actriţă aspirantă la momentul presupusei infracţiuni. Ea a povestit că producătorul a forţat-o să îi facă sex oral în birourile companiei de producţie Miramax, în timp ce îi promitea un loc în reality show-ul său pentru viitoarele modele "Project Runway".
Prin intermediul avocaţilor săi, Weinstein a negat - de la primele dezvăluiri împotriva sa din octombrie anul trecut - orice relaţii sexuale neconsuale. El rămâne în libertate, în schimbul unei cauţiuni de un milion de dolari, purtând o brăţară electronică şi având posibilitatea de a călători limitat în statele New York şi Connecticut.
Producătorul este vizat, de asemenea, de anchete penale în Los Angeles şi Londra, dar New York-ul este singura jurisdicţie în care a fost acuzat oficial în această etapă. Nu în ultimul rând, lui Weinstein i-au fost intentate procese civile de către 12 femei.
Pregătirea procesului va dura probabil mai multe luni, iar apărarea va trebui să să se lupte pentru a încerca să împiedice alte femei care pretind că au fost agresate de producător să depună mărturie.
Specialiştii nu exclud ca Weinstein să pledeze vinovat în cele din urmă pentru a obţine o sentinţă redusă, dacă avocaţii săi vor estima că procesul nu poate fi câştigat.
Seymour Hersh, jurnalist castigator al premiului Pulitzer
