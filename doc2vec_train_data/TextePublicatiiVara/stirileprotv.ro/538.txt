Vânzătoarea unui magazin alimentar din Arad a fost lovită cu pumnul în față de către un client, după ce bărbatul a refuzat să mai cumpere o caserolă de înghețată și a aruncat-o pe vitrina frigiderului.
Între bărbat și vânzătoare a avut loc, mai întâi, o discuție aprinsă. Ulterior, individul a vrut să plece, dar pentru că femeia a continuat cearta, el a revenit în magazin. Bărbatul a lovit-o cu pumnul pe vânzătoare și, din greșeală, a atins-o și pe o tânără care încerca să îi despartă.
În imagini se vede cum clientul se năpustește asupra vânzătoarei, iar femeia îl trage de tricou și îl împinge într-o vitrină. În urma conflictului, niciunul dintre protagoniști nu a avut nevoie de îngrijiri medicale.
Vânzătoarea a chemat poliția și a depus plângere împotriva agresorului.
