PNL şi USR au protestat faţă de decizia Biroului permanent al Camerei Deputaţilor ca votul final pentru modificarea Codului de procedură penală să fie dat luni în plen, relatează Agerpres.
"PNL şi USR au părăsit şedinţa Biroului Permanent pentru că nu putem gira acest comportament abuziv pe care PSD, susţinut şi de colegii din Birou de la ALDE şi de la minorităţile maghiare, îl au în continuare referitor la procedura parlamentară. Pentru a rezolva pe repede înainte Codul penal şi Codul de procedură penală, PSD astăzi forţează regulamentul în condiţiile în care există suficient timp pentru ca acest proiect de lege să fie dezbătut temeinic şi să fie votat în cunoştinţă de cauză. Este de netolerat faptul că pentru a apăra un grup din conducerea PSD cu comportament infracţional să sfidezi dreptul opoziţiei de a fi informată cu privire la proiectele de lege care intră pe ordinea de zi, dreptul opoziţiei de a participa la stabilirea ordinii de zi, dreptul opoziţiei de a se manifesta prin dezbatere temeinică", a afirmat, după şedinţa conducerii Camerei Deputaţilor, liderul grupului liberal, Raluca Turcan.
Potrivit lui Turcan, pentru PSD contează doar ca acest Cod, "care îi absolvă de vină pe foarte mulţi din conducerea PSD suspectaţi de probleme penale", să fie votat.
"Aş face un apel care se îndreaptă spre cei din PSD care resping un astfel de comportament abuziv la cheremul lui Liviu Dragnea şi de asemenea membri ai Parlamentului care resping o astfel de abordare prin care Parlamentul devine un subterfugiu pentru rezolvarea problemelor individuale, îi chemăm să susţină moţiunea de cenzură pe care PNL împreună cu USR şi PMP o vom depune săptămâna aceasta", a adăugat Turcan.
La rândul său, liderul grupului USR, Claudiu Năsui, a afirmat că este un abuz al actualei puteri.
"A fost şedinţa Biroului permanent din care am plecat din sală, împreună cu colegii de la PNL, pentru că se întâmplă un mare abuz. După cum ştiţi, Codul de procedură penală care se dezbate chiar acum în notoria comisie Iordache, asupra căruia nu s-a făcut niciun raport, va trece la vot final chiar astăzi. Deci, colegii de la Biroul permanent ne-au anunţat lucrul acesta. Este o acţiune neregulamentară şi este o acţiune total nedemocratică. Ceea ce vizează Puterea în momentul acesta, partidele de guvernământ, este să treacă pe repede înainte încă una dintre legile care subminează statul de drept şi justiţia în România", a spus Năsui.
El a adăugat că este vorba de o încălcare a art. 87 din Regulament care prevede ca rapoartele comisiei trebuie să stea cel puţin 5 zile să fie consultate de absolut toţi parlamentarii. Biroul permanent al Camerei Deputaţilor a decis ca votul final pentru modificarea Codului de procedură penală şi pentru reexaminarea Legii 304/2004 privind organizarea judiciară să se dea luni în plen.
Conducerea Camerei a decis ca votul pe cele două proiecte să se dea luni, după finalizarea dezbaterilor, şi nu miercuri, la 12,00, când în programul normal al forului figurează şedinţa de vot final. Comisia pentru elaborarea legilor Justiţiei a început luni, de la ora 12,00, dezbaterea pe cele două proiecte, urmând să adopte şi rapoarte în cazul acestora
Seymour Hersh, jurnalist castigator al premiului Pulitzer
