Matteo Salvini, politicianul care a adus miniştri de extremă dreapta în guvernul italian, şi-a sărbătorit joi seară succesul în faţa simpatizanţilor Ligii promiţând "o abordare culturală uşor diferită", relatează AFP.
Noul Cabinet al Italiei va fi instalat vineri, după ce Mişcarea 5 Stele şi Liga au convenit formarea unui Guvern de coaliţie, iar preşedintele Sergio Mattarella a acceptat lista miniştrilor prezentată de premierul desemnat Giuseppe Conte.
"Fără a promite miracole, pot să spun că mi-ar plăcea ca după primele luni ale acestui guvern al schimbării să avem o ţară cu puţine impozite în minus şi puţină securitate în plus, puţin mai multă muncă şi puţin mai puţin imigranţi clandestini", a declarat noul ministru de interne la un miting de la Sondrio, din apropiere de frontiera elveţiană.
În ceea ce priveşte migranţii, "porţile sunt deschise în Italia pentru oamenii de bine, dar va fi un bilet doar dus acasă pentru cei care vin să producă dezordine şi se gândesc să fie întreţinuţi pe viaţă", a promis el.
El a explicat că i-a cerut joi noului şef al guvernului, Giuseppe Conte, "să acorde o atenţie specială celor 5 miliarde de euro care sunt destinate în acest an întreţinerii miilor de migranţi din această ţară".
"Aş vrea să o reducem considerabil. Mi se pare puţin prea mult. Vom avea o abordare culturală uşor diferită", a spus el.
"Italia este cea mai frumoasă ţară din lume, nu avem pentru ce să-i invidiem pe germani, francezi sau luxemburghezi. Ne vom ocupa de faptul de a face din nou din Italia un actor de prim plan în Europa", a mai spus el.
"Cu bune maniere, fără a crea confuzie, dar m-am săturat de guvernele care în ultimii ani au mers la Bruxelles cu pălăria în mână pentru a cere 'vă rog, o bucăţică pentru Italia'. Nimeni nu trebuie să-şi permită să ne trateze drept hoţi, cerşetori, întreţinuţi, buni de nimic, paraziţi", a adăugat el.
El a făcut astfel referire la preşedintele Comisiei Europene, Jean-Claude Juncker, care a declarat joi că italienii au nevoie de "mai multă muncă, mai puţină corupţie, de seriozitate". Cuvinte scoase din context, potrivit unei purtătoare de cuvânt a Comisiei Europene.
În afară de preşedintele Consiliului de miniştri, Giuseppe Conte, care făcea parte din echipa guvernamentală propusă de M5S înainte de alegerile legislative de la 4 martie, mişcare antisistem este reprezentată de opt miniştri: dezvoltare economică şi muncă (super-minister încredinţat liderului său Luigi Di Maio), justiţie, relaţii cu parlamentul, portofoliul dedicat sudului, apărare, infrastructură şi transporturi, cultură şi turism şi mediu.
Liga (extremă dreaptă) obţine şapte ministere: interne (atribuit liderului Matteo Salvini), afaceri europene, funcţie publică, afaceri regionale, familie şi persoane cu handicap, agricultură şi educaţie.
La aceste portofolii se adaugă postul, strategic, de secretar al preşedintelui Consiliului, atribuit mâinii drepte a lui Salvini, Giancarlo Giorgetti.
Ministerul Economiei şi Finanţelor îi revine unui universitar mai degrabă apropiat de Ligă, Giovanni Tria.
Numai cinci femei vor face parte din acest executiv restrâns, ocupând posturile de la apărare, sănătate, funcţie publică, afaceri regionale şi de la Ministerul Sudului.
Ministru de externe va fi "tehnocratul" Enzo Moavero Milanesi, deja ministru în guvernele lui Mario Monti (2011-2013) şi Enrico Letta (2013-2014).
Noul guvern italian va depune jurământul vineri după-amiază în faţa preşedintelui republicii Sergio Mattarella, urmând să ceară votul de încredere al Parlamentului la începutul săptămânii viitoare
Ministru de Interne şi viceprim-ministru - Matteo Salvini (Liga)
Ministru al Industriei şi viceprim-ministru - Luigi Di Maio (M5S)
Ministru de Externe - Enzo Moavero Milanesi (independent, ex-ministru al Afacerilor Europene)
Ministrul Economiei - Giovanni Tria
Ministerul Apărării - Elisabetta Trenta (M5S)
Ministerul Justiţiei - Alfonso Bonafede (M5S)
Ministerul Sănătăşii - Giulia Grillo (M5S)
Ministerul pentru Afaceri Europene - Paolo Savona (independent)
Subsecretar al prim-ministrului: Giancarlo Giorgetti (Liga)
Ministerul pentru probleme Parlamentare - Riccardo Fraccaro (M5S)
Ministerul Agriculturii - Gian Marco Centinaio (Liga)
Ministerul Infrastructurii - Danilo Toninelli (M5S)
Ministerul Educaţiei - Marco Bussetti (Liga)
Ministerul Culturii - Alberto Bonisoli (M5S)
Ministerul Mediului - Sergio Costa (M5S)
Ministerul Afacerilor Regionale - Erika Stefani (Liga)
Ministerul pentru Familie - Lorenzo Fontana (Liga)
Seymour Hersh, jurnalist castigator al premiului Pulitzer
