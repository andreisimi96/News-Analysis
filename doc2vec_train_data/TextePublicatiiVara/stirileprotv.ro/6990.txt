Protocolul de cooperare între Serviciul Român de Informații, Parchetul General și Înalta Curte de Casație și Justiție a fost declasificat, luni.
În anul 2009 a fost semnat acordul de securitate SRI-PICCJ, iar în anul 2012 s-a realizat acreditarea de securitate a sistemului informatic interconectat. În luna martie 2017 a fost prelungită acreditarea până în 2020. Scopul acordului fiind atins, acesta poate fi pus la dispoziţia publicului, anunţă SRI, citat de News.ro.
„Procedura de declasificare a protocolului de cooperare între SRI şi PICCJ, lansată la finalul lunii mai de directorul SRI, domnul Eduard Hellvig, s-a încheiat astăzi cu publicarea documentului. S-a avut în vedere faptul că protocolul nu mai conţine niciun fel de date sau informaţii care să pună în pericol securitatea naţională a României, aşa cum este definită astăzi de legislaţia în vigoare şi de recentele hotărâri în materie ale Curţii Constituţionale a României”, a precizat SRI.
Potrivit reprezentanţilor SRI, „principalul subiect tratat în cadrul protocolului se referea la crearea şi operaţionalizarea cadrului legal şi organizatoric pentru acreditarea de securitate a sistemului informatic comun de gestionare a informaţiilor clasificate vehiculate în procedurile de emitere a mandatelor de securitate naţională”.
„Semnarea protocolului a fost făcută ca urmare a emiterii unei solicitări cu caracter obligatoriu din partea ORNISS (martie 2006), prin care se impunea celor două instituţii încheierea unui acord reciproc de securitate, precum şi dobândirea, de PICCJ, a unui certificat de acreditare de securitate”, a mai informat Serviciul Român de Informații.
CSM a făcut public protocolul încheiat cu SRI în anul 2012
Potrivit reprezentanţilor insttuţiei, în aplicarea dispoziţiilor ORNISS, în anul 2009 a fost semnat acordul de securitate SRI-PICCJ, iar în anul 2012 s-a realizat acreditarea de securitate a sistemului informatic interconectat. În luna martie 2017 a fost prelungită acreditarea până în 2020. Astfel, scopul acordului fiind atins, acesta poate fi pus la dispoziţia publicului.
Protocolul declasificat poate fi consultat pe site-ul SRI .
Înalta Curte de Casație și Justiție: Protocolul avea ca obiect gestionarea informațiilor în procedurile de emitere a mandatelor de securitate naţională
Înalta Curte de Casaţie şi Justiţie a precizat, luni, după declasificarea protocolului de colaborare încheiat cu SRI și cu Parchetul General că acesta avea ca obiect înfiinţarea unui sistem informatic comun de gestionare a informaţiei clasificate în cadrul procedurilor de emitere a mandatelor de securitate naţională, informează Agerpres .
Potrivit sursei citate, procedura de declasificare a protocolului a fost iniţiată, în datele de 12 şi 16 aprilie 2018, de către Înalta Curte de Casaţie şi Justiţie, care a transmis solicitări scrise în acest sens celor două instituţii.
„Obiectul protocolului de cooperare este precizat în cuprinsul art. 3 şi a constat în exprimarea acordului de voinţă pentru înfiinţarea unui sistem informatic comun de gestionare a informaţiei clasificate în cadrul procedurilor de emitere a mandatelor de securitate naţională, potrivit legilor nr. 51/1991 şi nr. 535/2004. În situaţia interconectării mai multor sisteme informatice ce au drept scop gestionarea informaţiilor clasificate, se impunea, potrivit Directivei aprobate prin Ordinul nr. 172 din 10 martie 2006 al directorului general al ORNISS: încheierea unui acord reciproc de securitate şi emiterea certificatului de acreditare de securitate. Ca urmare, la data de 18 septembrie 2012, a fost aprobată de către ORNISS acreditarea de securitate a sistemului, aceasta fiind data la care s-a realizat obiectul protocolului în discuţie. Precizăm faptul că nu există acte adiţionale la acest protocol", se precizează în comunicatul instanței supreme.
Ce prevede protocolul
Procotolul dintre cele trei instituții a fost încheiat pentru „crearea unui sistem informatic sigur şi stabil, acreditat de Oficiul Registrului Naţional al Informaţiilor Secrete de Stat, necesar gestionării în condiţii de securitate şi operativitate maximă a informaţiilor în format electronic vehiculate în scopul îndeplinirii măsurilor” şi pentru „asigurarea de către S.R.I. a infrastructurii tehnice a sistemului necesară realizării activităţilor circumscrise domeniilor de cooperare”, informează News.ro.
Potrivit documentului, cooperarea între părţi se realizează cu respectarea următoarelor principii: „principiul statului de drept, care consacră supremaţia legii, egalitatea tuturor cetăţenilor în faţa legii, respectarea drepturilor fundamentale ale omului şi separaţia puterilor în stat; principiul responsabilităţii, care presupune ca autorităţile statului să răspundă pentru îndeplinirea atribuţiilor ce le revin; principiul competenţei materiale, impune respectarea atribuţiilor legale ale fiecărei părţi; principiul coerenţei şi continuităţii în cadrul cooperării, potrivit căruia părţile semnatare trebuie să conlucreze permanent şi să asigure un cadru unitar şi flexibil pentru realizarea obiectivelor ce trebuie îndeplinite; principiul proprietăţii intelectuale asupra informaţiilor ce fac obiectul cooperării, conform căruia informaţiile rămân proprietatea emitentului, difuzarea acestora către terţi fiind posibilă doar cu acordul expres al acestuia”.
„Fiecare parte va asigura protecţia informaţiilor clasificate primite, conform nivelului de clasificare atribuit de emitent”, se mai arată în document.
Semnatarii protocolului cooperează pentru „realizarea măsurilor ce vizează autorizarea desfăşurării unor activităţi de culegere de informaţii prin restrângerea temporară a exerciţiului unor drepturi şi libertăţi fundamentale, în condiţiile art.53 din Constituţia României, republicată şi pentru ”desfăşurarea altor activităţi circumscrise îndeplinirii responsabilităţilor ce revin părţilor, în conformitate cu prevederile legale ce le guvernează activitatea”.
Obiectivele cooperării între cele trei instituţii sunt „crearea unui sistem informatic sigur şi stabil, acreditat de Oficiul Registrului Naţional al Informaţiilor Secrete de Stat, necesar gestionării în condiţii de securitate şi operativitate maximă a informaţiilor în format electronic” şi „asigurarea de către S.R.I. şi punerea la dispoziţia P.Î.C.C.J. şi Î.C.C.J., în conformitate cu prevederile legale, a infrastructurii tehnice a sistemului necesară realizării activităţilor circumscrise domeniilor de cooperare”. În plus, s-a avut în vedere ”acordarea cu titlu gratuit de către S.R.I., a asistentei în domeniul protecţiei informaţiilor clasificate deţinute şi utilizate de P.Î.C.C.J. şi I.C.C.J., pentru prevenirea scurgerii de date şi informaţii cu acest caracter, transmise prin intermediul sistemului informatic”, dar şi ”corelarea activităţilor de solicitare, avizare şi aprobare a autorizării culegerii de informaţii prin măsuri ce implică restrângerea temporară a exerciţiului unor drepturi şi libertăţi fundamentale, în condiţiile art.53 din Constituţia României, conform principiului «necesităţii de a cunoaşte»”.
În plus, se avea în vedere „punerea la dispoziţie - pe bază de reciprocitate, în limitele competenţelor Părţilor - a informaţiilor, datelor, documentelor şi materialelor relevante şi utile pentru îndeplinirea atribuţiilor specifice, precum şi asigurarea protecţiei acestora, în zona de competenţă, în conformitate cu prevederile actelor normative oficiale şi interne în materie”.
„În situaţii excepţionale, pentru valorificarea unor oportunităţi operative, solicitările referitoare la autorizarea unor activităţi de culegere. de informaţii prin restrângerea temporară a exerciţiului unor drepturi şi libertăţi fundamental, în condiţiile art.53 din Constituţia României, republicată, pot fi transmise şi în format fizic, prin intermediul unităţii specializate a S.R.I. în transportul şi distribuirea corespondenţei oficiale”, se mai arată în document.
Seymour Hersh, jurnalist castigator al premiului Pulitzer
