Inquam Photos / George Calin
Primarul Capitalei, Gabriela Firea, are din nou cont de Facebook activ.
După ce a fost huiduită pe Arena Națională, luni, când a urcat pe scenă alături de Simona Halep, Gabriela Firea a scris pe Facebook că totul a fost pus la cale de ”aparatul sorosist” . Apoi, după ce mii de utilizatori au ironizat-o, pagina primarului a fost suspendată.
Gabriela Firea a susținut, într-un răspuns acordat Știrilor ProTV ,  că nu și-a închis pagina, ci ”s-a blocat a urmare a numărului mare de mesaje primite”. De atunci, pagina a mai fost redeschisă și închisă de câteva ori.
Joi, la ora 15:30, Gabriela Firea și-a reactivat pagina. Mesajul cu ”aparatul sorosist” nu mai apare, în schimb a fost anunțat un ”program prin care primăria va deconta teste genetice recomandandate de medicii oncologi”.
Mesajul postat joi de Gabriela Firea
”Primăria Capitalei demarează un program prin care va deconta teste genetice recomandandate de medicii oncologi.
La propunerea Primarului General, Consiliul General al Municipiului Bucureşti a aprobat astăzi proiectul de hotărâre privind ”Testarea genetică la cancerul de san în stadii incipiente”. Proiectul a fost aprobat în unanimitate.
Astfel, în perioada următoare Municipalitatea, prin ASSMB, urmează să demareze un program de sprijin pentru 1000 de pacienţi diagnosticaţi cu cancer de san, care au indicaţie medicală eliberată de un medic specialist oncolog privind efectuarea de testare genetică. Acest sprijin va consta în decontarea unei proceduri medicale de test molecular în valoare de 17.000 lei/beneficiar, sub formă de voucher.
Bugetul multianual al proiectului este de 17.000.000 lei pentru perioada septembrie 2018-decembrie 2019, pentru aproximativ 1000 de beneficiari. Mai exact, pe parcursul anului 2018 urmează să beneficieze de acest program 300 de pacienţi, urmând ca în cursul anului 2019 să fie acordate alte 700 de vouchere.
Criteriile de eligibilitate sunt următoarele:
- Cancer de san în stadii incipiente
- Criteriile medicale aprobate de societăţile internaţionale de Oncologie privind testarea genetică vor constitui şi criteriile de eligibilitate în cadrul proiectului
- beneficiarii trebuie să fie cetăţeni ai municipiului Bucureşti.
Afecţiunile oncologice ocupa locul al doilea după bolile cardio-vasculare, ca şi cauza de morbiditate şi mortalitate. Prin extrapolarea datelor obţinute din singurul registru de cancer din România, putem considera că în fiecare an sunt diagnosticate circa 700 de noi cancere mamare printre cetăţenii municipiului Bucureşti.
În ceea ce priveşte tratamentul, în prezent există o tehnologie bazată pe teste moleculare, ce analizează biologia individuală a cancerului de san, examinând activitatea genelor din ţesutul recoltat în timpul operaţiei. Rezultatul analizei este introdus într-o formulă care furnizează un Scor de Recurenta. Acest test este recomandat pacienţilor recent diagnosticaţi cu cancer mamar, care au Estrogen şi Progesteron pozitiv, în faza incipientă.
Testele oferă pacienţilor şi medicilor informaţii suplimentare despre probabilitatea de reapariţie a cancerului de san în următorii 10 ani de la momentul diagnosticului şi despre probabilitatea de răspuns la chimioterapie.
Analiza statistică realizată de medicii specialişti privind raportul cost/eficienta în urma utilizării testării genetice evidenţiază un câştig de 2,2 ani în speranţa de viaţă a pacientei dacă se realizează analiza opţiunilor de tratament.
De asemenea, un studiu recent al Societăţii Americane de Oncologie Clinică (ASCO) arată faptul că, folosind testarea genetică, chimioterapia poate fi evitată în aproximativ 70% dintre femeile cu cancere în stadii incipiente cu anumite caracteristici.
Facem precizarea că, atât în Franţa cât şi în Olanda, testarea genetică este acoperită prin sistemul de asigurări de sănătate.”
Seymour Hersh, jurnalist castigator al premiului Pulitzer
