Dacă a vrut să arate că e un tată grijuliu, socrul prințului Harry a dat cu bâta-n baltă în primul interviu după nuntă fiicei sale. "Promite-mi că n-o bați", i-ar fi cerut Thomas Markle lui Harry, când au stat de vorbă la telefon.
Tatăl lui Meghan a dezvăluit și că proaspeții însurăței vor să aibă cât mai repede un copil. Cât despre indiscrețiile sale de natură politică, acestea riscă să pună familia regală britanică - neutră din acest punct de vedere - într-o situaţie stânjenitoare.
Americanul Thomas Markle ar fi trebuit să-şi conducă fiica la altar, însă, după o serie de declaraţii contradictorii şi apariţia unor fotografii dubioase, a decis să nu facă deplasarea. Şi-a motivat absenţa prin faptul că ar fi suferit o intervenţie chirurgicală pe cord.
Reporter: - Ce v-a trecut prin cap când aţi aflat că prinţul Charles o va conduce pe Meghan la altar?
Thomas Markle, tatăl ducesei de Sussex: - M-am simţit onorat, nu mă pot gândi la un înlocuitor mai bun. Am fost foarte supărat că n-am fost eu acolo, dar întreaga planetă a privit-o pe fata mea mireasă. Asta m-a făcut fericit. A fost formidabil s-o văd mireasa. Am şi plâns niţel văzând-o cât era de frumoasă. A fost minunată. Am fost mândru de ea.
Prima apariție a lui Meghan Markle la balconul regal. Ziua Reginei, sărbătorită cu o paradă
Cât despre ginere, Thomas Markle e adeptul transparenţei totale.
Thomas Markle, tatăl ducesei de Sussex: - Am avut o conversaţie interesantă la telefon cu Harry. E băiat isteţ. Vederile lui politice sunt un pic... Eu m-am plâns de Donald Trump, iar el mi-a zis să-i dau o şansă lui Trump. Am protestat, dar fiecare cu părerea lui.
Reporter: - Credeţi că e un susţinător al lui Trump?
Thomas Markle, tatăl ducesei de Sussex: - Sper că nu, dar poate că atunci era, iar acum vede lucrurile altfel.
Văzând că discreţia nu e atuu-ul interlocutorului său, jurnalistul Piers Morgan, de la postul ITV, l-a tras de limbă fără pic de sfială.
Reporter: - Despre Brexit ce v-a zis?
Thomas Markle, tatăl ducesei de Sussex: - Vorbeam şi noi aşa relaxat despre cum că ar fi varianta ce merită încercată.
Reporter: - Credeţi că e în favoarea ieşirii Regatului din UE?
Thomas Markle, tatăl ducesei de Sussex: - Cred că era deschis la acest experiment.
Tatăl lui Meghan a dres-o puţin, când şi-a exprimat respectul faţă de bunica prinţului Harry.
Mi-ar fi plăcut nespus s-o cunosc pe regină. O respect de când eram copil. Mi se pare una dintre cele mai grozave femei din lume. Şi mi-ar plăcea s-o cunosc.
Palatul Kensington a refuzat să comenteze declaraţiile lui Thomas Markle.
