Inquam Photos / Octav Ganea
Dorina Rusu, membru al Consiliului Naţional al Audiovizualului, s-a sesizat în legătură cu afirmaţiile „mincinoase” şi ameninţările aduse de Liviu Dragnea procurorilor şi preşedintelui României, duminică, într-o emisiune televizată.
Într-un document citat de News.ro , Dorina Rusu face referire la o emisiune TV din 10 iunie.
„Pe tot parcursul emisiunii, Liviu Dragnea a făcut afirmaţii grave, pentru care nu a adus niciun fel de dovezi, iar moderatorul emisiunii nu a intervenit în niciun fel pentru a echilibra situaţia. Preşedintele Partidului Social Democrat şi al Camerei Deputaţilor a ameninţat procurorii şi pe preşedintele ţării, a declarat ca UE şi NATO «au finanţat statul paralel», a făcut afirmaţii mincinoase la adresa unor ONG-uri şi a lăsat să se înţeleagă că, dacă lucrurile în justiţie nu vor merge aşa cum vrea PSD, vor veni la Bucureşti şi mai mulţi manifestanţi, care vor rămâne cât va fi nevoie”.
Ea a continuat:
„Afirmaţiile liderului PSD amintesc de anul 1990, când FSN a scos în stradă muncitorii de la IMGB pentru a face ordine, iar minerii au fost chemaţi la Bucureşti pentru a curăţa Piaţa Universităţii de elementele turbulente şi pentru a devasta sediile celor «vânduţi străinilor» (partidele de opoziţie şi ziarele care scriau împotriva FSN). Nici de această dată moderatorul emisiunii nu a intervenit. Un lider politic răspunde în faţa alegătorilor pentru declaraţiile sale, dar un jurnalist este obligat să respecte legislaţia audiovizualului”.
Dragnea se luptă cu procurorii şi în afara tribunalului, pentru a o apăra pe Dăncilă
În urma depunerii autosesizării, va urma realizarea raportului demonitorizare, apoi subiectul va fi discutat în şedinţa Consiliului.
„Ştiu că s-a încălcat legislaţia: au fost făcute acuzaţii fără dovezi, moderatorul nu a intervenit... Aş vrea să se discute cât mai repede în şedinţă, dar depinde de ordinea de zi pe care o face domnul Răsvan Popescu. Sunt multe lucruri grave care au ajuns pe TV în ultimele luni, aşa că sunt multe de discutat”, a declarat Rusu pentru News.ro.
După ce cazul va ajunge pe ordinea de zi a şedinţei CNA şi va fi discutat, va fi luată o hotărâre, prin vot, privind sancţionarea postului de televiziune.
Seymour Hersh, jurnalist castigator al premiului Pulitzer
