Un gangster periculos a evadat cu elicopterul dintr-o închisoare din apropierea Parisului, au declarat autoritățile franceze, potrivit BBC .
Redoine Faid a reușit evadarea imposibilă cu ajutorul a trei complici înarmați, care au aterizat cu elicopterul chiar în curtea penitenciarului. Incidentul s-a desfășurat fără ca cineva să fie rănit, informează site-ul francez de știri Europe 1. Elicopterul a zburat în zona Gonesse, unde a și fost găsit incendiat de poliția locală.
Faid, în vârstă de 46 de ani, a fost condamnat la 25 de ani dee închisoare pentru tentativă de jaf și ucidere din culpă. Aceasta este a doua sa evadare. În 2013, el a scăpat după ce a luat patru gardieni ostatici și i-a folosit drept scuturi umane.
Evadarea a fost pusă la cale în mai puțin de jumătate de oră, spun surse din închisoarea din nordul Franței.
În 2009, Faid a scris o carte despre experiențele sale trăite pe străzile din suburbiile Parisului, înainte de a deveni un criminal cunoscut.
