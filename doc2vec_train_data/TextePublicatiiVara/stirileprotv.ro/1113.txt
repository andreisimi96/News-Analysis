Facebook Twitter RSS Feed Newsletter
The Sunday Times prezintă trei scenarii posibile - imaginate de oficiali guvernamentali - în eventualitatea unui Brexit fără acord (”no deal”) - blând, grav şi un adevărat ”Armageddon”, scrie News.ro .
Potrivit scenariului ”grav”, portul Dover de la Canalul Mânecii ”va intra în colaps în prima zi”, iar supermarketurile şi spitalele vor rămâne în scurt timp fără livrări.
Marea Britanie vrea să încheie un acord cu privire la viitoarea sa relaţie comercială cu UE înainte să iasă din Uniune, pe 29 martie 2019, însă Londra elaborează totodată planuri cu privire la încheierea negocierilor fără un acord.
Ministerul britanic al Brexitului a respins scenariile pesimiste şi a subliniat că întocmeşte planuri în vederea încheierii negocierilor fără un acord, dar că este încrezător că ”nu se va întâmpla nimic din toate acestea”.
Regatul şi Uniunea vor să încheie un acord global cu privire la Brexit până în octombrie, astfel încât celelalte state membre UE să aibă timp să ratifice documentul înainte ca Marea Britanie să părăsească blocul.
Însă Guvernul conservator al premierului britanic Theresa May este împărţit între miniştri ce susţin un ”Brexit dur”, care să permită Regatului să încheie acorduri comerciale în toată lumea, şi cei care vor ca ţara să rămână foarte aproape de Uniune, cel mai mare partener comercial al său.
Liderii UE sunt nemulţumiţi din cauza a ceea ce consideră drept o lipsă a unor propuneri ferme din partea Regatului cu privire la soluţionarea unor probleme majore privind aranjamente vamale şi statutul frontierei dintre provincia britanică Irlanda de Nord şi Irlanda. Aceasta va fi singura frontieră terestră între Marea Britania şi UE, după Brexit.
Vicepremierul irlandez Simon Coveney a îndemnat sâmbătă Londra să prezinte ”propuneri scrise” cu privire la soluţionarea problema frontierei în două săptămâni, până la summitul UE prevăzut pe 28-29 iunie.
Guvernul britanic va prezenta ”o serie bună de proneri” la această reuniunea din iunie, i-a răspuns duminică ministrul britanic de Interne Sajid Javid. Una dintre ele ar putea fi și aceea ca Irlanda de Nord să primească statut special de zonă-tampon , pentru evitarea controalelor vamale.
Guvern: Marea Britanie va fi "complet pregătită" pentru a ieşi din UE în lipsa unui acord
Marea Britanie va fi "complet pregătită" pentru a ieşi din Uniunea Europeană şi în lipsa unui acord în acest sens cu Bruxelles, a insistat luni guvernul britanic, potrivit Press Association.
Premierul Theresa May continuă să fie de părere că "fără niciun acord e mai bine decât cu unul nefavorabil" şi "s-au depus eforturi semnificative" pentru a asigura că Marea Britanie poate face faţă situaţiei în care nu se va ajunge la un acord cu privire la Brexit, a indicat purtătorul de cuvânt al premierului.
Acesta a precizat că Departamentul britanic pentru retragerea din UE consideră complet false afirmaţiile din presă conform cărora autorităţile au elaborat scenarii privind reacţii moderate, severe şi de tip "Armageddon" la ieşirea ţării din blocul comunitar fără niciun acord.
"Facem planuri pentru toate scenariile şi ne vom asigura că suntem pe deplin pregătiţi pentru orice eventualitate", a subliniat purtătorul de cuvânt, ţinând să adauge că guvernul "a arătat clar că Londra va obţine un acord bun".
Premierul May avea prevăzute luni discuţii cu lideri de afaceri, pe fondul preocupărilor legate de progresul negocierilor privind Brexit.
autor: InCont.ro ,  4 iunie 2018 12:34
Mai multe despre:
