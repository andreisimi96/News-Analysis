În mintea Lupului, ATACUL FINAL – ordonanță sau suspendarea Președintelui
E momentul. Acum, în aceste zile vor da atacul la Legile Penale, astfel încât să scape toți. Aprobarea pe repede înainte a Codului de Procedură Penală în Parlament este o diversiune, menită să distragă atenția de la guvern. Intrarea rapidă în vigoare a acestuia este critică și probabil va fi folosită legitimitatea dată de votul în Parlament pentru a-l aproba imediat, cu același text, printr-o ordonanță de urgență. Aceasta ocolește mecanismul promulgării de către președinte și produce efecte chiar dacă ulterior se dovedește că ordonanța a fost neconstituțională. Pur și simplu vom afla că a fost publicată în Monitorul Oficial.
Pesediștii au tras tare la Codul de Procedură Penală (CPP), lăsând puțin în urmă modificarea Codului Penal, deși abia acela este garanția scăpării celor mai mulți, inclusiv a lui Dragnea. Din nefericire, și CPP este lege penală mai favorabilă, iar intrarea lui în vigoare, dacă s-ar produce azi sau mâine, ar forța toate instanțele care au sentințe în pronunțare (da, și Cazul Bombonica, în care Dragnea își așteaptă joi sentința) să amâne și să reconsidere probele.
Modificările ce contează cel mai mult, în acest moment, sunt cele aduse Articolului 103:
Observați, au scos un singur cuvânt din acest aliniat. Și tot ar fi suficient pentru instanță pentru a reanaliza probele, căci în lumea noastră nu e nimic dincolo de orice îndoială. Dar pentru a fi siguri pe scăparea lui Dragnea, au mai modificat și următorul aliniat, practic desființând cam toate probele din Cazul Bombonica.
Păi, în cazul acesta infracțiunile nu vor mai fi condamnate decât dacă sunt transmise în direct la televizor. Oricum, ce reținem de aici deocamdată este asta – dacă intră în vigoare, instanțele trebuie să pună pe hold toate procesele și să reanalizeze probele.
Din motive ce țin de lupta politică din interiorul PSD, Liviu Dragnea pare că insistă să nu fie condamnat, chiar dacă această a doua condamnare ar fi una în primă instanță și, oricum, noul Cod de Procedură Penală îi permite (prin alte prevederi) să desființeze și prima sentință, cea din Dosarul Referendumul. Dar omul e decis să facă acum ceva! Întrebarea este cum?
Inițial toți am crezut că suspendarea președintelui pentru a-l aduce pe Tăriceanu să le promulge rapid este calea. PNL a anunțat că va ataca la Curtea Constituțională (probabil o vor face oricum și CSM și Înalta Curte), ceea ce, teoretic, ar bloca intrarea în vigoare. O vreme. Dacă chiar îl suspendă pe Iohannis vor avea 30 de zile la dispoziție să treacă de CCR, dar să remarcăm faptul că asta greu se poate face până joi. Deci, fără a diminua pericolul suspendării, acesta trebuie să fie Planul B.
De unde rezultă că Planul A, singurul posibil și viabil, ÎNAINTE de ziua de joi, 21 iunie, atunci când se pronunță sentința în Dosarul Bombonica, este Ordonanța de Urgență. Dată de guvern. Azi sau mâine. Cu același text cu cel aprobat de Parlament azi-noapte. Dacă nu le iese Planul A, se vor replia pe Planul B – suspendarea președintelui.
PS La momentul adoptării în Parlament a CPP am postat pe Facebook un screenshot din Aplicația Biziday, însoțită de următorul text:
Dacă ar intra in vigoare in următoarele 48 de ore, toate instanțele aflate în pronunțare ar trebui să dea un nou termen pentru a reanaliza probele. Înțelegeți unde bat? Sunt doar două moduri în care poate intra in vigoare atât de repede – promulgate de un președinte interimar sau prin OUG. Alertă maximă!
Deși a adunat rapid peste o mie de like-uri și încă 900 de share-uri, acest text a fost probabil raportat de mii de ori, căci facebook l-a șters. Ceea ce înseamnă că târziu în noapte, filialele și membrii PSD, coordonați probabil pe grupuri, lucrau intens. Treaba e serioasă oameni buni. Trebuie să reacționăm imediat și nu pe facebook. Sugestia mea este să ne mutăm în stradă. Nu la Parlament, acolo e diversiunea, ci la Victoria. Și nu numai în București. Timișoara, Cluj, Sibiu, Iași! Hai, frate!
Dorești să primești o notificare atunci când Moise publică un nou articol?
