2 iunie 2018 08:04 / 3630 vizualizari
Țara în care trăiesc cei mai mulți români are guvern antisistem și mai mulți miniștri de extremă dreapta. Care este viziunea noului executiv de la Roma în privința imigrației
Partidele au fost nevoite să formeze o alianţă "netestată" după ce alegerile din 4 martie nu au lăsat nicio formațiune politică cu o majoritate clară în parlament.
Facebook Twitter RSS Feed Newsletter
Noul şef al primului guvern populist italian, Giuseppe Conte, a depus jurământul vineri după-amiază pe Constituţie, în faţa preşedintelui Republicii Italiene, Sergio Mattarella, informează France Presse, preluată de Agerpres .
Cei doi viceprim-miniştri, Luigi Di Maio, liderul formaţiunii antisistem Mişcarea 5 Stele (M5S), şi Matteo Salvini, şeful Ligii (extrema-dreaptă), au depus jurământul după el, urmaţi de ceilalţi membri ai guvernului.
Conte - un profesor de drept şi novice în politică - a fost ales de partidul anti-migraţie Liga şi formaţiunea antisistem M5S să conducă primul guvern de coaliţie populist din Europa. El a acceptat un mandat de formare a unui guvern şi a prezentat lista sa de miniştri preşedintelui italian Sergio Mattarella joi noapte.
În timpul ceremoniei de la palatul prezidenţial, şeful Ligii Matteo Salvini a depus jurământul ca ministru de interne, iar cel al M5S Luigi Di Maio ca ministru al muncii. Di Maio şi Salvini vor fi de asemenea viceprim-miniştrii lui Conte în noua coaliţie.
Noul guvern trebuie aprobat printr-un vot parlamentar. Liga şi M5S deţin majoritatea în ambele camere ale legislativului, făcând ca guvernul lor de coaliţie să fie mai mult ca sigur aprobat, în cursul a două voturi, probabil la începutul săptămânii viitoare.
Jumătate de duzină din miniştri sunt de extremă dreapta
Matteo Salvini, noul ministru de interne și politicianul care a adus jumătate de duzină de miniştri de extremă dreapta în guvernul italian, şi-a sărbătorit succesul în faţa simpatizanţilor Ligii promiţând "o abordare culturală uşor diferită", relatează AFP.
"Fără a promite miracole, pot să spun că mi-ar plăcea ca după primele luni ale acestui guvern al schimbării să avem o ţară cu puţine impozite în minus şi puţină securitate în plus, puţin mai multă muncă şi puţin mai puţin imigranţi clandestini", a declarat noul ministru de interne la un miting de la Sondrio, din apropiere de frontiera elveţiană.
În ceea ce priveşte migranţii, "porţile sunt deschise în Italia pentru oamenii de bine, dar va fi un bilet doar dus acasă pentru cei care vin să producă dezordine şi se gândesc să fie întreţinuţi pe viaţă", a promis el.
El a explicat că i-a cerut joi noului şef al guvernului, Giuseppe Conte, "să acorde o atenţie specială celor 5 miliarde de euro care sunt destinate în acest an întreţinerii miilor de migranţi din această ţară".
"Aş vrea să o reducem considerabil. Mi se pare puţin prea mult. Vom avea o abordare culturală uşor diferită", a spus el.
"Italia este cea mai frumoasă ţară din lume, nu avem pentru ce să-i invidiem pe germani, francezi sau luxemburghezi. Ne vom ocupa de faptul de a face din nou din Italia un actor de prim plan în Europa", a mai spus el.
"Cu bune maniere, fără a crea confuzie, dar m-am săturat de guvernele care în ultimii ani au mers la Bruxelles cu pălăria în mână pentru a cere 'vă rog, o bucăţică pentru Italia'. Nimeni nu trebuie să-şi permită să ne trateze drept hoţi, cerşetori, întreţinuţi, buni de nimic, paraziţi", a adăugat el.
El a făcut astfel referire la preşedintele Comisiei Europene, Jean-Claude Juncker, care a declarat joi că italienii au nevoie de "mai multă muncă, mai puţină corupţie, de seriozitate". Cuvinte scoase din context, potrivit unei purtătoare de cuvânt a Comisiei Europene.
autor: InCont.ro ,  2 iunie 2018 08:04
Mai multe despre:
