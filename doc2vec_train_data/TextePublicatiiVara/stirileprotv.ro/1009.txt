Autorităţile din Bistriţa sunt în alertă, după ce în urma unui control de rutină al gărzii de mediu, în zona industrială a oraşului s-au găsit 62 de recipiente cu substanţe toxice.
Patru dintre acestea aveau inscripţia "azotat de argint " - o substanţă periculoasă, care în contact cu pielea care poate produce arsuri grave! Un echipaj de specialişti în astfel de situaţii a venit din Baia Mare pentru a ajuta la ridicarea substanţelor. Dacă va fi găsit, cel care a abandonat recipientele riscă închisoarea.
Un echipaj de poliţie împreună cu comisari de la garda de mediu au făcut un control de rutină pentru depistarea deşeurilor de plastic în zona industrială a oraşului, însă când au ajuns în spatele unei fabrici părăsite - au găsit mai multe recipiente care păreau să conţină vopsea.
În urma unui control mai amănunţit au observat inscripţionate pe patru dintre cele 62 de recipiente mesajul "azotat de argint", aşa că au anunţat de urgenţă pompierii. A fost nevoie ca echipajul Chimic Bactereologic Radiologic și Nuclear să vină special din Baia Mare pentru a ridica substanţele.
Plt. Adj. Şef Viorel Pop - ISU Maramureş: "Nu se ştie ce fel de substanţe sunt, ar fi posibil să existe unele riscuri. Asta o să se determine după ce se găseşte ce substanţa. Erau îngropaţi în pământ".
Crina Sârb - purtător de cuvânt IPJ Bistriţa-Năsăud: "În urma activităţilor de control, poliţiştii au descoperit 62 de recipiente dintre care patru aveau inscripţia de azotat de argint, iar restul neinscripţionate. Urmează a se stabili substanța care se află în acele recipiente".
Azotatul de argint poate produce arsuri grave. Este o substanţă periculoasă folosită frecvent în industria textilă şi chiar medicală. Recipientele par să zacă de mai mult timp în zona aceea.
Gabriel Petraş - comisar Garda de Mediu Bistriţa Năsăud: "O substanţă periculoasă, periculoasă pentru mediu, toxicitate acută pentru mediul acvatic. Nu cunoaştem încă provenienţă, desfăşuram încă investigaţii."
Pompierii au ambalat flacoanele cu volum între 150 de ml şi 3 litri şi le-au dus la o firmă specializată pentru analize şi eventual, distrugere. Între timp poliţiştii cauta să afle cine se face vinovat de depozitarea ilegală a substanţelor toxice. Acesta risca să stea după gratii între 2 şi 7 ani.
