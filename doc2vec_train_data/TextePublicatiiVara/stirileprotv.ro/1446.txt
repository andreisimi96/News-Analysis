Caz şocant în Botoşani: Doi copilaşi, de 3 şi de 5 ani, au fost torturaţi de tatăl lor, doar pentru că încercau să-i ia apărarea mamei, agresată cu sălbăticie de bărbat.
Individul de 29 de ani, i-a chinuit îndelung, şi a lăsat urme de arsură de ţigară pe trupurile celor doi fraţi. Educatoarele de la grădiniţă au fost şocate când au văzut semnele, şi au sesizat autorităţile. Copiii au ajuns, împreună, în grijă unor asistenţi maternali, iar tatăl lor este după gratii.
Cei doi băieţei de 3 şi 5 ani au venit la grădiniţă cu urme de ţigară pe mâini, iar educatoarele au anunţat imediat Protecţia Copilului. Luat la întrebări, tatăl copiilor a mărturisit că i-a maltratat pe cei mici, pentru că încercau să-l oprească să o mai bată pe mama lor.
Sebastian Colbu, directorul DGASPC Botoşani, spune că grădiniţa i-a sesizat privind violenţa în familie, au urmărit situaţia şi au decis să cheme poliţia până la urmă. „Tatăl şi-a motivat faptele spunând că aşa a fost şi el crescut."
Pentru că fraţii veneau în continuare bătuţi la grădiniţă, Protecţia Copilului a anunţat poliţia, iar după cercetări bărbatul a fost arestat preventiv. Acum cei doi fraţi sunt crescut împreună în sânul unei familii de asistenţi maternali, iar mama are dreptul să-i viziteze. În plus, sunt ajutaţi de un psiholog să treacă peste traumele suferite.
