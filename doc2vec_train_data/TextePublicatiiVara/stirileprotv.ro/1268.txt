Vizita lui Vladimir Putin la Viena nu s-a limitat la amabilităţi şi bune intenţii, ci s-a lăsat cu decizii concrete: Rusia şi Austria şi-au prelungit până în 2040 contractele de livrare a gazelor ruseşti în Austria.
Iar cancelarul austriac a anunţat că ţara sa va depune eforturi, pentru a îmbunătăţi relaţiile dintre Moscova şi Occident.
După ce a fost primit la palatul Hofburg de preşedintele liberal Alexander Van der Bellen, Vladimir Putin s-a întâlnit şi cu şeful Guvernului, conservatorul Sebastian Kurz.
A fost momentul declaraţiilor pragmatice şi al afacerilor. Europa importă din Rusia o treime din gazul pe care îl consumă, iar Austria a dat tonul. Vizita lui Putin marchează 50 de ani de la inaugurarea exporturilor de gaz sovietic în această ţară.
"Austria şi Rusia contribuie enorm la apărarea securităţii energetice a întregului continent. La ceremonia de azi, companii din ţările noastre au semnat un acord prin care Rusia va furniza gaze Austriei până în 2040", a transmis Vladimir Putin, președintele Rusiei.
Putin, în Austria. Cancelarul Kurz i-a promis că îl va ajuta în relația cu UE
Pe lista subiectele fierbinţi de pe agendă s-au aflat şi sancţiunile impuse de europeni Rusiei după anexarea Crimeei.
"Sancţiunile şi orice alte limitări motivate politic nu reuşesc să-şi atingă scopul. Dăunează tuturor, celor care le-au iniţiat şi celor vizaţi de ele. Rusia a trecut cu bine peste toate problemele iscate de aceste limitări”, a mai spus Putin.
”Sperăm ca printr-un dialog intensificat vom vedea progres în relaţiile dintre Rusia şi Uniunea Europeană. Mai bine câştigă ambele părţi decât să piardă amândouă”, a spus Sebastian Kurz, cancelarul austriac.
Mult mai tranşant a fost proaspătul lider al guvernului italian, sprijinit de o coaliţie de partide populiste. Giuseppe Conte a cerut o "revizuire" a sancţiunilor impuse Rusiei şi a declarat în faţa parlamentului de la Roma că Italia susţine îmbunătăţirea relaţiilor cu Moscova, un partener comercial cheie al său.
Seymour Hersh, jurnalist castigator al premiului Pulitzer
