Deputaţii francezi au adoptat joi un proiect de lege care interzice complet folosirea telefoanelor mobile în şcolile şi liceele din ţară.
Legea, care era o promisiune de campanie a preşedintelui Emmanuel Macron şi mai trebuie adoptată şi de Senat, a fost denunţată drept "cosmetizare" de opoziţie, relatează AFP.
A fi deschişi la tehnologiile viitorului nu înseamnă că trebuie să le acceptăm toate utilizările, a subliniat ministrul educaţiei, Jean Michel Blanquer, evocând "utilizări nepotrivite" ca hărţuirea, consultarea de site-uri pornografice sau dependenţa de ecrane.
Folosirea telefoanele mobile este deja interzisă în timpul orelor, dar noua lege interzice folosirea lor şi în pauze. Excepţie va face utilizarea "pedagogică" a telefoanelor sau în cazul copiilor cu dizabilităţi.
Aproape nouă din zece tineri între 12 şi 17 ani din Franţa (86%) deţin un smartphone.
