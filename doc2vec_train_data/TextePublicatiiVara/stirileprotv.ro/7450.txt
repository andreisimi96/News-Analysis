Comisia parlamentară comună pentru controlul activităţii Serviciului de Informaţii Externe l-a avizat favorabil luni pe Gabriel Vlase pentru a ocupa funcţia de director al SIE.
S-au înregistrat 5 voturi "pentru" şi unul "împotrivă", al reprezentantului USR.
"Au fost câteva întrebări procedurale, întrebări specifice, care au un singur tip de răspuns, domnul Vlase a răspuns corespunzător la aceste întrebări, după care, sigur, a avut de răspuns la multe întrebări care vizau abilităţile domniei sale - capacitatea de a face faţă condiţiilor de stres, capacitatea de analiză, sinteză. Răspunsurile au fost mulţumitoare, drept pentru care domnul Vlase a obţinut un aviz favorabil şi propunerea este ca plenul comun al celor două Camere să facă numirea respectivă", a declarat preşedintele Comisiei SIE, Mihai Weber, după audiere.
El a adăugat că raportul comisiei va fi trimis Birourilor permanente reunite, urmând ca acestea să decidă o şedinţă de plen comun în care să se valideze propunerea pentru şefia SIE.
Weber a spus că este posibil ca şedinţa de plen reunit al Parlamentului să aibă loc în sesiunea extroardinară.
