Simona Halep, locul I WTA, s-a calificat pentru a treia oară în finala turneului de la Roland Garros, după ce a învins-o, joi, cu scorul de 6-1, 6-4, pe spaniola Garbine Muguruza, locul 3 WTA
Jucătoarea americană de tenis Sloane Stephens (10 WTA) va fi adversara Simonei Halep în finală, după ce a trecut în cea de-a doua semifinală a competiţiei, în două seturi, 6-4, 6-4, de compatrioata sa, Madison Keys (13 WTA).
Halep are un bilanţ de 5-2 în meciurile cu Stephens, pe care a învins-o în 2014, chiar la Roland Garros, în optimi, cu 6-4, 6-3.
Calificarea în finală la Roland Garros este recompensată cu 1,12 milioane de euro şi cu 1.300 de puncte WTA. Câştigătoarea va primi 2,2 milioane de euro şi 2.000 de puncte WTA.
Indiferent de rezultatul finalei de sâmbătă de la Roland Garros, Halep îşi va păstra poziţia de lider în clasamentul feminin.
