Preşedintele PMP, Traian Băsescu, a declarat marţi că PSD-ul iese "întărit" prin "dezertarea" din PMP a celor trei parlamentari proveniţi din UNPR - Valeriu Steriu, Ion Ganea şi Iustin Talpoş.
"Reuşim să-l întărim pe Dragnea prin dezertările de astăzi. Văd că domnul Steriu (n.r. - Valeriu), care nu mai dădea pe la partid de vreo 6 - 7 luni, dintr-odată a devenit şi epistolar.
Domnul Ganea (n.r. - Ion) şi domnia sa s-a dus către unde îl îndeamnă inima. Talpoş (n.r. - Iustin), spre surprinderea mea, sâmbătă a fost cu mine pe scenă, la Baia Mare, şi astăzi văd că şi-a găsit valenţele pesediste. Tabugan (n.r. - Ion) nu ştim unde s-a dus încă, dar cert este că am pierdut trei parlamentari proveniţi din UNPR, în urma fuziunii. I-am pus pe listele PMP-ului şi astăzi am pierdut trei dintre ei. Ce să le spunem - Drum bun!. Se pare că liderii UNPR nu se dezmint în abordările tradiţionale.
Rămânem un partid mai sărac în parlamentari, dar mai curat, şi, în orice caz, mai puternic decât a fost la momentul alegerilor. Nu e niciun secret pentru nimeni, numele Ganea, Steriu, Tabugan le ştim de mult ca fiind în negocieri. Ne-au asigurat tot timpul că mai cinstiţi ca ei nu există, dar în realitate s-a dovedit că ceea ce li s-a spus şi în faţă era adevărat, deşi ei au negat", a precizat Băsescu, înainte de începerea şedinţei Colegiului Naţional al PMP, potrivit Agerpres.
El a adăugat că regretă faptul că cei trei nu s-au dus "măcar" la liberali sau la USR.
Firea: Cel puţin 7 parlamentari de la mai multe partide au semnat adeziuni la PSD
"Îmi pare rău, măcar să se fi dus la liberali sau la USR, dar nu la PSD. O luăm ca atare şi ne vedem de obiectivele noastre, de pregătirea Congresului şi de obiectivele pe care le avem", a spus Băsescu.
În context, liderul PMP a făcut trimitere la o declaraţie a unui deputat PSD de Maramureş, care ar fi spus "Avem nevoie de cât mai mulţi lingăi şi sclavi în partid".
"I-am trimis lui Dragnea trei lingăi azi, să-i fie de bine, să şi-i ia acasă", a comentat Băsescu râzând.
După venirile celor 3 deputați de la PMP, PSD și-a recâștigat majoritatea la Camera Deputaților - pierdută după ce alți aleși au plecat la partidul lui Ponta.
USR și PNL pregătesc o moțiune de cenzură împotriva Guvernului, însă cu ultimele mutări este greu să mai treacă.
