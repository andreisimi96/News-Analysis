Fostul director de campanie al președintelui american Donald Trump, Paul Manafort, a fost trimis vineri la închisoare de o judecătoare federală, care a anulat cauțiunea de 10 milioane de dolari.
„Nu pot să mă prefac că nu văd felurile în care Manafort a abuzat de încrederea tribunalului. Nu suntem la şcoală. Nu pot să îi confisc telefonul”, a declarat judecătoarea Amy Berman Jackson, citată de CNBS, informează News.ro .
Ea a respins sugestia avocatului lui Manafort, Richard Westling, de a-i interzice să mai contacteze potenţiali martori. Jackson a declarat că deşi nu există „nicio dovadă că Manafort ar putea reprezenta o ameninţare la adresa vreunei persoane”, el ar putea afecta „justiţia şi integritatea sistemului judiciar”.
Manafort a părăsit apoi sala de judecată şi s-a îndreptat către o celulă, fără să fie încătuşat. Procurorul a susţinut că Manafort reprezintă un pericol public deoarece este probabil că va comite noi infracţiuni.
Judecătoarea Amy Berman a luat această decizie după ce echipa procurorului special Robert Mueller, care anchetează presupusele legături dintre Rusia şi campania prezidenţială a lui Donald Trump, i-a acuzat pe Manafort şi pe unul din asociaţii săi că au încercat să influenţeze doi martori în acest caz.
Mueller a afirmat că Manafort a încercat să contacteze, telefonic şi printr-un serviciu de mesagerie criptată, martorii, încălcând astfel termenii eliberării sale condiţionate. Procurorul special a cerut revocarea acesteia, conform Agerpres .
Seymour Hersh, jurnalist castigator al premiului Pulitzer
Sursa: Agerpres News.ro
