Scandal în Parcul Tineretului din București, după ce mai mulţi copaci au fost defrişaţi joi dimineaţă.
Oamenii care locuiesc în zonă au chemat poliţia şi Garda de Mediu să-i oprească pe cei care au început tăierea arborilor. Pe de altă parte, cei care au tăiat copacii pentru a construi 3 blocuri în parc, susţin că au primit autorizaţie de la Primăria Generală.
Primăria Generală a reacționat ulterior și a precizat că NU a dat aviz pentru defrișare.
Cei care au făcut sesizarea sunt locuitorii din zonă care s-au trezit dimineață o dată cu sunetul drujbelor. Au sunat la 112, iar în parc au ajuns mai multe echipaje de la Poliția Generală a Capitalei, de la Poliția Locală, dar și de la Garda de Mediu. Autoritățile au spus, însă, că nu pot face nimic și că au mâinile legate, pentru că proprietarii acestui teren le-ar fi arătat o dovadă de autorizație de la Primăria Generală a Capitalei.
Direcția de Mediu din cadrul Primăriei Generale a Capitalei le-ar fi dat o autorizație. ONG-urile de mediu susțin, însă, că totul se întâmplă ilegal, că acești copaci nu ar fi trebuit tăiați. Există un proces pe rol și, teoretic, pădurea aceasta n-ar fi putut fi defrișată până nu ar fi existat o hotărâre judecătorească.
Defrișarea pădurilor pare de neoprit, în ciuda sancțiunilor impuse de autorități
Acolo urmează să se construiască 3 blocuri a câte 14 etaje. Asta se întâmplă în condițiile în care Uniunea Europeană ne amenință cu procedura de infringement, pentru că Bucureștiul este una dintre cele mai poluate capitale din Europa. Și ONG-urile de mediu susțin că în loc să plantăm copaci, noi continuăm să tăiem.
