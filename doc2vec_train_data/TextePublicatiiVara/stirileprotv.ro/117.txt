Vremea va fi mai caldă decât normalul perioadei, în minivacanța de Rusalii. Cu toate acestea, în zonele de munte vor exista momente de instabilitate atmosferică.
„În următoarele trei zile, vremea va fi mai caldă decât ar fi normal la final de lună mai, dar vor exista momente de instabilitate atmosferică semnalate mai mult în zonele de munte, mai ales după-amiaza şi seara, când se vor semnala averse, descărcări electrice şi poate grindină de mici dimensiuni. De asemenea, în timpul averselor, vor fi şi intensificări ale vântului de scurtă durată. În restul ţării, după-amiaza şi spre seară doar izolat şi trecător o să apară aceste manifestări de instabilitate atmosferică", a precizat meteorologul de serviciu al Administraţiei Naţionale de Meteorologie (ANM), Robert Manta, pentru Agerpres .
Potrivit sursei citate, sâmbătă, se vor semnala intensificări ale vântului şi ploi sub formă de averse, însoţite de descărcări electrice, mai ales în zonele montane. Izolat, aceste fenomene se vor semnala şi în zonele de deal, dar în general vremea va fi plăcută. Temperaturile vor fi rezonabile, cuprinse între 25 şi 30 de grade, cu cele mai mari valori în sudul şi restul teritoriului.
„Duminică vom avea aceeaşi situaţie, cu câteva averse mai ales la munte. Ca valori termice, vor fi între 24 şi 29 de grade Celsius. Aceeaşi situaţie şi luni, de Rusalii, când ne aşteptăm ca instabilitatea atmosferică să fie concentrată pe partea de sud-vest a ţării. Deci, ar fi zona de munte, a Carpaţilor Meridionali şi poate în zona de nord a Olteniei. La nivel naţional, temperaturile se vor încadra între 25 şi 30 de grade Celsius", a mai spus reprezentantul ANM.
Prognoza de specialitate relevă, totodată, că, în zona litoralului, se anunţă o vreme în general bună, cu valori termice cuprinse între 23 şi 25 de grade Celsius, pe durata următoarelor trei zile.
Vremea 24 mai 2018. Joi va fi foarte cald, temperaturile ajungând până la 28 de grade
„Vor mai fi perioade de instabilitate atmosferică la orele amiezii şi seara, dar sunt şanse totuşi mici pentru apariţia acestui tip de fenomen", a precizat meteorologul ANM.
În zona Capitalei, sâmbătă, vremea se anunţă destul de frumoasă şi doar după-amiaza şi seara vor fi câteva înnorări, cu ploi de scurtă durată şi trecătoare. Temperatura maximă va fi de 29 - 30 de grade, iar minima de 15 - 17 grade.
Conform ANM, tot în zona Bucureştiului, duminică, vremea va fi în continuare caldă, cu valori termice de 27 - 28 de grade, iar cerul va fi variabil, cu o probabilitate de apariţie a ploilor redusă. Minimele termice vor oscila între 14 şi 16 grade.
Pentru ziua de Rusalii, bucureştenii vor beneficia de o vreme frumoasă şi caldă, cu cer variabil, mai mult senin şi vânt slab, până la moderat. Valorile termice maxime vor fi de 28 - 29 de grade Celsius, în timp ce minimele vor oscila între 13 şi 15 grade Celsius.
Seymour Hersh, jurnalist castigator al premiului Pulitzer
