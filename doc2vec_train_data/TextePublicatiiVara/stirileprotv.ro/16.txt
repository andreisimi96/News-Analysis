O româncă de 21 de ani a fost ucisă cu 50 de lovituri de cuțit în apartamentul din orașul belgian Etterbeek, unde locuia de mai multă vreme.
Cadavrul Laurei B., care este din județul Gorj, ar fi fost găsit de iubitul acesteia, un tânăr de 19 ani, tot român, relatează  lacapitale.be . 
Potrivit anchetatorilor belgieni, Laura practica prostituția, aducându-și clienții în apartamentul în care locuia împreună cu iubitul ei. Acesta se ocupa cu vânzarea de mașini second hand.
Tânărul le-a declarat polițiștilor belgieni că Laura a ajuns să practice prostituția pentru că voia să adune bani cu care să-și cumpere o casă, în România.
Din primele investigații rezultă că românca a fost ucisă de un client, însă motivul este deocamdată un mister. Clientul în cauză, cetățean belgian, a fost reținut.
Ministerul Afacerilor Externe a confirmat decesul tinerei de 21 de ani.
”Ambasada României la Bruxelles are în atenție cazul semnalat și a întreprins demersuri pe lângă autoritățile locale, în vederea confirmării cetățeniei și identității persoanei decedate. Conform informațiilor obținute până la acest moment, persoana decedată este cetățean român, iar autoritățile belgiene investighează circumstanțele producerii decesului, ancheta fiind în curs de desfășurare. Ambasada României la Bruxelles a efectuat demersurile necesare pentru identificarea și notificarea familiei.
De asemenea, reprezentanții misiunii diplomatice au informat aparținătorii cu privire la formalitățile de repatriere a trupului neînsuflețit. Ambasada României la Bruxelles menține cazul în atenție, păstrează legătura cu autorităţile locale și familia persoanei decedate, acordând sprijin în limita competențelor legale”, arată Ministerul Afacerilor Externe (MAE), într-un comunicat transmis Mediafax.
Seymour Hersh, jurnalist castigator al premiului Pulitzer
