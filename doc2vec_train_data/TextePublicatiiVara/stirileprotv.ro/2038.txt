Diversiunea Nicolicea. Ochii cât cepele pe Vasilica! În mintea Lupului (3)
Când eu vă spuneam că România nu e pregătită pentru un personaj atât de malefic și de cinic ca Dragnea, voi Batman! Batman! Ghici, ce? Nu există Batman! Suntem singuri, înghesuiți pe o alee întunecată de grupul ăsta de golani, deciși să ne taie mațele cu șișul, să ne hăcuiască democrația, să ne arunce 30 de ani în urmă (vreo 15 deja ne-au aruncat) și nimeni, niciun vigilante, niciun erou salvator NU va apărea. Imaginea e dramatică, așa că am face bine să ne cunoaștem adversarul. Mai ales că planul de suspendare al președintelui are câteva elemente clare de cacealma și lovitura s-ar putea să vină din altă parte.
Prima observație este că nu e stilul acestui partid să se certe la televizor cu el însuși. PSD este un partid al înțelegerilor subterane, executate apoi fără ezitare. Or acum e un adevărat show, un tărăboi cu surle și trâmbițe, în care unii pesediști susțin că președintele poate fi suspendat temporar (cumva ca în Republica Moldova) iar alții spun că ar fi neconstituțional și că trebuie mers până la referendumul de demitere. Ce nebuni! Câtă democrație! Atâta doar că nu-s ei ăștia…
Teama pesediștilor de referendum (de orice referendum) este uriașă și evidentă. Din 1992, acest partid a pierdut aproape toate tururile II prezidențiale și toate referendumurile. În 2000 le-a câștigat printr-un truc, iar în 2012 a câștigat, fără să-l poată demite totuși pe Băsescu, pentru că acela a fost la fel de golan ca și ei (cu efecte grave asupra prezenței ulterioare la vot).
Așadar, fără a exclude complet varianta unui referendum de demitere a președintelui, remarcăm deocamdată că pesediștii știu și ei că acesta ar fi un plan prost, chiar dacă o perioadă de interimat, fie și de doar câteva zile, cu un Tăriceanu care să promulge tot și să revoce, ar închide practic toate problemele lor.
Apoi, să mai observăm că tot planul ăsta, cu suspendarea temporară, deși l-ar umili pe Klaus Iohannis și ideea de președinte al României, ar veni probabil după data de 21 iunie, la care, foarte probabil Curtea Supremă se va pronunța în dosarul lui Dragnea. Sigur, o dezincriminare a abuzului (fie și prin introducerea unui prag) după această dată l-ar scăpa oricum pe Dragnea, dar mai la toamnă, în apel. Până atunci, liderul PSD ar avea două probleme majore – una a Străzii, de care se teme cel mai mult, și însă una consecutivă, din propriul partid. De altfel, o eventuală condamnare a lui Dragnea scade exponențial șansele Alianței PSD-ALDE de a strânge în Parlament voturile necesare suspendării președintelui.
Observați? Pe de o parte, analiza timingului lor ne arată că procedura suspendării președintelui ar fi oarecum tardivă, cel puțin pentru Dragnea, dar ei fac tărăboi, certându-se destul de cabotin între ei, despre cum vor executa victima. Dincolo de efectul de presiune pe Iohannis, tot acest circ are elementele unei diversiuni. Chiar și transpirarea planului în detaliu pe G4media.ro indică asta. Nu că nu vor merge la suspendare dacă nu vor avea de ales, dar deocamdată au de ales. Cealaltă variantă, lăsată în umbră și mai pe profilul de #noapteacahoții al acestor golani ar fi OUG 13. PÂNĂ MIERCURI 20 iunie! Ochii cât cepele pe Vasilica! Mai ales că după crimă, e foarte util să ai și un țap ispășitor, iar săraca noastră doamnă premier are profilul perfect pentru asta. Ah! Și, ce întâmplare! lui Ciorbea tocmai i-au adunat uriașa pensie cu uriașul salariu, că omul e dator vândut. Și doar el poate bloca o ordonanță de urgență, remember?
Dorești să primești o notificare atunci când Moise publică un nou articol?
