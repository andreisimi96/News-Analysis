Inquam Photos / George Calin
Președintele Partidului Social Democrat, Liviu Dragnea, este liderul de facto al României, deși nu este prim-ministru, susține Politico.eu .
Ba mai mult, la Bruxelles există temeri potrivit cărora liderul PSD duce România în aceeaşi direcţie „opusă principiilor liberale”, asemenea Ungariei lui Viktor Orban sau Poloniei lui Jaroslaw Kaczynski.
Șeful social-democraților respinge asemănarea cu liderul Partidului "Lege şi Dreptate" (PiS) din Polonia, declarând într-un interviu pentru Politico: "Nu îl cunosc pe domnul Kaczynski, așa că nu știu dacă există o asemănare între noi. Eu sunt eu".
Ediţia europeană a Politico a publicat o analiză în care susţine că îngrijorarea de la Bruxelles în ceea ce-l priveşte pe liderul PSD ar putea creşte în funcţie de ce se întâmplă în următoarele săptămâni.
Deși a condus partidul la o victorie de 45% la alegerile parlamentare din 2016, Dragnea a forţat demisia a doi prim-miniştri, a coordonat o reformă controversată a sistemului judiciar şi a provocat furia altor politicieni români sugerând mutarea ambasadei României la Ierusalim, urmând exemplul președintelui american, Donald Trump.
Dragnea, care nu poate fi numit în funcția de premier din cauza unei condamnări în dosarul Referendumului, a intensificat presiunile asupra justiţiei, conform Politico, pe măsură ce se apropie data sentinţei sale într-un nou dosar de corupţie, publicaţia notând că guvernul PSD încearcă să o înlăture pe Laura Codruţa Kovesi de la conducerea DNA şi că Dragnea a ameninţat chiar cu suspendarea preşedintelui, dacă Iohannis nu va merge mai departe cu demiterea lui Kovesi.
Șeful Camerei Deputaților a declarat, în repetate rânduri, că nu-și dorește să conducă Guvernul și s-a arătat deranjat de acuzațiile potrivit cărora “premierul Viorica Dăncilă este marioneta lui”, catalogându-le ofensatoare.
În ceea ce privește relația României cu UE, Dragnea a spus că țara noastră merită mai multă respect, în contextul în care România se pregătește să preia președinția Consiliului European în 2019: "Nu cred că este exagerat să dorim ca România să devină o voce importantă, să devină partener respectat, cel puțin în măsura în care noi oferim mult respect partenerilor noștri."
Politico mai adaugă faptul că Dragnea a acuzat Uniunea Europeană şi NATO de susţinerea unui aşa-zis „stat paralel”, o conspiraţie a serviciilor secrete, procurorilor şi judecătorilor care încearcă să dea jos guvernul, potrivit News.ro .
Opoziţia din România şi societatea civilă susţin că reforma justiţiei are ca scop rezolvarea problemelor cu legea ale lui Dragnea, se arată în articol.
Preşedintele USR, Dan Barna, a declarat pentru Politico: „În timp ce Orban şi Kaczynski promovează politici iliberale pentru a-şi consolida puterea, motivul în cazul lui Liviu Dragnea este mult mai insipid: El doreşte să evite închisoarea. Nimeni din UE nu vrea să facă fotografii cu el pentru că este văzut ca cineva condamnat la închisoare”.
Deşi Comisia Europeană s-a arătat îngrijorată de modificările aduse legilor justiţiei, Dragnea a negat că l-ar ajuta pe el personal.
„Suntem interesaţi ca drepturile şi libertăţile fundamentale să fie respectate. Vrem ca fiecare cetăţean din România să aibă un proces corect şi dreptul la apărare şi la garantarea prezumţiei de nevinovăţie”, a declarat Dragnea pentru Politico.
„Sub conducerea PSD, România respectă cu fermitate principiile europene, urmează interesele europene dar, la fel care oricare altă ţară din UE, se gândeşte la propriile interese ca făcând parte dintr-un interes comun”, a adăugat Dragnea.
Liderul PSD a vorbit pentru Politico şi despre dorinţele sale privind Uniunea Europeană: „Nu cred că este exagerat să dorim ca România să devină o voce importantă, un partener respectat. Este mai bine pentru UE să aibă un partener onest şi previzibil, decât unul mut şi plin de frustrări”.
Seymour Hersh, jurnalist castigator al premiului Pulitzer
Sursa: News.ro Politico.eu
