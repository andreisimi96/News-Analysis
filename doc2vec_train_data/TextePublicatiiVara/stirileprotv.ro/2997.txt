14 iunie 2018 15:54 / 4519 vizualizari
Ford inovează la Craiova. Americanii dezvoltă în România primul proiect de acest fel din Europa
Ford România va deschide la Craiova, în parteneriat cu autorităţile locale, începând cu luna septembrie, primul incubator de proiecte inovative din Europa care va fi pus la dispoziţia studenţilor şi elevilor.
Facebook Twitter RSS Feed Newsletter
Denumit Centru de Resurse şi Angajament Ford (CRAF), incubatorul face parte din categoria de proiecte a Ford Motor Company Fund, divizia filantropică a Ford Motor Company, şi va pune accent pe antreprenoriatul social.
"CRAF Craiova este o colaborare cu Asociaţia Pentru Educaţie SV Oltenia (EDUCOL), o organizaţie non-profit locală care urmăreşte să maximizeze oportunităţile de instruire, dezvoltare şi angajare pentru tineri, şi cu Primăria municipiului Craiova, care pune la dispoziţie clădirea. Susţinut de o investiţie de peste un milion de dolari oferită de Ford Motor Company Fund în parteneriat cu GlobalGiving, noul CRAF va acţiona ca un incubator de antreprenoriat social, unde studenţi şi absolvenţi ai Universităţii din Craiova pot crea şi dezvolta proiecte inovative, care să conducă la progres social şi economic. Scopul este acela de a avea un impact pozitiv asupra creşterii locurilor de muncă, a potenţialului economic şi a calităţii vieţii locuitorilor din regiunea Oltenia", precizează Ford România într-un comunicat de presă.
CRAF Craiova este al patrulea centru de acest gen la nivel global şi va reuni parteneri locali nonprofit, voluntari Ford, mentori şi lideri educaţionali care să ofere programe de angajare şi comunitare, ajutându-i astfel pe localnici să dezvolte noi competenţe şi să consolideze valorile comunităţii.
În plus, faţă de acordul multianual încheiat între EDUCOL şi GlobalGiving, precizează Ford, partenerul internaţional al Ford Motor Company Fund, va fi acordată o finanţare suplimentară de 100.000 de dolari pentru renovarea clădirii, astfel încât să fie satisfăcute nevoile specifice ale unui astfel de centru.
"Lucrările de renovare sunt deja în curs de desfăşurare, fiind sprijinite de angajaţii Ford, cei ai Primăriei municipiului Craiova şi de către comunitatea academică a Universităţii din Craiova, studenţii jucând un rol semnificativ în acest proces", se mai arată în comunicat.
Elevii şi studenţii vor fi invitaţi să prezinte propunerile lor de antreprenoriat social până la începutul lunii septembrie, primele echipe câştigătoare urmând să fie anunţate în luna octombrie, la ceremonia de inaugurare. Fiecare echipă va primi o subvenţie de pornire şi va avea acces la facilităţile CRAF.
Primul CRAF a fost înfiinţat în 2013 în Detroit, iar de atunci, Ford Fund a deschis un alt centru în Africa de Sud şi un altul în Detroit, planurile fiind de a se extinde şi în Asia, odată cu lansarea unui centru la Bangkok, la începutul anului 2019.
"Combinând expertiza şi entuziasmul iniţiativelor sociale din SUA şi peisajul antreprenorial foarte fertil din România, sperăm să provocăm din ce în ce mai mulţi tineri să devină membri activi şi responsabili ai comunităţii lor locale, în încercarea de a face diferenţa şi de a fi parte dintr-o reţea globală. Suntem recunoscători şi onoraţi să lucrăm cu Ford Motor Company", a declarat preşedintele EDUCOL, profesorul Leonardo-Geo Mănescu, potrivit comunicatul citat.
Ford Fund funcţionează la nivel global prin investiţii strategice, concentrate pe construirea de comunităţi, îmbunătăţirea educaţiei şi promovarea conducerii preventive, ca parte a iniţiativei "Operation Better World".
autor: InCont.ro , 14 iunie 2018 15:54
Mai multe despre:
