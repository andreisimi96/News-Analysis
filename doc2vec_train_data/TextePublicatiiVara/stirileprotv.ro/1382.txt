România a cerut stoparea procedurilor de includere în patrimoniul Unesco a sitului Roşia Montană. Este pentru prima dată, când o ţară cere acest lucru, deşi ar fi urmat să primim un răspuns pozitiv în doar câteva săptămâni.
Includerea pe lista Unesco ar afecta însă procesul pe care ţara noastră îl are cu acţionarul majoritar de la Roşia Montana, care cere despăgubiri de miliarde de dolari pentru blocarea exploatărilor aurifere, spun oficialii de la Guvern. Decizia a stârnit revoltă în spaţiul public şi s-au anunţat deja proteste.
Guvernul României a blocat dosarul de înscriere în patrimoniul Unesco a sitului Roşia Montană, deşi era aşteptată o decizie în următoarea perioadă.
Adrian Cioroianu: ”E un caz unic, dar eu cel puţin am înţeles-o în sensul în care se stopează evaluarea pozitivă de care dosarul Roşia Montana a avut parte şi care urma să se materializeze. Motivele de care vorbeşte Ministerul Culturii şi cred că vorbeşte la sfatul Ministerului Finanţelor şi al Economiei, poate şi al Justiţiei, priveşte procesul care s-ar afla în curs. E vorba de avocaţii care probabil au dat astfel de sfaturi.”
Este vorba despre procesul României cu Gabriel Resources, acţionarul majoritar Roşia Montană Gold Corporation, care cere statului român despăgubiri de peste 4 miliarde de dolari pentru blocarea exploatărilor aurifere.
Christian Schliemann, expert în drept internaţional care va avea o intervenţie în acest arbitraj pentru o organizaţie neguvernamentală, spune că nu există legătură, pentru că despăgubirile sunt cerute pentru acţiuni trecute.
Christian Schliemann, European Center for Constituţional and Human Rights: ”Compania ar putea să încerce să interpreteze încercare a României de intrare pe lista UNESCO ca ceva făcut pentru a evita realizarea proiectului. Nu văd cum ar putea avea succes cu acest argument. Chiar dacă accepţi pentru o secundă că ar putea să primească acele compensaţii, atunci pot să le primească chiar şi dacă Roşia Montană este inclusă pe listă, deci nu este nicio legătură între cele două procese."
Roşia Montană este pe lista monumentelor istorice încă din 1991. De la începutul anilor 2000 au început discuţiile despre includerea sitului în patrimoniul Unesco. Dosarul a fost depus însă în 2017.
Corin Șuteu, fost ministru al Culturii: ”Ea nu împiedică în niciun fel nici activitatea economică în zonă, atât timp cât legile sunt respectate şi nu extinde niciun fel legislaţia românească, pentru care zona respectivă este deja o zonă protejată. De fapt, ceea ce face Unesco este să acorde un statut internaţional mult mai vizibil, mai important, mai legitim."
Reprezentanţii Guvernului nu au răspuns solicitării Știrilor PRO TV pentru a comenta această situaţie. Iar blocarea dosarului României a avut deja reacţii în spaţiul public. Au fost anunţate pe Facebook proteste în Piaţa Universităţii din Bucureşti şi în mai multe oraşe din ţară.
Seymour Hersh, jurnalist castigator al premiului Pulitzer
Proteste în stradă față de decizia Guvernului de stopa procedura de includere a Roșiei Montane în UNESCO
