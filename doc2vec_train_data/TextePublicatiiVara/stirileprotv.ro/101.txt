Veşti proaste despre bărbatul de 75 de ani din Tecuci care a fost tâlhărit şi bătut crunt, în casă, de nişte hoţi. Bătrânul a murit vineri dimineaţă, la Spitalul de Urgenţă din Galaţi.
În ceea ce priveşte tâlhăria, poliţiştii au anunţat că au un cerc de suspecţi, dar, deocamdată, nu au făcut reţineri.
Cel mai probabil, în scurt timp procurorii de la Parchetul de pe lângă Judecătoria Tecuci vor schimba încadrarea faptelor şi, lângă infracţiunea de tâlhărie, vor menţiona omorul. Apoi, dosarul va fi trimis la Parchetul de pe lângă Tribunalul Galaţi.
Bărbatul de 75 de ani era internat la neurochirurgie, la Spitalul de Urgenţă din Galaţi. Încă de joi, medicii spuneau că şansele lui de supravieţuire sunt foarte reduse. Avea un traumatism cranio-cerebral sever şi era în comă.
Poliţiştii spun că bărbatul i-ar fi putut recunoaşte pe cei care l-au atacat, pentru că unii nu aveau feţele acoperite. Singura mărturie valabilă rămâne a soţiei, de 72 de ani. Până acum, nu a fost, însă, prea coerentă.
