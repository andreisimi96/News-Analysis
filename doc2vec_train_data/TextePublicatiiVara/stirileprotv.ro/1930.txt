Emisarul ONU în Europa pe probleme legate de drepturile omului avertizează că reprimarea sistemului judiciar, a presei și a drepturilor în Ungaria și Polonia riscă să se răspândească în întreaga UE.
Potrivit New York Times , Birgit Van Hout, reprezentanta ONU în Europa și-a exprimat marți îngrijorarea că un regres în privința drepturilor omului și a statului de drept are loc de asemenea și în Austria, Italia, Malta, România și Slovacia.
Birgit Van Hout le-a spus reporterilor că este vorba despre ”erodarea democrației în Europa” și a avertizat cu privire la un ”efect de domino” ce ar putea submina valorile europene.
Van Hout a mai spus că apărătorii drepturilor omului sunt supuși la o presiune tot mai mare.
Ea a salutat procedura UE împotriva Poloniei, care i-ar putea limita țării dreptul de vot, ca fiind ”un lucru mai bun decât nimic” și a făcut apel la lideri din mediul de afaceri să-și facă vocile auzite pe tema abuzurilor.
