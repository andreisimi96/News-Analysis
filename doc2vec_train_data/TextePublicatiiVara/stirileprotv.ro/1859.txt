Fostul ministru PSD al Justiției Florin Iordache nu este de acord cu propunerea președintelui Klaus Iohannis de a dezbate situația în care a ajuns acum șeful statului, după decizia CCR referitoare la existența unui conflict cu ministerul Justiției.
Iordache spune că Iohannis, în calitate de șef al statului trebuie să respecte toate deciziile Curții Constituționale, chiar și acelea care nu îi convin, pentru că - în caz contrar - ”este un atac la statul de drept”.
”Există în acest moment obligativitatea respectării tuturor deciziilor constituționale, putem face o dezbatere, dar nu pe respectarea statului de drept. Adică modul în care considerăm că anumite decizii care ne plac trebuie respectate și anumite decizii care nu ne plac nu trebuie respectate și facem dezbateri și tergiversăm, eu cred că este un atac la statul de drept.” - a spus Iordache.
Deputatul PSD spune că se așteaptă ca în această săptămână președintele României să emită decret pentru revocarea din funcție a șefei DNA Codruța Kovesi, ca urmare a deciziei CCR.
”Mie mi-a luat mai puțin timp să citesc întreaga motivare a Curții Constituționale și repet, chiar dacă în acest moment unii citim mai încet, respectarea este obligatorie și în aceste condiții eu mă aștept ca în această săptămână președintele să emită decretul, pentru că Curtea Constituțională a spus două lucruri: că există conflict și că președintele trebuie să emită decret”.
Iohannis atacă PSD-ul, care îi ”amputează” puterile, și invocă referendumul. VIDEO INTEGRAL
Iordache a mai declarat că lupta anticorupție nu stă într-un om.
”Lupta anticorupție continuă, lupta anticorupție nu stă într-un om și independența justiției trebuie să fie .., iar respectarea deciziilor Curții Constituționale este obligatorie pentru toată lumea, chiar și pentru președintele României.” - a mai spus fostul ministru al Justiției, care a demisionat din această funcție din cauza ordonanței OUG 13, de modificare a codurilor penale.
Seymour Hersh, jurnalist castigator al premiului Pulitzer
