Hotărârile judecătorești definitive ar putea fi rejudecate, iar arestarea preventivă devine aproape imposibilă, în special în cazurile de corupție!
Mai mult decât atât, suspecții și inculpații vor putea să asiste la audierea martorilor, altfel spus să-i intimideze.
Iată doar câteva dintre controversatele prevederi ale ”Codului de Procedură Penală”, votate luni noaptea în Camera Deputaților, de aleșii de la PSD și ALDE.
Opoziția a anunțat deja că va sesiza Curtea Constituțională și l-a acuzat pe Liviu Dragnea că și-a pus subordonații să modifice legislația penală, pentru a-l scăpa de dosare.
Varujan Vosganian, deputat ALDE: " Nu ne putem salva decât toți odată! Nu ne putem salva pe rând!"
32 de deputați PNL, USR și PMP au lipsit de la votul pentru modificarea Codului de procedură penală
Cu acest crez, aleșii PSD și ALDE au decis să modifice Codul de Procedura Penală, indiferent de criticile partenerilor externi sau ale opoziției și societății civile. Președintele Camerei Deputaților, Liviu Dragnea, a mers pe aceeași strategie aplicată în momentele importante: a stat ascuns în biroul său de la Parlament și l-a desemnat pe Gabriel Vlase - proaspăt propus la șefia Serviciului de Informații Externe - să conducă ședința de plen.
Dezbaterea pe articole a fost inexistentă. Scandalul, însă, nu a lipsit.
Pavel Popescu, deputat PNL: "Domnilor, toată ziua... Domnule Bacalbașa, toată ziua v-ați comportat într-un hal fără de hal. Vă comportați ca la nebuni. Păi ce suntem aici?! Ce facem în Parlamentul României?! Eu m-am săturat să aud racnete în jurul meu".
Liviu Dragnea și-a trimis în plen omul de încredere să supervizeze că totul merge așa cum a fost planificat. Marian Neacșu este secretarul general al PSD, însă nu a mai putut candida pentru un post în Parlament, pentru că a fost condamnat definitiv la șase luni închisoare cu suspendare pentru săvârșirea infracțiunii de conflict de interese.
Prezența sa în plen i-a iritat pe aleșii opoziției.
Cristian Ghinea, deputat USR: "Domnul Neacșu, care este un penal și nu are dreptul să stea în Camera Deputaților, stă acolo spre sfidarea tuturor. Să vă fie rușine...”
Fluierat de aleșii PSD, fostul ministru în Cabinetul Cioloș le-a arătat acestora semne obscene, iar nervii au cedat din nou.
Varujan Vosganian, deputat ALDE: "Un coleg de la USR a făcut un gest impardonabil. Eu nu mai suport... nu mai vin în Camera Deputaților dacă se tolerează astfel de gesturi".
Dan Barna, președintele USR: "În numele USR, ne asumăm și cer scuze pentru gestul colegului meu".
Președintele de ședință și-a văzut însă de misiune și după un maraton rar văzut în Parlament, la ora 22 a supus la vot codul de procedură penală. Opoziția a anunțat că va sesiza Curtea Constituțională.
Dan Barna, președintele USR: "Ați transformat oficial România într-un stat al infractorilor. De astăzi, cei care fac evaziune și spălare de bani, nu vor mai putea fi arestați și, după ce ne vor fura banii, vor pleca în Brazilia sau Costa Rică. De astăzi, pedofilii, criminalii și alți infractori filmați cu telefonul mobil de un martor vor scăpa... De astăzi, femei sau copii agresați vor trebui să-și privească în ochi, în timpul declarațiilor, violatorii sau interlopii. De astăzi, România este un rai al infractorilor și am ajuns aici pentru că, astăzi, în România, sunt penali în funcții publice".
Raluca Turcan, deputat PNL: "Nu aveți altă motivare care să vă țină în jurul domnului Dragnea decât accesul la resurse. Ar trebui să plecați acasă și nu doar acasă de la guvernare, ci acasă din această instituție... Mai avem o lege și plecăm... Mulțumesc.”
Dacian Cioloș a scris pe Facebook: "PSD și ALDE ne-a transformat pe toți în victime colaterale ale infracționalității. Prin votul din Parlament, PSD și ALDE fac din fărădelege un plan de țară. Ultima lor greșeală ar fi să forțeze zilele următoare mecanisme instituționale, ordonanțe de urgență sau suspendarea Președintelui, pentru a face să intre în vigoare pe "repede înainte" modificările decise".
Una dintre cele mai contestate prevederi votate luni noapte permite revizuirea hotărârilor judecătoreşti definitive, în anumite condiții. Opoziția susține că articolul este făcut special pentru ca Liviu Dragnea să scape de condamnarea definitivă din ”Dosarul Referendumul”.
De asemenea, textul votat târziu în noapte face imposibilă condamnarea unei persoane la instanța de apel, dacă prima instanță a decis achitarea și nu au mai apărut probe noi.
Iar denunțurile nu vor mai duce la reducerea pedepselor decât dacă denunțătorul scrie despre comiterea unor ilegalități în maximum șase luni de la comiterea faptei.
În ceea ce privește arestarea preventivă, această măsură va mai putea fi dispusă doar dacă există probe sau indicii temeinice, și nu suspiciuni rezonabile, ca în prezent.
Suspecții și inculpații vor participa la audierea martorilor, cu posibilitatea intimidării acestora, susțin cei din opoziție. Până acum, doar avocatul lor putea să o facă. De acum însă, victima unui viol va fi pusă față în față cu agresorul - de exemplu.
Crește și grija pentru inculpați. Aceștia nu vor mai putea fi audiați mai mult de șase ore. Iar procurorii vor fi obligați să strângă probe pentru începerea urmăririi penale în cel mult un an. Dacă nu reușesc, vor fi obligați să claseze dosarul.
Toate aceste prevederi vor fi analizate de judecătorii Curții Constituționale, la cererea PNL și USR.
