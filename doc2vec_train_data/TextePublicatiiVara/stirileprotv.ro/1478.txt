Problema împuşcării urşilor din pădurile din România ar putea intra în vizorul procurorilor DIICOT. O asociaţie pentru conservarea biodiversității a depus azi o plângere penală, care îi vizează pe cei care au elaborat o nouă strategie pentru urşi.
Voluntarii reclamă că studiul a fost făcut în favoarea vânătorilor, astfel încât cei care organizează partidele de vânătoare să obţină profituri frumoase şi să împuşte cât mai mulţi urşi.
Octavian Anghelescu, reprezentant Asociaţia ”Agent Green”: "Vorbim de o plângere către autorităţi, să facă cercetări în privinţa constituirii unui grup infracţional organizat care şi-a facilitat vânătoarea de trofee eludând legislaţia naţională şi convenţiile internaţionale prin deturnarea planului de management care trebuia să conserve specia urs, astfel încât să continue vânătoarea."
Planul de măsuri pentru managementul carnivorelor mari aflat acum în atenţia ministerul Mediului cuprinde şi recomandarea de reducere a urşilor în zonele unde numărul lor a crescut peste normele europene. Dar numărătoarea nu a fost făcută corect, spun activiştii de mediu. Vânătorii au declarat peste 10.000 de exemplare, iar cercetătorii silvici au redus din pix numărul la 6.500.
Octavian Anghelescu, reprezentant Asociaţia ”Agent Green”: "E foarte greu să faci o numărătoare exactă, terenul e accidentat, metoda folosită de ei nu oferă cele mai bune rezultate, vorbim de o estimare. Dar când estimarea e făcută de cei care doresc să se vâneze, atunci..."
Măsurile contra urșilor ar putea fi aprobate. Cine se află în spatele planului ce propune vânătoarea
Acelaşi lucru încearcă de mai bine de un an, să lămurească şi procurorii din Braşov care au deschis o anchetă în rem, după un alt studiu care recomandă uciderea a 1700 de exemplare protejate de lege.
Cazul, prezentat şi de Inspectorul Pro , arată legăturile dintre specialiştii care au contribuit atât la planul din 2016, cât şi la cel care aşteaptă acum undă verde de la Ministerul Mediului. Se pare că aceeaşi oameni au elaborat ambele studii care susţin vânarea animalelor protejate de lege.
Contactaţi de Ştirile PROTV, reprezentanţii ministerului spun că înainte să ia o decizie privind împuşcarea urşilor, vor cere efectuarea unui studiu cu amprenta genetică, pentru a afla numărul real de exemplare.
Acest lucru ar putea să dureze câţiva ani, timp în care un grup de experţi din cadrul ministerului va scrie şi un ghid de finanţare pentru Administraţia Fondului de Mediu, ca să instaleze garduri electrice şi să planteze fructe de pădure din care urşii să se hrănească. Culmea este că pe site-ul Institutului de Dezvoltare în Silvicultură apare deja un astfel de proiect în valoare de 1,5 milioane de euro.
Seymour Hersh, jurnalist castigator al premiului Pulitzer
