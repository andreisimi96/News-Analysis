De şase zile angajaţii societăţii de transport în comun din Brăila refuză să lucreze. Lucrătorii se plâng că au salariul minim pe economie şi cer urgent măriri.
În plus, oamenii spun că sunt siliţi să conducă autobuze cu defecţiuni, care pun în pericol pasagerii. Conducerea susţine că poate mări salariile cu numai 7%, dar angajaţii sunt nemulţumiţi. În tot acest timp brăilenii fac eforturi mari să ajungă dintr-un loc în altul, iar cei mai afectaţi sunt bătrânii şi copiii.
Şoferii regiei de transport în comun Brăila refuză să iasă pe trasee, deşi instanţa a respins sindicatului solicitarea de a intra în grevă.
Oamenii sunt disperaţi şi spun că lucrează până la epuizare pentru bani prea puţini.
"799 lichidare. Ca să mai luăm 3-4 milioane în plus muncim şi câte 30 de zile fără liber", susține un angajat.
Şoferii spun şi că ies în oraş cu autobuze cu mari defecțiuni, care pun în pericol vieţile pasagerilor.
Șofer: - Am ieşit cu frâne doar pe faţă.
Reporter: - Acuzaţi probleme tehnice? E riscant?
Șofer: - Da, foarte mult, e riscant să mergi fără frâne. Foarte riscant. Revizorul nu-şi asumă responsabilitatea, nu semnează nicio foaie, răspunzi de toate accidentele care se pot întâmpla.
"Maşinile au probleme tehnice din cauza vechimii, din cauza drumurilor, suprasolicitări, tot timpul mergem peste capacitatea medie de transport, ele nu corespund din punct de vedere tehnic", spune un alt angajat.
Managerul societăţii spune că şoferii vor suporta pierderile create în cele 6 zile de protest şi pot fi chiar concediaţi.
"Am şi transmis către media locală anunţuri pentru a angaja personal de bord, şoferi de autobuz pentru a putea relua activitatea", a transmis Cornel Săndulescu, directorul societății.
La mijloc sunt prinşi locuitorii oraşului care depind de transportul în comun. Unii au apelat la biciclete, alţii merg pe jos ore întregi.
"Vai de capul meu. M-am săturat de 5 zile. până la Spitalul 3 şi înapoi, şi în piaţă şi acasă şi cu abonament luat şi nu se rezolva nici acum", spune o localnică.
"Pe jos. Să ştiţi că sâmbăta nu mai puteam să mă dau jos din pat", povestește o altă localnică.
"Dacă vorbim de o grevă, ar trebui să avem o poziţie a sindicatelor, dar acestea s-au delimitat de greva respectivă şi aveau obligaţia ca pe această perioadă de timp să asigure minim 30% din transportul public din oraş, lucru pe care nu l-au făcut", a transmis Marian Dragomir, primarul orașului.
Autorităţile spun că, pentru rezolvarea crizei, nu iau în calcul scumpirea biletelor.
