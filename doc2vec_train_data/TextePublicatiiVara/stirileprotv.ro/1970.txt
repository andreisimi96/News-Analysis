Secţia pentru procurori în materie disciplinară a CSM a respins, miercuri, una dintre acţiunile exercitate de Inspecţia Judiciară împotriva procurorului şef al DNA, Laura Codruţa Kovesi.
Acțiunea respinsă de procurorii CSM este cea referitoare la desemnarea ca membru al unei echipe de control a unui magistrat aflat într-o stare vădită de incompatibilitate, au precizat, pentru AGERPRES, oficiali ai CSM.
Decizia Secţiei pentru procurori a Consiliului Superior al Magistraturii nu este definitivă, putând fi contestată de Inspecţia Judiciară la Completul de 5 judecători al instanţei supreme.
În acest caz, în 11 aprilie Inspecţia Judiciară a anunţat că a început acţiunea disciplinară faţă de şefa Direcţiei Naţionale Anticorupţie Laura Codruţa Kovesi, urmând ca CSM să decidă în ce fel va răspunde aceasta, după ce ar fi săvârşit o serie de abateri disciplinare referitoare la controalele tematice, în condiţiile în care şi-ar fi desemnat consilierul judecător Dana Tiţian să facă verificări la două servicii teritoriale.
„(...) A încălcat cu ştiinţă dispoziţiile art.7 alin.(3) din Ordinul nr. 5/12.01.2016 al procurorului general al Parchetului de pe lângă Înalta Curte de Casaţie şi Justiţie, care se referă la competenţa de a dispune şi a efectua controlul tematic, (...) prin desemnarea consilierului procurorului şef al DNA, judecător detaşat (Dana Tiţian-n.r.), aflat într-o vădită stare de incompatibilitate pentru efectuarea controlului tematic la două servicii teritoriale”, arată Inspecţia Judiciară, potrivit news.ro . 
Florin Iordache spune că dacă Iohannis nu o demite pe Kovesi ”este un atac la statul de drept”
Inspectorii mai spuneau că, prin acest fapt, şefa DNA şi-a încălcat atribuţiile
De asemenea, arăta Inspecţia Judiciară, prin încălcarea regulamentului şi desemnarea unui magistrat aflat în incompatibilitate, s-a adus atingere principiilor legalităţii, imparţialităţii şi regulilor fundamentale şi prestigiului şi credibilităţii actului de justiţie în înfăptuirea căruia a fost implicată Direcţia Naţională Anticorupţie.
Procurorul şef al DNA mai este vizat de două acţiuni disciplinare ale Inspecţiei Judiciare. CSM a amânat, miercuri, decizia în cazul acestora.
Miercuri, Secţia pentru procurori a Consiliului Superior al Magistraturii a amânat pentru 20 iunie, o decizie în cazul în care Kovesi este cercetată disciplinar de Inspecţia Judiciară pentru refuzul de a se prezenta la audierile Comisiei parlamentare de anchetă privind alegerile prezidenţiale din 2009. În acest caz, Kovesi a fost audiată astăzi, la CSM, timp de aproximativ două ore.
În 18 aprilie, Inspecţia Judiciară a anunţat că a început acţiunea disciplinară faţă de procurorul şef al Direcţiei Naţionale Anticorupţie, Laura Codruţa Kovesi, după ce a refuzat de mai multe ori să se prezinte la audierile Comisiei parlamentare de anchetă privind alegerile prezidenţiale din 2009. Inspectorii spun că prin neprezentarea la Comisie şi prin necomunicarea informaţiilor solicitate, Kovesi a afectat onoarea profesională şi prestigiul funcţiei de magistrat.
Prima acţiune disciplinară în cazul procurorului şef al DNA a fost declanşată de Inspecţia Judiciară în 12 ianuarie, o acţiune similară fiind declanşată şi în cazul lui Marius Iacob, procuror-şef adjunct al DNA. Procurorului şef al DNA i se impută, între altele, manifestări care aduc atingere onoarei sau probităţii profesionale ori prestigiului justiţiei, săvârşite în exercitarea sau în afara exercitării atribuţiilor de serviciu.
Una dintre abaterile constatate de IJ în cazul lui Kovesi se referă la înregistrările apărute în spaţiul public, din timpul unei şedinţe de lucru din 18 iunie 2017.
De asemenea, procurorului şef al DNA i se impută că "a folosit faţă de colegii procurori un ton superior şi agresiv, inadmisibil în raport cu standardele minimale de etică şi deontologie ale unui magistrat, de natură a genera în rândul opiniei publice un sentiment de indignare şi a unui dubiu legitim cu privire la respectarea principiilor supremaţiei Constituţiei şi a legilor, precum şi a imparţialităţii procurorilor".
Şefei DNA i se impută şi faptul că, "prin desemnarea în calitate de procuror de caz a unui magistrat care se afla într-o vădită stare de incompatibilitate", ar fi încălcat Regulamentul de ordine interioară al Direcţiei Naţionale Anticorupţie, care se referă la atribuţiile procurorului şef şi prevede că acesta "urmăreşte repartizarea cauzelor sau, după caz, repartizează cauze în raport cu criterii obiective precum specializarea şi pregătirea procurorului, volumul de activitate, complexitatea şi operativitatea soluţionării cauzelor, conflictele de interese sau incompatibilităţile în exercitarea funcţiei”.
În acest caz, Laura Codruţa Kovesi şi Marius Iacob s-au prezentat la Secţia pentru procurori a CSM în 21 martie şi în 9 mai., când a fost stabilit un nou termen pentru 27 mai. "Aşa cum ştiţi, este o procedură disciplinară în curs, motiv pentru care părţile au dreptul să formuleze excepţii, cereri, lucru care s-a întâmplat şi la termenul de astăzi. Pe cale de consecinţă, pentru analizarea tuturor excepţiilor şi a cererilor formulate de Inspecţia Judiciară, dar şi de către procurorii pârâţi, s-a dat termen pentru 27 iunie", a declarat atunci vicepreşedintele CSM Codruţ Olaru.
Şi în acest caz este aşteptată decizia Secţiei pentru procurori a CSM.
Seymour Hersh, jurnalist castigator al premiului Pulitzer
Sursa: Agerpres News.ro
