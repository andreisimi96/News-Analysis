Grupuri infracționale de crimă organizată din România țintesc Canada. Anunțul a fost făcut de Agenția de Securitate a Granițelor Canadei, care a întocmit un raport după eliminarea vizelor pentru români.
Același document spune că tot mai mulți indivizi care fac parte din clanuri periculoase de la noi din țară au încercat să intre pe teritoriul Canadei profitând de noile condiții de călătorie.
Din decembrie anul trecut, romanii pot călători în Canada fără viză. Şase luni mai târziu, autorităţile canadiene au decis să reintroducă viza pentru cei care nu au paşaport electronic. Decizia a venit după ce au constatat că a explodat numărul solicitanţilor de azil.
Ambasada Canadei la Bucureşti a scris într-un comunicat de presă că "...mulţi dintre aceştia nu sunt de buna-credinţă, mulţi dintre aceştia folosind paşapoarte temporare şi alte paşapoarte non-electronice. Această situaţie a dus la presiune pe sistemul de migraţie şi azil al Canadei."
Dar şi că..."trebuie să reţineţi că, asemeni altor călători internaţionali, obţinerea unei vize sau a unei autorizaţii de călătorie electronice (eTA) va permite doar să călătoriţi spre Canada. Acest lucru nu vă garantează accesul în această ţară."
Carmen Dan: Nu am identificat cu partenerii canadieni riscuri mari în planul infracţionalităţii
Iar Agenţia care se ocupa de securitatea graniţelor din Canada a dat presei date dintr-un raport care a pus pe jar parlamentarii canadieni din opoziţie care militează pentru reintroducerea vizelor.
Michelle Rempel, parlamentar: "În cele 5 luni de la ridicarea vizelor au fost depuse peste 1000 de cereri de azil, iar agenţia de securitate a graniţelor spune că ridicarea vizelor a dus la o intensificare a acţiunilor grupurilor infracţionale din România care vizează Canada. Domnul premier va avea grijă de siguranţă Canadei şi va instaura vizele pentru România?"
Justin Trudeau, premierul Canadei: "Continuăm să lucrăm cu Guvernul României să ne asigurăm că sistemul funcţionează, chiar acum suntem în discuţii cu ei şi căutam soluţii pentru că sistemul canadian de imigrări să nu fie abuzat de grupări de crimă organizată sau altele de acest fel. E o chestiune pe care o tratăm cu maximă seriozitate."
Carmen Dan: "Partenerii canadieni nu ne-au sesizat astfel de aspecte. Nu am identificat riscuri mari în planul infracţionalităţii, mai mult susţinem atât noi cât şi partea canadiană continuarea acestui demers de acces în Canada fără vize."
Contactaţi de reporterii Ştirilor ProTV, reprezentanţii Agenţiei de securitate a graniţelor din Canada au declarat că instituţia colaborează îndeaproape cu partenerii de securitate internaţională şi că împărtăşeşte informaţiile relevante în conformitate cu legile de acolo. În plus, au transmis că s-au confruntat cu 31 de cazuri de cetăţeni romani bănuiţi de crimă organizată.
Pe de altă parte, zilele trecute, Air Canada a inaugurat primele zboruri directe din Bucureşti către Montreal şi Toronto.
