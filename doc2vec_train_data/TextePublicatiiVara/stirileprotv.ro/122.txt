Panică în noaptea de joi spre vineri, într-un cartier din localitatea Borşa, judeţul Maramureş.
Mai multe magazii de lemne aflate între blocuri au fost mistuite de flăcările care au distrus apoi faţada şi acoperişul unui imobil. Trei oameni au ajuns la spital, dintre care unul se afla în stare gravă.
Alarma s-a dat puţin după ora 1 noaptea, când oamenii au văzut flăcările înalte de câţiva metri ce se extindeau cu repeziciune.
Focul a ajuns şi la blocul din apropiere, iar din cauza căldurii mari, geamurile unor locuinţe au explodat. Speriaţi, oamenii au ieşit din case şi au început să stingă focul până au ajuns pompierii.
Un bărbat care a încercat să îşi salveze maşina din garaj s-a ales cu arsuri grave. A fost transportat la spital împreună cu alte două femei: una intoxicată cu fum, cealaltă în stare de şoc.
