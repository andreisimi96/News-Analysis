Abuzul în serviciu din Codul Penal, articolul în baza căruia Liviu Dragnea a fost condamnat în prima instanță la 3 ani și jumătate de închisoare cu executare, a fost redefinit de comisia parlamentară condusă de Florin Iordache.
Va fi în continuare infracțiune pedepsită cu închisoarea, doar dacă funcționarul respectiv sau rudele până la gradul doi ale acestuia primesc "un folos material necuvenit".
Opoziția a criticat dur forma propusă și a cerut sistarea lucrărilor pentru un punct de vedere al experților din Comisia de la Veneția. Marți ar putea avea loc votul în plenul Senatului.
Conform amendamentului PSD, pragul pentru această infracţiune nu se pedepseşte dacă nu depăşeşte salariul minim brut pe economie.
De asemenea, funcționarul public  poate fi pedepsit doar ”dacă obține pentru sine, soț, rudă sau afin până la gradul II inclusiv, un folos material necuvenit”.
Gorghiu, PNL: ”Super legiferare! Dragnea, încă puțin și deschizi șampania pentru amnistia asta mascată!”
Liviu Dragnea a fost condamnat, în primă instanță, pe 21 iunie la 3 ani și jumătate de închisoare cu executare pentru complicitate la abuz în serviciu. 108.612 lei reprezentă daunele materiale cu care s-a constituit ca parte civilă Direcţia Generală de Asistenţă Socială şi Protecţia Copilului Teleorman.
De asemenea, un alt inculpat care ar putea fi avantajat este fostul primar al sectorului 4, Cristian Popescu Piedone. El a fost trimis în judecată de procurorii Direcției Naționale Anticorupție în dosarul Colectiv.
În mai 2016 , DNA l-a acuzat pe Piedone de săvârșirea a două infracțiuni de abuz în serviciu dacă funcționarul a obținut pentru altul un folos necuvenit, cauzând vătămarea intereselor legitime ale unor persoane fizice și ale sectorului 4 al municipiului București.
În momentul de față, abuzul în serviciu este descris astfel:
Art. 297 Abuzul în serviciu - COD PENAL: "Fapta funcţionarului public care, în exercitarea atribuţiilor de serviciu, nu îndeplineşte un act sau îl îndeplineşte în mod defectuos şi prin această cauzează o pagubă ori o vătămare a drepturilor sau intereselor legitime ale unei persoane fizice sau ale unei persoane juridice se pedepseşte cu închisoarea de la 2 la 7 ani şi interzicerea exercitării dreptului de a ocupă o funcţie publică".
În forma propusa de comisia Iordache, fapta este redefinită și se introduce un prag valoric al pagubei și anume salariul minim pe economie, care în prezent este de 1.900 de lei.
Art. 297, Abuzul în serviciu - COD PENAL (Amendament PSD):
”Fapta funcționarului public, aflat în exercițiul atribuțiilor de serviciu reglementate expres, prin legi, ordonanțe de guvern sau ordonanțe de urgență, care refuză să îndeplinească un act sau îl îndeplinește prin încălcarea atribuțiilor astfel reglementate, a unor dispoziții exprese dintr-o lege, ordonanță de guvern sau ordonanță de urgență, în scopul de a obține pentru sine, soț, rudă sau afin până la gradul II inclusiv, un folos material necuvenit și prin aceasta cauzează o pagubă certă și efectivă mai mare decât echivalentul unui salariu minim brut pe economie sau o vătămare a drepturilor sau intereselor legitime nepatrimoniale ale unei persoane fizice sau juridice se pedepsește cu închisoare de la 2 la 5 ani sau amendă” - este amendamentul PSD.
Cel mai controversat articol din Codul Penal, cel care descrie abuzul în serviciu, a provocat un adevărat scandal în Parlament, între putere și opoziție.
Cu puțin timp înainte de a începe ședința comisiei speciale în care se discuta modificarea Codului, Ministerul Justiției a pus pe masă forma pe care o susține. Tudorel Toader nu a mers la ședință, ci a fost reprezentat de un secretar de stat.
Stelian Ion, deputat USR: "Cum e posibil să primim textul cu 10 minute înainte de ședință. Am fost vineri la minister și nu m-a primit nimeni. Scapă nu numai Dragnea, dar și mulți funcționari care au produs prejudicii mari. E o bătaie de joc și vă spun că după ce vor trece acest prevederi, că văd că sunteți hotărâți să le treceți, zeci de mii de români vor pleca din țară".
Afirmațiile opoziției i-au înfuriat pe cei de la PSD.
Eugen Nicolicea, deputat PSD: "Confirmați faptul că nu va comportați că un deputat. Faceți pe poștașul, pe DJ-ul, pe reporter și cameraman, numai pe deputatul nu puteți să faceți".
Stelian Ion, deputat USR: "Nu fac pe ticălosul, asta e esențial!"
Eugen Nicolicea, deputat PSD: "Ești!"
Cei de la PNL l-au acuzat pe Tudorel Toader că fuge de răspundere în cazul modificărilor la Codul Penal.
Cătălin Predoiu, deputat PNL: "Această propunere este expresia unei constante în abordarea ministerului. Este spălarea pe mâini de acest proiect, ministrul a spus că nu are nimic de a face cu ce se întâmplă aici, că nu sunt textele ministerului, sunt textele comisiei. Adică a confirmat ceea ce noi spunem de multă vreme: ministerul nu-și asumat această reformă, nu dorește să-și asume responsabilitatea și asta nu este în regulă".
DNA a transmis luni o evaluare a impactului pe care această modificare o va avea asupra anchetelor penale.
Potrivit Direcției Naționale Anticorupție, "consecința ar fi aceea că procurorii vor fi obligați să închidă numeroase dosare că urmare a intervenirii prescripției". De exemplu, explică procurorii în comunicat, în 2017, DNA a dispus trimiterea în judecată a unor inculpați pentru săvârșirea a 215 infracțiuni de abuz în serviciu contra intereselor publice, dosare în care autorii nu au obținut un folos personal.
Astfel că: "Includerea condiției suplimentare ar putea avea ca efect dispunerea de soluții de achitare în toate dosarele cu care a fost sesizată instanța pentru săvârșirea acestei infracțiuni".
După votul din comisie, modificările Codului penal vor fi dezbătute în plenul Senatului.
