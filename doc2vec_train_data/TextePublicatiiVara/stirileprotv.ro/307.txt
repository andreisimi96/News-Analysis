Locuitorii din Bucureşti sunt printre cei mai nemulţumiţi europeni când vine vorba de oraşul lor.
Sunt dezamăgiţi de pieţele şi zonele pietonale prost amenajate, de spaţiile verzi, extrem de puţine sau de transportul în comun, arată un studiu Eurostat. Pe de altă parte, Clujul este mai bine situat decât Bucureştiul, în acelaşi studiu.
Studiul Eurostat a încercat să determine cât de mulţumiţi sunt europenii de oraşele lor.
Aşa au aflat că 93 la sută dintre locuitorii din Viena, Geneva, Luxemburg, Stockholm, Oslo sunt mulţumiţi de spaţiile verzi, adică de calitatea parcurilor, dar mai ales de mărimea lor.
La Cluj, sunt 70 la sută. După ce oficialii au asfaltat şi construit blocuri în parcuri sau pe spaţiile verzi, Bucureştiul a ajuns la coada clasamentului şi este considerat de locuitori un oraş extrem de poluat.
Eurostat: România a înregistrat în aprilie cea mai mare inflaţie anuală din UE
De altfel, din cauza poluării din Capitală, Braşov şi Iaşi, România a fost dată în judecată de Comisia Europeană şi riscă să plătească amenzi şi de 100 de mii de euro pe zi.
Când vine vorba de pieţele sau de zonele pietonale, cei mai mulţumiţi europeni trăiesc în Luxembourg, Viena, Zürich, Stockholm şi Helsinki. Aerisite, cu clădiri bine îngrijite, aceste spaţii publice îi relaxează pe locuitorii oraşelor. La Cluj, 70 la sută din populaţie s-a declarat mulţumită.
Alături de Roma, Valetta şi Atena, Bucureştiul este la coada clasamentului.
Dan Trifu, preşedintele Asociaţiei Ecocivica: "Explicaţia este foarte simplă. Cilivizația şi măsurile luate de autorităţi. Adică se renunţă la automobil, categoric şi toate aceste zone sunt transferate către pietonal şi biciclete. Și vedeţi bine ce creşteri au şi ce calitate bună a aerului aduc aceste măsuri."
Diferenţe uriaşe faţă de vestul Europei s-au văzut şi când bucureştenii au fost întrebaţi dacă sunt mulţumiţi de transportul în comun. Mai bine de 90 la sută din locuitorii oraşelor Zurich, Viena, Helsinki au răspuns pozitiv.
La Cluj sunt 69 la sută, iar la Bucureşti, nici jumătate.
Primăria Capitalei nu a comentat studiul realizat în 2015 şi făcut public săptămâna trecută. Potrivit Eurostat, cu puţine excepţii, cei din Oslo, Zurich, Vilnius, Stockholm sunt încântaţi să locuiască în oraşele lor.
Din păcate, la coada clasamentului sunt bucureştenii. Întrebaţi dacă vor sau nu să locuiască în capitala ţării, 83 la sută au răspuns că da, 15 la sută o fac mai mult de nevoie decât de plăcere. Mai rău decât noi sunt cei din Atena şi din Roma. Dar pe italieni şi pe greci poţi să-i înţelegi, în condiţiile în care au un flux uriaş de turişti.
