Procurorii DIICOT şi jandarmii au percheziţionat, miercuri, mai multe sedii ale companiei austriece Holzindustrie Schweighofer, atât în București, cât și în județele Braşov, Alba, Suceava, Hunedoara şi Bihor.
La sediul din Sebeş, anchetatorii au căutat documente într-un dosar cu un prejudiciu estimat la 25 milioane de euro din afaceri cu lemn achiziţionat, spun procurorii, fără acte legale.
Reprezentant compania Holzsindutrie Schweighofer: „Ne bucurăm că se face această anchetă, ca să dovedim că nu suntem vinovaţi."
Compania Holzindustrie Schweighofer, în complicitate cu angajaţii din instituţii ale statului, spun procurorii, ar fi făcut parte dintr-un sistem infracţional de spălat bani. Reprezentanţii unei organizații neguvernamentale non-profit, dedicată protecţiei mediului, aduc acuzaţii grave.
Andrei Curcanu, agent Green: „Vorbim de cei care trebuia să controleze până acum această companie, vorbim de Garda Forestieră, vorbim de garda financiară, de Consiliul Concurenţei. 25 de milioane e o părticică foarte mică din valoarea cu cât a fost devalizat bugetul statului. Toţi banii respectivi la fiecare 4-5 ani, bani proveniţi din lemn tăiat illegal, sume de bani au finanţat campaniile electorale."
Percheziţiile DIICOT au vizat atât fabrica din Rădăuţi a companiei austriece, cât şi sediile unor instituţii publice din Suceava: Direcţia Silvică şi Garda Forestieră. Anchetatorii au ridicat documente privind licitaţiile pentru exploatarea unor păduri, din 2010 până în prezent.
Valerian Solovăstru, director tehnic Direcţia Silvică Suceava: „Din ce mi-am dat seama, probabil că este vorba de unele licitaţii din perioada 2011-2018 şi documente ce au legătură cu Holtz Industries Schweighofer.”
Reporter: „Ce documente s-au solicitat?”
Valerian Solovăstru: „Decizii cu privire la constituirea comisiilor de licitaţii. Tot ce are legătură cu Schweighofer.”
Reporter: „Aveţi informaţii că s-ar fi trucat aceste licitaţii?”
Valerian Solovăstru: „Categoric nu. Nu ştiu ce informaţii au ei şi ce verifică, dar din punct de vedere al Direcţiei Silvice, totul a fost în conformitate cu regulamentele şi ordinele în vigoare."
Şi de la sediul Gărzii Forestiere Suceava au fost ridicate documente, iar doi angajaţi - un director al Direcţiei Control Silvic şi un Consilier Superior - au fost duşi la audieri.
Procurorii bănuiesc că din anul 2011 încoace, mai mulţi angajaţi de la ocoalele silvice din ţară au falsificat licitaţii cu lemn şi au oferit preferenţial contracte unor firme prietene. Cantităţi uriaşe de material lemnos care nu apar în actele contabile ar fi ajuns direct în fabrica austriecilor. Aceştia erau ajutaţi să comită infracţiuni şi de alţi funcţionari publici şi astfel s-a creat o filieră care a adus un prejudiciu statului de 25 de milioane de euro, spun procurorii.
Anchetatorii au descins şi în Suceava, la sediul Direcţiei Silvice, la fabrica Schweighofer din Rădăuţi şi acasă la directorul de acolo. Bărbatul, spun oamenii legii, a condus Direcţia Silvică până a sosit firma austriacă în România, apoi s-a angajat chiar acolo.
Anchetatorii au mai percheziţionat miercuri două maşini, aflate în curtea Direcţiei Silvice. Reprezentanţii companiei austriece au declarat că vor coopera cu autorităţile şi vor oferi tot sprijinul procurorilor DIICOT.
Reacția Holzindustrie Schweighofer
”Holzindustrie Schweighofer cooperează cu autoritățile pentru o bună desfășurare a anchetei DIICOT
Holzindustrie Schweighofer cooperează cu autoritățile și oferă tot sprijinul în ancheta DIICOT comunicată pe 30 mai 2018. Principiul fundamental al companiei este de a respecta întotdeauna legea și reglementările în vigoare din țările în care operează. Compania pune la dispoziția autorităților toate informațiile necesare pentru buna desfășurare a anchetei în curs și sprijină autoritățile prin toate mijloacele sale pentru o soluționare corectă a investigației, pe baza unor date transparente. Compania nu a fost înștiințată de obiectul acestei investigații. Compania Holzindustrie Schweighofer este prima interesată de soluționarea rapidă și corectă a acestei situații.
La începutul anului 2017, Holzindustrie Schweighofer a implementat un plan de acțiune complex pentru a combate tăierile ilegale și pentru a sprijini dezvoltarea unei industrii durabile a lemnului în România. Compania a investit 1 milion de euro în consolidarea securității lanțului său de aprovizionare prin măsuri care depășesc cu mult cerințele legale și reglementările în vigoare din România. La un an de la implementare, compania a făcut public bilanțul acestor măsuri.”
Tags: diicot, evaziune fiscala, perchezitii, taieri de lemn,
Două angajate ale unui colegiu din Prahova, membre ale unei grupări care jefuia TIR-uri. Depozitau produsele în școală
