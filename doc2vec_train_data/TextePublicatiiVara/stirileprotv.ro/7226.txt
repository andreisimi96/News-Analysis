Inquam Photos / George Calin
PNL a depus miercuri, în jurul orei 15.00, în Parlament, moţiunea de cenzură împotriva Guvernului condus de Viorica Dăncilă.
Moţiunea de cenzură împotriva Executivului intitulată "Demiterea guvernului Dragnea-Dăncilă, o urgenţă naţională!" a fost depusă în Parlament.
Preşedintele PNL, Ludovic Orban, a anunţat luni că moţiunea de cenzură împotriva Guvernului va fi depusă pe 20 iunie, adăugând că orice parlamentar care nu va susţine acest demers "nu este altceva decât un lacheu al lui Dragnea".
"Orice parlamentar, indiferent în ce partid politic se găseşte, va fi supus unui examen de conştiinţă - vrea binele acestei ţări, vrea ca România să revină pe drumul cel bun, îşi doreşte un nou început pentru România care să permită reaşezarea României pe baze democratice şi cu statutul de ţară europeană şi de membră a NATO sau preferă ca lucrurile să continue aşa cum merg astăzi. Orice parlamentar trebuie să treacă acest examen de conştiinţă, orice parlamentar care nu va susţine moţiunea de cenzură nu este altceva decât un lacheu al lui Dragnea şi, de fapt, acceptă ca Dragnea să-şi bată joc de România şi acceptă ca România să fie scoasă de pe traiectoria normală de dezvoltare, democraţie, apartenenţă la UE şi la NATO", a declarat Orban, după şedinţa Biroului Executiv al PNL.
El nu a vrut să precizeze numărul de senatori şi deputaţi care au semnat moţiunea până în prezent, arătând că s-au purtat discuţii cu toate grupurile parlamentare şi cu foarte mulţi parlamentari şi că acestea continuă.
