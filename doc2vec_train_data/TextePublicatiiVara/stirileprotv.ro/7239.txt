Ambasadorii statelor membre ale Uniunii Europene acreditaţi la Bucureşti, care s-au întâlnit marţi cu preşedintele Klaus Iohannis şi-au manifestat îngrijorarea cu privire la modificările Codului de Procedură Penală care au fost adoptate luni.
Klaus Iohannis s-a întâlnit marți cu ambasadorii statelor membre ale Uniunii Europene acreditați la București care şi-au manifestat îngrijorarea cu privire la modificările CPP. Și Comisia Europeană a reacționat pe acest subiect.
Redăm mai jos comunicatul administrației prezidențiale
În cadrul întâlnirii organizate de Ambasada Republicii Bulgaria, țară care deține Președinția Consiliului Uniunii Europene în primul semestru al anului 2018, au fost discutate temele aflate pe agenda reuniunii Consiliului European din 28-29 iunie a.c., precum migrația, securitatea și politica de apărare a Uniunii Europene, viitorul buget al Uniunii pentru perioada 2021-2027 și relațiile externe ale Uniunii. Totodată, a fost abordată și viitoarea Președinție română a Consiliului Uniunii Europene din primul semestru al anului 2019.
Președintele Klaus Iohannis a felicitat Bulgaria pentru activitatea sa la conducerea Consiliului Uniunii, apreciind atitudinea pro-europeană și angajamentul său de aprofundare a proiectului european, obiective pe care și România le împărtășește pe deplin.
Iohannis: ”PSD votează legi pentru șeful lor, e inadmisibil. Voi folosi prerogativele constituționale”
Președintele României a evidențiat ideea potrivit căreia existența Uniunii Europene este un avantaj pentru statele membre, iar țara noastră va contribui, inclusiv din postura de Președinție a Consiliului Uniunii Europene, la realizarea unei Uniuni puternice, unite și incluzive.
În acest sens, Președintele Klaus Iohannis a arătat că România va urmări promovarea unei abordări pragmatice și a unor obiective fezabile, astfel încât cetățenii să poată percepe mai bine valoarea adăugată a proiectului european și să beneficieze de rezultate concrete. De asemenea, Președintele României a menționat că țara noastră este determinată să sprijine eforturile generale de depășire a liniilor de divizare dintre statele membre prin implicarea cetățenilor europeni și prin promovarea de inițiative comune și incluzive în beneficiul tuturor statelor membre ale Uniunii.
În acest context, Președintele Klaus Iohannis a vorbit despre pregătirea Summitului de la Sibiu, din 9 mai 2019, când urmează să fie stabilită o agendă realistă și fezabilă a priorităților strategice ale Uniunii pentru perioada 2019-2024.
Cu referire la viitorul Cadru Financiar Multianual al Uniunii Europene pentru perioada 2021-2027, Președintele României a accentuat ideea potrivit căreia soluția de compromis care va rezulta din negocieri trebuie să fie echilibrată și să răspundă atât noilor priorități ale Uniunii, cât și nevoii de finanțare corespunzătoare pentru politicile tradiționale, respectiv coeziunea și politica agricolă comună.
Totodată, Președintele Klaus Iohannis a subliniat că, pe perioada deținerii Președinției Consiliului Uniunii Europene, România va depune toate eforturile în direcția avansării substanțiale a negocierilor privind viitorul buget al Uniunii, astfel încât să fie posibilă obținerea unui acord politic corespunzător și în timp util.
În cadrul discuțiilor cu privire la securitatea și apărarea Uniunii Europene, Președintele României a subliniat faptul că țara noastră va continua să sprijine eforturile comune la nivelul european de consolidare a securității interne a Uniunii, precum și de restabilire a implementării depline a sistemului Schengen. În acest context, Președintele Klaus Iohannis a reiterat faptul că aderarea la spațiul Schengen rămâne o prioritate politică majoră pentru țara noastră, iar o decizie pozitivă în ceea ce privește aderarea României la Schengen, va aduce o valoare adăugată clară tuturor statelor membre, precum și obiectivului general de consolidare a securității interne a Uniunii.
De asemenea, Președintele României a accentuat importanța avansării cooperării UE-NATO, un obiectiv de importanță majoră pentru țara noastră.
Cu referire la subiectul migrație, Președintele Klaus Iohannis a vorbit despre importanța asigurării unei protecții sporite a frontierelor externe ale Uniunii în vederea unei gestionări eficiente a migrației, pledând pentru o abordare integrată și cuprinzătoare a acestui fenomen, cu accent pe combaterea cauzelor de origine ale acestuia.
În cadrul discuțiilor referitoare la evoluțiile din plan intern, Președintele României s-a referit la nevoia de consolidare a democrației și a statului de drept, ca elemente esențiale pentru parcursul viitor al țării noastre. Președintele Klaus Iohannis a subliniat că va urmări în continuare obiectivul major asumat încă de la începutul mandatului său, de garantare a independenței justiției și continuare a luptei împotriva corupției. Președintele României a exprimat convingerea că cetățenii români merită legi pragmatice care să contribuie la consolidarea independenței justiției și să garanteze funcționarea statului de drept, în conformitate cu valorile europene.
În cadrul reuniunii, ambasadorii statelor membre ale Uniunii și-au manifestat îngrijorarea cu privire la modificările Codului de Procedură Penală care au fost adoptate de către Parlamentul României. În opinia acestora, în măsura în care aceste modificări vor intra în vigoare, cooperarea în domenii precum judiciar și polițienesc între România și celelalte state membre va fi afectată. De asemenea, vor exista serioase semne de întrebare cu privire la garanțiile oferite de statul român referitoare la utilizarea corectă a fondurilor europene de care beneficiază țara noastră.”
Seymour Hersh, jurnalist castigator al premiului Pulitzer
