O călătorie în timp - de asta au parte norocoșii care ajung în acest sfârșit de săptămână în Vechea Cetate de Scaun a Țării Românești.
Acolo a început vineri seară Festivalul Medieval Dracula, care a adus laolaltă cavaleri curajoși, domnițe sfioase și meșteșugari talentați.
La lăsarea întunericului, cavalerii, unii călare, alţii în compania domniţelor, au defilat pe străzile din Târgovişte şi s-au lăsat admiraţi de mii de localnici şi turişti. Copiii, impresionaţi de paradă medievală, au analizat cu atenţie armele de odinioară şi s-au visat cavaleri.
"Mie mi-au plăcut armele ciudate, fiindcă sunt foarte ciudate”, spune un copil.
Nici domniţele cu rochii fastuoase nu au trecut neobservate. Admiraţie au stârnit şi meşterii fierari.
Iar acesta este doar începutul pentru că urmează un weekend aglomerat în Vechea Cetate de Scaun a Ţării Româneşti - cu spectacole, ateliere şi demonstraţii de luptă.
Festivalul Medieval Dracula îşi închide porţile duminică seară.
