Urmează un sfârșit de săptămână aglomerat în București. Primăria Generală a aprobat 14 adunări publice și evenimente, inclusiv mitingul Partidului Social Democrat.
Ceea ce înseamnă străzi blocate, circulație deviată și un număr mare de polițiști și jandarmi, mai ales în zonele în care există riscul să se întâlnească grupuri cu opinii diferite.
Autorităţile estimează că la evenimentele din acest weekend vor participa zeci de mii de persoane. De dimineaţă şi până seara, vor fi organizate spectacole de teatru şi muzica în aer liber, acţiuni de protest şi marşuri. De departe însă, cel mai animat eveniment se anunţă mitingul împotriva abuzurilor, organizat de PSD. Primarul Capitalei, Gabriela Firea, a precizat că în cererea de autorizare pentru mitingul PSD a fost estimat un număr de 220.000 – 250.000 de persoane.
Organizatorii lui au pus deja stăpânire pe parcarea din faţa Palatului Victoria unde cu aprobarea primăriei generale au început să înalte o scenă dotată cu echipamente de sonorizare şi lumini. Pentru că nu au mai avut unde parcă, aceşti şoferi şi-au urcat maşinile pe trotuare, lângă panourile publicitare.
Piaţa Victoriei va fi blocată sâmbăta toată ziua, pentru că aici vor avea loc 3 evenimente: Mitingul de susţinere al PSD, Marşul de susţinere a comunităţii LGBT şi marşul normalităţii organizat de Partidul Noua Dreapta. Cu siguranţă vom vedea şi mulţi jandarmi şi poliţişti aici, care trebuie să se asigure că participanţii la cele două marşuri nu se încaieră tindand cont că au convingeri opuse.
Ce a păţit primarul PSD care a criticat mitingul organizat de partid pentru "penalul Dragnea"
Ministerul Afacerilor Interne a transmis într-un comunicat de presă că este pregătit să gestioneze situaţia şi să răspundă la eventuale provocări. Jandarmeria Romană a avertizat participanţii la adunările publice de sâmbătă să nu aibă genţi voluminoase, din raţiuni de siguranţă publică.
Purtătorul de cuvânt al Inspectoratului General al Poliţiei Române, Georgian Drăgan, a anunţat, vineri, într-o declaraţie de presă, că pentru manifestările publice programate sâmbătă în Capitală vor fi instituite restricţii de circulaţie între orele 13.30 şi 22.00 în mai multe zone şi pe mai multe sectoare.
Lista cu aceste restricţii va fi actualizată în permanenţă pe site-ul Poliţiei Române. Drăgan a precizat, de asemenea, că situaţia va fi monitorizată cu un elicopter al IGAv care va survola Capitala.În interiorul acestuia se va afla un poliţist din Brigada Rutieră care va transmite informaţii echipajelor de la sol pentru a selua măsurile necesare în vederea prevenirii problemelor de orice fel.
Şi în Piaţa Constituţiei vor fi restricţii. Aici a răsărit peste noapte un întreg sat medieval în care actorii teatrului Excelsior îi aşteaptă pe bucureşteni la spectacolul Vlaicu Vodă
Intrarea este liberă în satul medieval, dar biletele la spectacol s-au epuizat.
Tot sâmbătă vor avea loc şi evenimente sportive, majoritatea în Parcul Herăstrău. 6 mii de oameni s-au înscris la un cros pentru sărbătorirea supravieţuitoarelor în lupta cu cancerul de sân. Participanţii vor să strângă fonduri pentru femeile în suferinţă care nu au posibilitatea să se trateze.
