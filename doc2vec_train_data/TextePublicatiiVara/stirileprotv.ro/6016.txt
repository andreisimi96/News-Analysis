Averea Ivankăi Trump şi a soţului ei a crescut cu 82 de milioane de dolari în primul an de mandat al tatălui ei. Fiica şi ginerele lui Trump sunt amândoi consilieri la Casa Albă.
S-au retras de la conducerea companiilor, dar au în continuare de câştigat de pe urma lor. Suma uriaşă care le-a intrat în conturi în ultimul an a relansat întrebările cu privire la eventualele conflicte de interese.
Ivanka Trump face bani din modă, imobiliare, investiţii şi multe altele. Documente publicate zilele trecute de Casă Albă sugerează că ea şi soţul ei, Jared Kushner, sunt mult mai bogaţi decât se credea.
Potrivit presei americane, averea Ivankăi depăşeşte 75 de milioane de dolari, iar a lui Jared - 710 milioane. Potrivit reprezentanţilor lor, averea lor a rămas în mare parte constantă în ultimul an, iar modificările au apărut mai degrabă din schimbarea declaraţiei de avere. Dar adversarii politici ai lui Donald Trump spun că există suspiciunea unui conflict de interese.
"Pur şi simplu nu ştim dacă nu cumva politica externă a Statelor Unite e de vânzare. Trebuie să ne întrebăm: oare Ivanka primeşte acordul să-şi înregistreze mărcile în China dintr-un anumit motiv?", se întreabă Adam Schiff, congresman democrat.
Trump ar fi declarat că peninsula Crimeea aparține Rusiei pentru că localnicii vorbesc limba rusă
Luna trecută, nu mai puţin de şapte mărci ale brandului Ivankăi au primit acceptul de a fi înregistrate în China, în urma unor cereri făcute de mai bine de un an. Se întâmpla cam în aceeaşi perioadă în care preşedintele Trump a îndulcit tonul faţă de o companie chineză de telecomunicaţii pe care o sancţionase anterior. Preşedintele afirmă că nu vrea să piardă o piaţă de export.
O relaţie complexă are administraţia şi cu afacerile private ale familiei Trump. O consilieră a preşedintelui a făcut reclamă făţişă brandului Ivankăi.
Deşi nu-şi mai conduc ei înşişi companiile, Ivanka şi Jared continuă să facă bani de pe urma lor. Iar suspiciunile de conflict de interese riscă să nu dispară câtă vreme ea şi soţul ei vor fi consilieri la Casa Albă, iar tatăl ei va fi preşedinte.
