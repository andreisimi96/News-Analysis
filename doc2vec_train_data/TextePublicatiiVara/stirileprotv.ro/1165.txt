"Procurorii nu pot fi în subordinea unui politician, fie el şi ministru al Justiţiei!" Aceasta este prima reacţie a preşedintelui Klaus Iohannis după decizia CCR care îl obligă să semneze decretul de demitere a şefei DNA, Laura Kovesi.
Preşedintele a evitat însă să spună dacă va pune sau nu în aplicare hotărârea. A menţionat totuşi că nu se teme de o eventuală suspendare din funcţie, despre care au vorbit unii lideri PSD.
La o săptămână distanţă de la decizia Curţii Constituţionale, Klaus Iohannis a anunţat că încă aşteaptă.
Klaus Iohannis, preşedintele României: "Aștept motivarea Curții, pe care o vom citi până o înțelegem sau până înțelegem ceva din ea. Eu voi respecta Constituția indiferent de ce se întâmplă."
Totuşi, şeful statului a criticat voalat decizia Curţii şi a precizat că nu va fi de acord ca procurorii să fie subordonaţi politic.
Scandal în interiorul CCR. Judecătorul Petre Lăzăroiu și-ar fi depășit mandatul cu 9 luni
Klaus Iohannis, preşedintele României: "În absolut niciun caz, autoritatea ministrului din articolul din Constituție nu înseamnă și nu poate să însemne că procurorii sunt în subordinea ministrului. Deci, oricine și orice ar spune, nu îi poate plasa pe procurori în subordinea unui politician."
Imediat, ministrul Justiţiei a reacţionat.
Tudorel Toader, ministrul Justiţiei: "A nu se confunda independenta procurorilor în instrumentarea cauzelor constând în administrarea probatoriului, adoptarea soluţiilor legale, cu faptul că aceştia îşi desfăşoară activitatea sub autoritatea ministrului Justiţiei, referitoare la administrarea justiţiei sau promovarea politicii penale!"
Cât priveşte ameninţările cu suspendarea din funcţie venite din partea unor membri aai PSD, Klaus Iohannis a afirmat că nu va lua o hotărâre cu gândul la acest scenariu.
Klaus Iohannis, preşedintele României: "Nu există niciun motiv de suspendare și nu mi-e teamă de niciun fel de încercare de suspendare."
Pe de altă parte, preşedintele a atras atenţia că ar putea fi probleme de constituţionalitate chiar în interiorul Curţii Constituţionale. Este vorba despre mandatul unui dintre judecători - Petre Lazaroiu - care ar fi depăşit deja cu aproape un an.
Klaus Iohannis, preşedintele României: "Toată lumea se așteaptă ca primul actor care respectă cu sfințenie Constituția să fie chiar Curtea Constituțională. Chiar Curtea Constituțională s-a pus singură în situația să-i fie chestionată respectarea supremației Constituției."
Motivarea deciziei CCR care îl obligă pe Klaus Iohannis să o revoce pe Codruta Kovesi ar putea fi dată publicităţii joi.
Declarațiile lui Klaus Iohannis, făcute marţi la Cotroceni:
- N-o să comentez decizia CCR, aştept motivarea Curţii pe care o vom citi până o înţelegem sau până înţelegem ceva din ea, după care voi comunica ce trebuie făcut sau ce voi face eu. Însă, la momentul acesta pot să vă spun 2-3 lucruri: această decizie a Curţii aparent vorbeşte doar despre o chestiune foarte concretă, de revocare sau nerevocare a procurorului-şef al DNA. În realitate sunt însă mult mai multe teeme care apar şi merită discutate, bunăoară statutul procurorilor. Sunt convins că procurorii trebuie să fie independenţi, în niciun caz nu trebuie să fie controlaţi politic. Nu pot fi în subordinea unui politician, fie el şi ministru. În consecinţă, orice am face trebuie să asigure independenţa procurorilor pentru a garanta o justiţie independentă.
- Avem în Constituţie un paragraf care spune că procurorii sunt sub autoritatea ministrului. Eu înţeleg că ministrul trebuie să aibă o autoritate şi să o folosească pentru a apăra independenţa procurorilor, chiar în dezbaterea publică. Autoritatea ministrului ar trebui orientată spre înlesnirea muncii procurorilor, în niciun caz nu înseamnă că procurorii sunt în subordinea ministrului.
- Eu iau în calcul să respect statul de drept, să îl întăresc, să am grijă să rămână procurorii independenţi.
- E o discuţie care se poate purta dacă se impune sau nu un referendum. Apar riscuri, o decizie a CCR nu poate fi discutatp sau nu prin referendum. Un referendum poate discuta probleme din punct de vedere al construcţiei statului, dar statul are o abordare clartă, independenţa procurorilor şi nesubordonarea politicului. Acest lucru nu cred că trebuie suspusă unei consultări populare. Sunt tot mai mulţi politicieni care pun sub semnul întrebării anumite aspecte ale independenţei justiţiei şi dacă va fi nevoie, putem să convocăm un referendum pe tema asta.
- Voi detalia după ce voi avea motivarea CCR şi voi studia cu mare atenţie ce scrie acolo.
- În măsura în care se impun consultări privind decizia CCR, se pot face şi consultări.
