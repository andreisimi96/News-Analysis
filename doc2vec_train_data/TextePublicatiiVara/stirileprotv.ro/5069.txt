Un piteştean în vârstă de 54 de ani, filmat în timp ce avaria autoturismul unui vecin, a fost reţinut, joi, pentru săvârşirea infracţiunilor de ameninţare, lovire, distrugere şi tulburarea ordinii şi liniştii publice.
Potrivit reprezentanţilor Inspectoratului de Poliţie Judeţean (IPJ) Argeş, incidentul s-a petrecut în cursul dimineţii, în cartierul piteştean Tudor Vladimirescu.
"Un bărbat de 54 de ani, din Piteşti, şi-a ameninţat un vecin cu acte de violenţă, l-a lovit pe acesta, iar ulterior, folosind o componentă metalică de la un indicator stradal, ar fi deteriorat maşina celuilalt bărbat. La faţa locului a fost prezent un poliţist, aflat în afara orelor de program, care se îndrepta către serviciu", se precizează într-un comunicat al IPJ Argeş.
Conform aceleiaşi surse, poliţistul, care nu dispunea de mijloace de intervenţie, a acţionat pentru aplanarea conflictului şi i-a sesizat pe colegii din cadrul Secţiei 4 Poliţie Piteşti.
"În cauză a fost înregistrat un dosar de urmărire penală sub aspectul săvârşirii infracţiunilor de ameninţare, lovire, distrugere şi tulburarea ordinii şi liniştii publice", se mai menţionează în comunicat.
