Președintele PSD Liviu Dragnea a recunoscut că are emoții în privința verdictului pe care judecătorii ÎCCJ îl vor da vineri, 8 iunie, în ”dosarul Bombonica”, în care a fost acuzat de instigare la abuz în serviciu şi instigare la fals intelectual.
”Oricine are emoții. Oricine ar avea emoții.” - a spus Dragnea la conferința de presă orgnizată după ședința CEXN al PSD.
Întrebat de jurnaliști dacă are încredere în justiție, că judecătorii vor lua o decizie așa cum se cuvine, Dragnea a declarat că în continuare își susține nevinovăția.
”Da, eu am afirmat în permanență, mi-am susținut și susțin cu tărie nevinovăția mea și sper ca tot ce s-a discutat pe parcursul procesului să fi convins judecătorii că sunt nevinovat.” - a spus președintele PSD.
Judecătorii vor anunța sentința pe 8 iunie, cu doar o zi înainte de mitingul anunțat oficial de PSD pentru ”protejarea justiției”, din 9 iunie.
Fosta soţie a lui Dragnea anunţă că a plătit prejudiciul în dosarul DGASPC Teleorman
La ultimul termen de judecată, procurorul de şedinţă a cerut pentru Liviu Dragnea pedepse orientate spre mediu prevăzut de lege, respectiv 7 ani şi 6 luni de închisoare pentru instigare la abuz în serviciu şi 2 ani şi 6 luni pentru instigare la fals intelectual.
De asemenea, în cazul liderului PSD, procurorul a susţinut că se impune constatarea că faptele din acest dosar sunt concurente cu cele din dosarul "Referendumul", în care Dragnea a fost condamnat la 2 ani de închisoare cu suspendare, astfel impunându-se anularea suspendării şi transformarea într-o pedeapsă cu executare.
