Celebrele vaporaşe care îi poartă pe turişti pe canalele veneţiene au un secret. De curând, sunt alimentate cu un biocombustibil obţinut din uleiul folosit în restaurantele din oraş.
E primul pas pentru ecologizarea transportului în comun în Veneţia şi cel mai ieftin, căci nu presupune înlocuirea motoarelor. În plus, scapă restaurantele de o cheltuială.
După ce se prăjesc în el delicioasele fructe de mare şi legume, uleiul folosit de restaurantele veneţiene devine o problemă. Localurile sunt obligate să îl predea contra cost unei firme specializate în gestionarea deşeurilor, în timp ce mulţi dintre localnici îl aruncă pur şi simplu, cu efecte grave asupra mediului.
Smone Venturini, reprezentant al Primăriei: „Deşeurile nu mai înseamnă doar un cost. Un litru de ulei aruncat în apă pluează mult dar, dacă e folosit pentru a genera combustibil, devine o resursă pentru regiune."
Aşa că, în cadrul unui experiment, primăria plăteşte o firmă să colecteze uleiul folosit în restaurante şi să-l predea unei companii care îl transformă în biocombustibil.
Giacomo Rispoli, reprezentant al firmei de prelucrare: „Procesul prin care trebuie să treacă e unul simplu de filtrare. Apoi e dus la rafinăria noastră bio. E adăugat materiei prime convenţionala pe care o folosim şi reprezintă 20% din produsul final."
Biocombustibilul astfel rezultat ar trebui să fie mai eficient decât motorină şi să polueze mai puţin.
Simone Venturini, reprezentant al Primăriei: „Începem cu vaporetti, cel mai folosit şi cel mai cunoscut mijloc de transport din Veneţia. Consumă mult pentru că transportă mulţi oameni şi sunt foarte grele."
Experimentul va dura până la sfârşitul lunii octombrie, când primăria va decide dacă revine la motorină sau o înlocuieşte cu biocombustibilul.
Seymour Hersh, jurnalist castigator al premiului Pulitzer
