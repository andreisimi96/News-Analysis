Pe litoral, vara a venit cu vreme prietenoasă pentru cei peste 50 de mii de români care sunt deja acolo şi se laudă cu primul bronz din acest sezon estival.
În staţiunea cea mai aglomerată, Mamaia, sunt 30 de mii de turişti, care au stat toată ziua la soare. Aglomeraţia este explicată şi de faptul că a început programul "Litoralul pentru toţi", care va ţine până la sfârşitul lunii şi vine cu tarife rezonabile.
După 24 de ore cu vânt şi valuri, sâmbătă a fost zi de plajă. Dar şi de o baie scurtă, pentru că apa mării este în încălzire. Aproape toţi hotelierii care au în administrare şi plaje au amenajat porţiunile de nisip în aşteptarea turiştilor.
Alexandru Pricop, recepţioner: "Avem gradul de ocupare de peste 80 la sută. Preţurile sunt foarte accesibile pentru turişti, undeva până la 1200 pentru un sejur de şapte zile."
În Mamaia, toate terasele sunt deschise încă de la începutul lunii mai. Deocamdată, mâncarea este ceva ca în plin sezon.
Dănuț Andone: ''Prețurile diferă în funcţie de preparat: ciorbele undeva la 13 lei, iar un fel principal 25-30 de lei. Pentru o persoană, undeva la 40 de lei."
Turist: ”Pentru două zile am dat 420 de lei, cazarea este foarte bună."
Turistă: ”Două zile la mare, undeva la 100 de lei pe zi. Bine, doar mâncarea cu cazare două nopţi, 500 de lei la trei stele.”
Cei care aleg o săptămână de vacanţă prin programul "Litoralul pentru toţi" vor da la un hotel de 3 stele între 780 şi 1150 de lei pentru o cameră dublă, cu mic dejun inclus.
La patru stele all-inclusive, tarifele pentru şapte zile sunt de 1800 de lei.
De amintit este şi faptul că, din 15 iunie, în preţul pachetelor turistice ale programului sunt incluse, pentru prima dată, şi biletele de avion cu transfer pentru aeroporturile din Oradea, Timişoara şi Cluj. Ofertele sunt însă pentru hotelurile de 3 şi 4 stele, cele mai multe în Mamaia. 
