Patru români care conduceau o reţea de bordeluri în Londra, condamnaţi la 20 de ani de închisoare
Trei bărbaţi şi o femeie cu cetăţenie română care conduceau o reţea de bordeluri din Londra au fost condamnaţi vineri la sentinţe privative de libertate care cumulează 20 de ani, relatează getwestlondon.co.uk, conform Agerpres.
Trei bărbaţi şi o femeie au fost condamnaţi şi încarceraţi vineri pentru că plasau femei pe care le traficau din România în Marea Britanie într-una dintr-o serie de proprietăţi pe care le controlau şi unde acestea se prostituau.
Georgian Marinescu, 25 de ani, Georgiana Marcovici, 31 de ani, Stefăniţă Miron, 24 de ani, şi Mihai Marin, 23 de ani, au fost găsiţi vinovaţi de implicare în reţeaua care a exploatat sexual femei timp de patru ani, între ianuarie 2013 şi septembrie 2017.
Membrii bandei, care au fost găsiţi vinovaţi miercuri de tribunalul competent din Wood Green, controlau proprietăţi în Ealing, Park Royal, Stanmore, Golders Green, Colindale, Barnet, Hendon şi Watford.
Românii au devenit a doua cea mai numeroasă comunitate non-britanică din Regatul Unit
Douăsprezece femei au depus mărturie în timpul procesului şi au declarat că plăteau mare parte din banii câştigaţi celor patru români pentru privilegiul de a lucra în bordelurile lor.
Banii făcuţi din prostituţie ar fi fost trimişi liderului reţelei din România, care în prezent este judecat separat de autorităţile române, notează getwestlondon.co.uk.
Înregistrările financiare arată că au fost efectuate transferuri de peste 500.000 de lire sterline în legătură cu această reţea infracţională, potrivit acuzării.
După un proces care a durat opt săptămânii, acuzaţii au fost găsiţi cu toţii vinovaţi de conspiraţie pentru a controla o reţea de prostituţie pentru a obţine profit şi de conspiraţie pentru a transfera proprietăţi ilegale.
Marinescu, din Colindale, închiria proprietăţi şi ridica femeile de la aeroport după ce în prealabil le plătea biletele de avion. Tot el efectua plăţi pentru site-urile pentru adulţi. El a fost condamnat la nouă ani de închisoare.
Marcovici, care avea domiciliul în Watford, plătea chirie pentru proprietăţi, încărca profilele pentru site-urile care vindeau servicii sexuale, făcea programări pentru femei şi le ducea cu maşina între bordeluri.
De asemenea, ea a transferat mari cantităţi de bani în România. Ea a primit o sentinţă de trei ani de închisoare.
Miron, cu domiciliul în Barnet, era responsabil pentru crearea şi actualizarea profilelor de pe site-urile pentru adulţi pe care grupul le folosea pentru a vinde servicii sexuale.
Şi el a transferat bani în România şi a fost condamnat la trei ani de închisoare.
Marin, cu domiciliul în Watford, şi-a încurajat prietena să se prostitueze, le-a făcut fotografii femeilor pentru profilele lor de pe site-uri şi era şi cel pe numele căruia era înregistrată maşina grupului. El a primit o sentinţă de cinci ani de închisoare.
Procuroarea Lynette Woodrow a declarat vineri, cu prilejul pronunţării sentinţei, că fiecare dintre condamnaţi "au jucat un rol important în această afacere criminală profitabilă şi la scare mare".
"Sarcinile necesare pentru a conduce o astfel de franciză includeau recrutarea de lucrătoare sexuale, aranjarea zborurilor lor în Marea Britanie, administrarea de proprietăţi, crearea de profile pentru site-urile pentru adulţi şi transferarea de mari sume de bani către liderul reţelei din România. În fiecare săptămână, grupul muta femeile de pe o proprietate pe alta pentru a-şi maximiza profiturile", a mai spus ea.
"Această instrumentare cu succes a cazului, care a implicat o cooperare internaţională semnificativă realizată de către o echipă de investigaţii mixtă româno-britanică, arată că oricine încearcă să facă bani ilegal în acest mod va fi judecat pentru fărădelegile comise", a mai spus Lynette Woodrow.
Investigaţia poliţiei metropolitane, care a fost asistată de serviciul român pentru combaterea crimei organizate şi a terorismului, a dus la organizarea unor raiduri la patru dintre proprietăţile grupului pe 19 septembrie anul trecut.
"Aceşti acuzaţi au făcut o sumă mare de bani ajutând la conducerea unei serii de bordeluri în întreaga Londră. Aş vrea să elogiez curajul femeilor care au depus mărturie în faţa instanţei. Mărturiile lor au jucat un rol major în obţinerea verdictului de vinovăţie în acest caz. Condamnările semnificative decise reflectă nivelul criminalităţii din acest caz", a declarat la rândul său detectivul Dan Davies, din cadrul departamentului poliţiei metropolitane pentru crimă organizată.
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
