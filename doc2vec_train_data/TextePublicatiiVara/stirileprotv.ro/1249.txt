Extrădarea Elenei Udrea din Costa Rica este posibila, iar Ministerul Justitiei va demara procedurile. Anunțul a fost făcut chiar de Tudorel Toader.
Ministrul Justiției spune că există un precedent, așa că statutul de refugiat politic pe care fostul Ministru al Turismului l-a obținut în Costa Rica ar putea rămâne singurul impediment în extrădare.
Vă reamintim, Elena Udrea a fost condamnată definitiv la 6 ani de închisoare în dosarul Gala Bute.
Toader a mai precizat că până la acest moment Ministerul Justiției nu a primit niciun document referitor la solicitarea de extrădare, dar că instituţia va comunica în fiecare moment stadiul în care se află.
Ministrul Justiției a dat drept exemplu un alt caz de extrădare din Costa Rica, încheiat cu succes între cele două state, deși nu există un tratat în acest sens.
”Am mai avut un caz de extrădare din Costa Rica. Și în acest moment se află pe rol un alt caz de extrădare din Costa Rica, altul decât cel la care facem referire.” - a spus Toader.
De asemenea, ministrul a explicat că durata procesului de extrădare depinde de legislaţia din Costa Rica.
 Declarațiile lui Tudorel Toader, VIDEO:
Sinteza declarațiilor ministrului Tudorel Toader:
- Extrădarea este posibilă, chiar dacă nu avem un tratat bilateral de extrădare cu Costa Rica. Acesta este principalul mesaj.
-  În primul rând este necesar ca persoana condamnată ce urmează să fie extrădată să fie dată în urmărire internațională.
- Instanța emitentă a mandatului de arestare urmează să se pronunțe cu privire la îndeplinirea condițiilor pentru a solicita Ministerului Justiției formularea cererii de extrădare.
- În acest moment, nu avem un tratat bilateral cu Costa Rica în domeniul extrădării, însă cooperarea poate avea loc pe două proceduri. În primul rând în baza curtoaziei bilaterale internaționale.
- Am mai avut un caz de extrădare din Costa Rica. Și în acest moment se află pe rol un alt caz de extrădare din Costa Rica, altul decât cel la care facem referire.
- Trebuie de verificat următorul lucru: domeniul de reglementare să se circumscrie tipologiei naturii infracțiunii comise de către cel care urmează a fi extrădat în baza respectivelor convenții
- Intervalul de timp ține de legislația Republicii Costa Rica
- Repet, am avut un act de extrădare pe baza curtoaziei bilaterale, iar altul este pe rol. Prin urmare, lipsa tratatului bilateral nu împiedică procedura de extrădare
- Știm că de la Poliție s-a făcut solicitarea către instanța care s-a pronunțat
- Așteptăm pașii următori în procedura de extrădare, iar eu vă asigur că imediat ce vom avea noutăți, vă vom informa
- Sunt obligat să promovez legislația din România și nu intră în competențele mele legislația din Costa Rica. 
Poliţiştii au solicitat marţi seara instanţei emiterea unui mandat european de arestare şi a unei cereri de urmărire internaţională pe numele Elenei Udrea.
Elena Udrea se află în Costa Rica, unde susţine că a primit statutul de refugiat.
Înalta Curte de Casaţie şi Justiţie a condamnat-o definitiv pe Elena Udrea, fost ministru, la 6 ani de închisoare în dosarul "Gala Bute" pentru luare de mită şi abuz în serviciu.
