Școala nr. 124 din București, care a ars complet în noaptea de duminică spre luni, nu avea autorizație de securitate la incendiu, deși fusese reabilitată recent.
Purtătorul de cuvânt al Inspectoratului Școlar al Municipiului București Marian Banu a declarat că Școala 124 are 750 de copii, cu 3 clase terminale de clasa a 8-a.
Cei 750 de elevi au fost mutaţi. Cei mai mici, din clasa 0, vor merge la grădiniţa aflată în vecinătatea şcolii care a ars. Ceilalţi vor învăţa la şcolile 126 şi 143.
Din fericire, incendiul s-a produs noaptea, când în clădire nu se afla decât un paznic, care a reușit să se salveze. Pentru a stinge incendiul, au fost trimise la fața locului 20 de autospeciale.
Flăcările uriașe au mistuit întâi acoperișul, care, în cele din urmă, s-a prăbușit. După mai bine de 6 ore, pompierii au reușit să stingă incendiul și caută acum o explicație privind cauza izbucnirii focului!
Școală din Gorj, distrusă de un incendiu. Clădirea fusese reabilitată recent
În 2001, când a fost făcută prima reabilitare, școala 124 a obținut un aviz de la pompieri, pentru securitate la incendiu, iar în 2014 ar mai fi obținut alte două avize de la pompieri - pentru sala de sport și o altă clădire a școlii.
Reprezentanții Inspectoratului Județean Școlar au precizat, însă, că, după ultima reabilitare, cei de la Școala 124 ar fi făcut demersuri ca să obțină autorizația de securitate la incendiu, dar, pentru că dosarul nu ar fi îndeplinit toate condițiile legale, dosarul a fost respins.
Cu toate acestea, reprezentanții ISU spun că școala ar fi cerut de la pompieri doar un punct de vedere în 2017, la începutul anului școlar. Mai exact ... au vrut să știe dacă au nevoie de autorizație, iar pompierii au răspuns afirmativ.
”Școala Gimnazială nr. 124 elaborase documentația necesară consolidării clădirii (expertiza tehnică efectuată în decembrie 2017) și se afla în stadiul final al pregătirii pentru obținerea autorizației ISU (faza de întocmire a scenariului de securitate la incendiu), în decursul acestui an, celelalte măsuri necesare fiind implementate: s-au montat senzorii de avertizare la incendiu, s-a ignifugat podul, s-au montat uși antifoc.
După ce autoritățile Statului cu competențe în domeniu vor încheia cercetările cu privire la cauzele incendiului și la situația clădirii, Aparatul de Specialitate din Primăria Sectorului 5 va demara în regim de urgență procedurile de refacere a unității de învățământ.” - se arată într-un comunicat de presă al Primăriei Sectorului 5.
”Da, dacă ne uităm la clădire, această unitate a fost reabilitată.
Nu structural, pentru că noi am avut programul BEI prin care am reabilitat un sfert din unitățile de învățământ din Capitală la standarde ultramoderne și în care am verificat absolut tot: structură de rezistență, instalații, aparatură electrică și așa mai departe.” - a declarat Marian Banu, reprezentant al ISMB.
Întrebat de jurnaliști câte școli din București funcționează la această oră în București fără autorizație ISU de securitate la incendiu, reprezentantul Inspectoratului Școlar al Capitalei a evitat să dea o cifră exactă.
De asemenea, el a spus că aceste unități de învățământ care funcționează fără autorizație ar trebui verificate de ofițerii Inspectoratului pentru Situații de Urgență, deoarece acest incident este ... ”un semnal”.
”Controalele le exercită autoritățile, cei care au specialitatea respectivă, ISU, colegii de la ISU. Evident că problema autorizațiilor face parte în mod prioritar din problema siguranței copiilor și a cadrelor didactice și evident că este un semnal că lucrurile trebuie văzute mult mai serios.” - a mai afirmat Marian Banu.
El a promis că ISMB va ”relua” această problemă ”mai serios” împreună cu ISU și primăriile de sectoare din București.
”Evident că vom relua rapid problema autorizațiilor cu ISU, dar în primul rând cu autoritățile locale. Pentru că trebuie înțeles că este o muncă de echipă, autorizațiile se obține la standarde europene, cerințele sunt foarte ridicate și sunt unele clădiri în București care nu mai pot obține aceste autorizații, în mod obiectiv, din punctul de vedere al construcțiilor.” - a mai declarat purtătorul de cuvânt al Inspectoratului Școlar al Municipiului București.
Deocamdată nu se știe exact de la ce a pornit incendiul care a distrus Școala nr. 124 din București .
La începutul anului şcolar, în septembrie 2017, ISU anunţa că doar 44 din cele 642 de unităţi şcolare din Bucureşti au autorizaţie de securitate la incendiu, iar în Sectorul 5, nici una dintre cele 67 de unităţi de învăţământ nu avea autorizaţie ISU, relatează news.ro.
La rândul lor, primarii de sectoare se declarau nemulţumiţi de faptul că ISU refuză să acorde avizele şi autorizaţiile pentru şcoli şi grădiniţe, susţinând că aceasta blochează reabilitarea clădirilor.
