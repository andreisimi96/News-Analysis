Văzută ca o adevărată sursă de energie regenerabilă, în nordul şi vestul Europei, salcia energetică începe să fie apreciată şi în România. În multe judeţe, suprafeţele au crescut chiar şi de 10 ori faţă de acum 2-3 ani, iar fermierii vor să se extindă.
Lemnul rezultat poate fi folosit pentru a încălzi locuinţele, pentru a produce energie electrică şi ar putea reprezenta o soluţie împotriva tăierilor de păduri. Totuşi, anul trecut, Ministerul Agriculturii a interzis printr-un ordin ca fermierii să mai poată planta arbori energetici pe orice fel de teren, ci doar pe cele mai puţin roditoare.
În Timiş, găsim salcie energetică pe 500 de hectare. Jumătate din suprafaţă este deţinută de un investitor din Belgia.
Alexander Begianski, reprezentant fermă: "De pe un hectar de teren exploatat în sistem de biomasă se pot obţine 40-50 de tone de lemn brut. Această cantitate poate asigura independenta energetică a unei locuinţe, a unui grup de locuinţe, a unei instituţii publice mari, să zicem un spital sau o şcoală."
Plantaţii similare sunt şi în Covasna. Levente Fetes a început acum 8 ani cu un hectar, iar acum are 15.
Lemnul îl vinde în ţară celor care îşi încălzesc fabricile cu centrale pe biomasă.
Levente Fetes, cultivator salcie: "Există piaţă, nu putem acoperi nici 10 la sută şi cerinţele cresc."
Înfiinţarea unei culturi de salcie energetică pe un hectar costă cele mult 2.000 de euro. Prima recoltă se face după 3 ani, iar profitul obţinut acoperă integral investiţia inițială. Pentru că arborii cresc repede, pot fi tăiaţi o dată la doi ani.
Sandor Barta, cercetător științific: "Cultura este regenerabilă, durează 25-30 de ani. În felul acesta protejăm pădurile şi terenurile marginale capătă folosinţă."
Tocată, salcia energetică are putere calorică mai mare decât lemnul de stejar, brad sau salcâm.
Prof. dr. Mihaela Corneanu, Universitatea de Ştiinţe Agricole Timişoara: "Salcia energetică a fost gândită pentru producerea de energia verde, practic pentru a salva de la tăiere pădurile. De masă lemnoasa avem tot timpul nevoie pentru încălzire. Şi resursele de gaz scad şi pădurile îşi reduc suprafaţa.”
Salcia energetică nu este o plantă pretenţioasă. Creşte pe terenuri mlăştinoase, nefolositoare, unde alte culturi agricole nu ar răsări. Plantaţiile pot fi folosite şi ca barieră de protecţie pentru vânt şi pentru oprirea zăpezii.
