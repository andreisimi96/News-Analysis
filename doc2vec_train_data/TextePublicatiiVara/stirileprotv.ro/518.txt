Analiști, despre cererea CCR de revocare a lui Kovesi: ”Consecințele sunt importante”
Curtea Constituţională îi cere preşedintelui Klaus Iohannis să o revoce din funcţie pe şefa DNA, Codruța Kovesi.
Judecătorii au decis că există un conflict între ministrul Justiţiei şi şeful statului, provocat de Klaus Iohannis. Mai mult decât atât, magistraţii consideră că lucrurile ar putea reintra în normal doar dacă preşedintele semnează decretul de revocare a Codruței Kovesi.
Opoziţia parlamentară cataloghează hotărârea Curţii drept un "abuz grosolan" şi acuză politizarea instituţiei în fruntea căreia se afla, Valer Dorneanu.
După o şedinţă tensionată, cu păreri pro şi contra, Curtea Constituţională a tranşat disputa dintre Preşedinţie şi Guvern în favoarea ministrului Justiţiei.
Şase dintre cei nouă judecători ai Curţii au decis ca Iohannis nu ar fi avut dreptul constituţional să refuze revocarea din funcţie a şefei DNA, Laura Codruța Kovesi.
Pentru stingerea acestui conflict, Curtea îi cere expres preşedintelui să semneze decretul de demitere a procurorului şef al DNA, aşa cum îi ceruse Tudorel Toader.
Curtea, cu majoritate de voturi, a statuat:
1. Constată existenţa unui conflict juridic de natură constituţională între Ministrul justiţiei şi Preşedintele României, generat de refuzul Preşedintelui României de a da curs propunerii de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kövesi.
2. Președintele României urmează să emită decretul de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kövesi.
Imediat după anunţarea deciziei, ministrul Justiţiei a scris pe Facebook: "Preşedintele României nu are nici o abilitare legală pentru evaluarea competenţelor profesionale sau manageriale ale procurorilor de rang înalt, spre deosebire de ministrul justiţiei care are astfel de competenţe".
Anterior anunţului de la Curtea, preşedintele a avut un punct de vedere.
Klaus Iohannis: "Indiferent ce va decide Curtea, voi aştepta decizia, motivaţia, voi citi şi voi acţiona în consecinţă"
Printre cei şase judecători care au tranşat conflictul în favoarea Ministrului justiţiei sunt preşedintele Valer Dorneanu şi alţi judecători propuşi de PSD sau UDMR.
Politicienii au reacţionat imediat.
Călin Popescu Tăriceanu, preşedintele Senatului: "Decizia privind revocarea, care este luată de Ministerul Justiţiei, nu poate să fie contrazisă de preşedinte. Preşedintele trebuie să dea curs cererii de revocare care o priveşte pe şefa DNA."
Ludovic Orban, preşedintele PNL: "Sunt şocat! Decizia Curţii îmbracă forma unei lovituri de stat. Este un abuz grosolan, care nu poate fi acceptat. CCR nu are calitatea să oblige un preşedinte al României, care poseda legitimitatea alegerii prin votul popular, să ia o decizie."
Iar analiştii susţin că decizia îl izolează şi mai mult pe şeful statului.
Cristian Pârvulescu, politolog: "Constatăm că preşedintele României nu mai poate utiliza un drept pe care până acum l-a folosit, dreptul de veto, nu se mai poate opune. El doar trebuie să execute deciziile ministrului Justiţiei. Consecinţele sunt importante pentru că vor avea drept rezultat schimbarea formei de regim politic: de la un regim semiprezidenţial, cu accente parlamentare, la un regim parlamentar. Vom asista la o politizare din ce în ce mai accentuala a instituţiilor".
Motivarea deciziei de astăzi a Curţii ar putea fi dată publicităţii în aproximativ 10 zile. Abia apoi, Klaus Iohannis va anunţa ce va face.
