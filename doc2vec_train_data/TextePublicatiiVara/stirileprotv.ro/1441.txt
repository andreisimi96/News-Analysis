21 de pensionari din Sibiu şi-au găsit un job perfect pentru 6 luni. Ei sunt supraveghetori şi ghizi în muzeul în aer liber din Dumbrava Sibiului.
Aceștia îngrijesc gospodăriile ţărăneşti de acolo şi le arată vizitatorilor cum trăiau oamenii, pe vremuri, la ţară. În sezonul estival reuşesc, astfel, să pună deoparte peste 6000 de lei, bani cu care vor trece mai uşor peste iarnă.
Tanti Minerva are 65 de ani şi până să iasă la pensie a fost strungar. Acum toarce caierul de lână şi le povesteşte turiştilor despre obiceiuri şi meşteşuguri bătrâneşti. Are grijă şi de Lăbuş, un căţelandru ciobănesc, dar şi de straturile cu legume din grădinile caselor ţărăneşti ale muzeului.
Minerva Dumitru, angajată sezonier: "Mie îmi place în aer liber şi atunci îmi place să am grijă de gospodarii şi să le fac curat, să spăl. Aduce şi beneficii băneşti şi normal, altfel nu am veni aici."
Pensionara a trecut printr-un concurs de ocupare a postului, cu proba scrisă şi orală. Ambele vizau cunoştinţe etnografice şi de cultura generală . Salariul ei de ghid supraveghetaor este de 1100 de lei în mână, ceea ce îi dublează pensia.
Muzeul Diamantelor din Anvers, un obiectiv turistic de lux. Care sunt cele mai populare exponate
La câteva căsuţe mai încolo îl găsim pe Ilie Muntean. Are 71 de ani şi a lucrat pe vremuri într-un service auto.
Ilie Muntean, angajat sezonier: "Tot de la ţară am plecat şi mi-a fost uşor să mă încadrez cerinţelor de aici.
Reporter: "Se bucură soţia că vă ştie plecat 8 ore pe zi?
Ilie Muntean: "Lipsa se simte, dar suntem la o vârstă la care ne înţelegem. E bine şi să fii singur un pic."
Turiştii şi vizitatorii sunt încântaţi să descopere casele bătrâneşti animate de simpaticii ghizi.
Simona Brie, învățătoare: "Am descoperit cu plăcere că e însuflețit de peroane care ne fac să ne simţim intr-adevar ca într-un muzeu al satului. Copiii s-au simţit foarte bine şi aţi văzut că toţi s-au adunat în jurul doamnei."
Cosmin Călinescu, purtător de cuvânt al muzelui Astra: "Aceşti colegi ai noştri, colegi în toată regulă, rămân la noi timp de 6 luni, în sezonul estival. Trebuie să le şi explice ce înseamnă meşteşugurile tradiţionale românești, dar şi tradiţiile locului."
Întins pe 96 de hectare, ASTRA este cel mai mare muzeu în aer liber din Europa, şi este al doilea din lume, ca suprafaţă. Peste 600.000 de vizitatori au călcat pragul muzeului de la Sibiu numai în sezonul trecut.
