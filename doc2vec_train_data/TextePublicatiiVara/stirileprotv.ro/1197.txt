Franţa şi Bulgaria se confruntă cu inundaţii după ploi neobişnuit de abundente, însoţite de grindină.
Pe şoselele din Normandia s-au format şuvoaie şi 600 de oameni au avut nevoie de ajutorul pompierilor.
Iar în oraşul Varna, numeroase locuinţe au rămas fără acoperiş din cauza vântului.
Nu a fost nevoie decât de o oră şi jumătate în care a plouat puternic pentru ca străzile din centrul oraşului Varna, de la malul Mării Negre, să se transforme în râuri.
În acest scurt răstimp au căzut 71 de litri de apă pe metru pătrat, mai mult decât media lunii iunie. Ploile abundente au fost însoţite de vânt turbat. 20 de locuinţe au rămas fără acoperiş din cauza rafalelor care au atins forţa unei tornade.
Natura s-a dezlănţuit şi în Franţa. Hexagonul a fost lovit în mai multe reprize, de-a lungul ultimei săptămâni, de furtuni violente. Presa franceză a scris că într-o localitate din Normandia a plouat în câteva minute cât într-o săptămână.
Furtunile au avariat numeroase şosele şi locuinţe. Serviciile de urgenţă au primit şase sute de apeluri de la oameni care au rămas blocaţi în case din cauza şuvoaielor.
Localnic: "Furtuna a fost foarte puternică în timpul nopţii, dar nu ne aşteptam să vedem asemenea inundaţii."
Localnic: "N-am văzut aşa ceva de când locuiesc aici. Râul care trece prin spatele casei mele şi-a depăşit nivelul cu un metru şi jumătate."
24 de departamente din nord-estul Franţei au fost vizate ieri de alerte de ploi şi inundaţii. Iar meteorologii spun că furtunile cu descărcări electrice şi grindină vor continua în zilele următoare.
Seymour Hersh, jurnalist castigator al premiului Pulitzer
