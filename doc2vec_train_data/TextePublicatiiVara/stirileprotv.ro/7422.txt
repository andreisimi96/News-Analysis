Consilierul pentru securitate al Casei Albe, John Bolton, a declarat duminică, într-un interviu televizat, că Statele Unite au un plan prin care cea mai mare parte a programelor nuclear şi balistic ale Coreei de Nord ar putea fi dezactivate într-un an.
Într-un interviu pentru emisiunea 'Face the Nation' a postului CBS, Bolton a afirmat că administraţia de la Washington a alcătuit un plan de dezafectare a programelor de arme de distrugere în masă - chimice, biologice şi nucleare - şi de rachete balistice ale Coreei de Nord în interval de un an, dacă vor exista cooperare şi transparenţă depline din partea Phenianului, scrie Reuters, citat de Agerpres.ro
'Dacă au luat deja decizia strategică de a face aceasta şi de a fi cooperanţi, ne putem mişca foarte repede', a subliniat Bolton.
'Din punct de vedere fizic, am putea dezafecta cea mai mare parte a programelor lor în termen de un an', a indicat el.
Potrivit lui Bolton, secretarul de stat Mike Pompeo va discuta probabil această propunere cu nord-coreenii curând.
Phenianul și Seulul au redeschis un canal de comunicare maritimă, după 10 ani
Cotidianul Financial Times a relatat că Pompeo urmează să se deplaseze în Coreea de Nord în cursul săptămânii, însă Departamentul de Stat nu a confirmat niciun fel de planuri de călătorie.
Presa sud-coreeană a scris, citând surse diplomatice care şi-au păstrat anonimatul, că ambasadorul american în Filipine, Sung Kim, s-a întâlnit duminică cu oficiali nord-coreeni la Panmunjom, în zona demilitarizată care separă cele două Corei, pentru a pune la punct o agendă pentru viitoarea vizită a lui Pompeo la Phenian.
Unii experţi au pus la îndoială calendarul optimist indicat de Bolton în ce priveşte dezafectarea instalaţiilor nucleare nord-coreene.
Potrivit Wall Street Journal de duminică, Coreea de Nord finalizează în prezent o extindere majoră la uzina de la Hamhung, unde se produc rachete balistice pe bază de combustibil solid, care ar permite Coreei de Nord să transporte şi să lanseze mai rapid rachete comparativ cu un sistem pe bază de combustibil lichid, care necesită o pregătire mai îndelungată.
Imagini analizate de Middlebury Institute of International Studies din Monterey, California, indică faptul că nord-coreenii finalizau construcţia la exteriorul uzinei în jurul datei summitului între liderul Kim Jong Un şi preşedintele Donald Trump.
Agenţiile de informaţii ale SUA nu sunt sigure în privinţa numărului de focoase nucleare deţinute de Phenian, cea mai ridicată estimare fiind de circa 50, dar toate serviciile consideră că există şi un număr necunoscut de focoase, în special focoase tactice, mai mici, ascunse în facilităţi subterane de pe teritoriul ţării.
Serviciile americane cred că Phenianul şi-a majorat producţia de combustibil pentru arme nucleare la mai multe situri secrete în ultimele luni şi ar putea să le ascundă în timp ce încearcă să obţină concesii în negocierile nucleare cu SUA, a relatat vineri NBC News, citând oficiali americani.
Potrivit Washington Post de sâmbătă, responsabili din serviciile americane de informaţii au ajuns la concluzia că Phenianul nu are în intenţie să renunţe la întregul arsenal nuclear şi că examinează modalităţi de a ascunde o parte din acesta.
Bolton a refuzat să comenteze aceste informaţii, dar a subliniat că SUA intră în negocieri conştiente de faptul că, în trecut, Phenianul nu şi-a respectat promisiunile.
Seymour Hersh, jurnalist castigator al premiului Pulitzer
