A fost mobilizare de forţe, luni dimineaţă, la o şcoală din Sectorul 5 al capitalei. Flăcări înalte au cuprins acoperişul clădirii, în jurul orei 3 dimineaţa, iar incendiul s-a manifestat cu o violenţă deosebită.
Focul s-a extins rapid, iar o parte din acoperiş s-a prăbuşit. La fața locului au acţionat 20 de autospeciale şi 4 autoscări, inclusiv echipaje de la descarcerare şi SMURD.
Potrivit martorilor, în momentul în care a izbucnit incendiul, paznicul era în clădire, dar a reuşit să se salveze. Flăcările au distrus în întregime clădirea în care erau sălile de clasă, care are o suprafaţă de aproximativ 500 de metri pătraţi.
Cauzele dezastrului nu sunt deocamdată cunoscute. Dar, la această oră, incendiul a fost localizat.
Incendiu violent la o fermă de porci din Bistriţa Năsăud pornit de la o afumătoare
Şcoala nr.124 nu avea autorizaţie de securitate la incendiu, conform ISU.
La începutul anului şcolar, în septembrie 2017, ISU anunţa că doar 44 din cele 642 de unităţi şcolare din Bucureşti au autorizaţie de securitate la incendiu, iar în Sectorul 5, nici una dintre cele 67 de unităţi de învăţământ nu avea autorizaţie ISU, relatează news.ro.
La rândul lor, primarii de sectoare se declarau nemulţumiţi de faptul că ISU refuză să acorde avizele şi autorizaţiile pentru şcoli şi grădiniţe, susţinând că aceasta blochează reabilitarea clădirilor.
"Avem nişte situaţii ieşite din comun, precum nişte corpuri de clădire de pe vremea lui Alexandru Ioan Cuza sau Şcoala 124, unde abia acum facem corpuri sanitare în interiorul şcolii. Am făcut 25 de expertize tehnice la unităţi de învăţământ, astfel încât să putem să începem execuţia lucrărilor de reabilitare. Suntem în procedură pentru încă 20. La 33 de unităţi am extins supravegherea video, astfel că toate sunt supravegheate, iar la 30 am instalat sistem de alarmare în caz de incendiu, astfel că toate au acum acest sistem. Suntem în reabilitare la 11 şcoli şi de extindere la şase, reabilitare la o grădiniţă şi extindere la patru”, spunea atunci primarul Sectorului 5, Daniel Florea.
Conform site-ului şcolii, aceasta funcţionează din 1950.
