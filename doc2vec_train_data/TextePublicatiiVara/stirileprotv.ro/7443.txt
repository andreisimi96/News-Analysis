Lopez Obrador, un naţionalist de stânga, ar urma să devină noul preşedinte al Mexicului, a doua cea mai mare economie din America Latină, conform exit poll-urilor de duminică noaptea, scrie The Guardian.
Andres Manuel Lopez Obrador, bărbatul în vârstă de 64 de ani care este cunoscut ca Amlo, îl consideră pe Jeremy Corbyn, liderul Partidului Laburist din Marea Britanie, ca fiind prietenul său şi a promis că va lua măsuri dure împotriva corupţiei, va readuce sub control lupta împotriva drogurilor şi va avea grijă de oamenii aflaţi în sărăcie, transmite News.ro .
El este aşteptat să câştige alegerile cu 49% din voturi, conform unui sondaj realizat de ziarul El Financiero.
Cel mai apropiat rival al lui Obrador, Ricardo Anaya de la partidul Acţiunea Naţională (PAN) a primit 27% din voturi în timp ce Jose Antonio Meade, candidatul partidului Revoluţia Instituţională, care a condus Mexicul pentru cea mai mare parte a secolului trecut, a ieşit pe locul trei, cu 18% din voturi, conform aceluiaşi sondaj.
Un al doilea exit poll, comandat de gruparea Consulta Mitofsky, îl arată pe Obrador învingător, voturile sale fiind între 43% şi 49%. Anaya se situează între 23% şi 27% iar Meade între 22% şi 26%.
Reacția agresivă a unei femei când vede un tânăr mexican: „Violatori, animale. Vă urăsc!” VIDEO
După ce au fost publicate aceste rezultate, Meade şi-a recunoscut înfrângerea, declarând: „Trebuie să recunoaştem că ... Andres Manuel Lopez Obrador va avea responsabilitatea de a conduce puterea executivă iar pentru binele Mexicului îi urez numai bine”.
La scurt timp şi Anaya l-a felicitat pe Obrador: „După cum i-am spus şi lui acum câteva minute la telefon, îi recunosc triumful, îi transmit felicitările mele şi îi urez mult succes pentru binele Mexicului. Cetăţenii au vrut o schimbare şi majoritatea au votat pentru alternativa pe care el o reprezintă”.
De asemenea, preşedintele american Donald Trump l-a felicitat pe Obrador, postând pe Twitter: „Felicitări lui Andres Manuel Lopez Obrador pentru că va fi viitorul preşedinte al Mexicului. Sunt nerăbdător să lucrez cu el. Sunt atât de multe de făcut, lucruri care vor fi în favoarea atât Statelor Unite cât şi Mexicului!”.
Amlo, care a făcut semnul victoriei către reporteri atunci când s-a prezentat la vot, a declarat: „Astăzi este o zi istorică. Votul este unul în care oamenii vor alege între a avea parte de mai mult din acelaşi lucru sau o schimbare reală”.
Amlo a promis în numeroase rânduri că lupta împotriva corupţiei va fi principalul obiectiv al preşedinţiei sale, de îndată ce va fi învestit pe 1 decembrie în acest an: „Vom scăpa de acest cancer care distruge această ţară”.
Analiştii se aşteaptă ca el să aibă o abordare mai puţin agresivă în lupta contra drogurilor veche de 11 ani în Mexic, în urma căreia au murit în jur de 200.000 de persoane. În timpul campaniei, Amlo a argumentat că „nu poţi lupta contra violenţei cu mai multă violenţă, nu poţi lupta contra focului cu foc” şi a promis un armistiţiu pentru a ajuta infractorii de nivel mic să se îndepărteze de o viaţă în afara legii.
Eric Olson, un expert de la Centrul Woodrow Wilson din Washington care se concentrează pe Mexic şi America Latină, a declarat că se aşteaptă la momente tensionate între Amlo şi Trump, după ce noul preşedinte mexican a numit politica lui Trump de a separa copiii de părinţii lor imigranţi ca fiind arogantă, rasistă şi inumană. „Dar este imposibil ca SUA să se distanţeze de Mexic sau ca Mexicul să facă acest lucru. Ele sunt legate şi trebuie să colaboreze chiar dacă preşedinţii nu se plac şi nu se înţeleg”.
Seymour Hersh, jurnalist castigator al premiului Pulitzer
