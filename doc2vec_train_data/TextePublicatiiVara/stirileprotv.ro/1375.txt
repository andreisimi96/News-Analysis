Jucătoarea de tenis Simona Halep este "favorită" să câştige ediţia din acest an de la Roland Garros, a declarat spaniola Garbine Muguruza, citată de EFE după ce a fost învinsă joi de româncă, 6-1, 6-4, în semifinalele turneului de pe zgura pariziană.
Muguruza a estimat că Halep, liderul mondial, va avea prima şansă în finala care o va opune americancei Sloane Stephens.
Muguruza a comentat meciul său de joi cu Halep. "Nu am reuşit să mă ridic la nivelul ei. Poate i-am făcut cadou foarte rapid multe puncte (...)", a spus spaniola, numărul 3 mondial, referindu-se la primul set. Iberica a adăugat că a jucat mai bine în setul al doilea, în care a riscat mai puţin şi nu a făcut atâtea greşeli.
Muguruza a spus că nu a fost atentă la faptul că publicul a ţinut cu adversara sa şi a relativizat înfrângerea. "Important e să fii aici şi să joci aceste partide", a afirmat spaniola, care a câştigat turneul de la Roland Garros în 2016, iar peste câteva săptămâni va încerca să-şi apere titlul de la Wimbledon.
