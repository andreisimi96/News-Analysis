Numele lui Gabriel Vlase, nominalizat de președintele Klaus Iohannis la șefia SIE, a apărut în dosarul retrocedărilor ilegale de păduri, în rechizitoriul întocmit de DNA.
În acest rechizitoriu, citat de Agerpres , procurorii DNA susțineau:
"În legătură cu retrocedarea terenului de 43.000 hectare, în principal au funcţionat două grupări, din cea de-a doua făcând parte şi Viorel Hrebenciuc. De fapt, a doua grupare nu a făcut decât sa înlocuiască membrii ineficienţi din prima grupare (...)
Primul interesat de terenuri este Constantin Bengescu, care l-a contactat pe Ioan Adam în vederea aranjării unei întâlniri în anul 2012 cu Paltin Sturdza. Bengescu le-a spus celor doi că are relaţii la minister şi că poate rezolva. La una din întâlniri a participat şi deputatul Gabriel Vlase, care le-a dat garanţii că îi va ajuta cu punerea în posesie. Gabriel Vlase urma să primească o sumă printr-o firmă de topometrie.” 
Cum se prezintă Gabriel Vlase pe propriul site
Gabriel Vlase spune pe propriul website că ”a parcus un MBA”, că a fost cursant al Colegiului Național de Apărare și la Colegiul Superior de Securitate Națională și că ”în 2010 a obținut titlul științific de Doctor”.
”Gabriel Vlase face parte din generația nouă de politicieni pentru care exercițiul legislativ, din spațiul guvernării, sau al administrației statului se întemeiază pe studii, calificări și specializări.
Este absolvent al Universității Politehnice din București, Facultatea de Inginerie, a urmat studii de drept, a parcurs un MBA la Universitatea “Alexandru Ioan Cuza” din Iași, a fost cursant al Colegiului Național de Apărare și la Colegiul Superior de Securitate Națională iar în 2010 a obținut titlul științific de Doctor în domeniul științelor militare și informații în cadrul Academiei Naționale de Informații.
În cei aproape 20 ani de activitate politică a demonstrat că faptele sunt mult mai importante decât vorbele, iar activitatea să a reflectat cu brio acest lucru.
În anul 2000 a fost ales Consilier local în Consiliul local al Municipiului Bacău, urmând că în 2001 să fie cel mai tânăr Subprefect în cadrul Prefecturii Județului Bacău. În perioada 2003-2010 a ocupat funcția de Președinte executiv al Organizației județene Bacău, timp în care a ocupat funcțiile de Șef al Cancelariei departamentelor de specialitate ale PSD, Membru în Consiliul Național PSD.
Membru al Camerei deputaților din Parlamentul României din anul 2004, în decursul celor două mandate a ocupat diferite funcții: membru al Adunării Parlamentare NATO, a participat la o serie de misiuni în calitate de observator OSCE, membru al Comisiei pentru apărare, ordine publică și siguranță națională , 2004 Vicepreședinte – Comisia specială a Camerei Deputaților și Senatului pentru exercitarea controlului parlamentar asupra activităţii SIE , 2008 Preşedinte – Comisia Specială a Camerei Deputaiilor și Senatului pentru exercitarea controlului parlamentar asupra activităţii SIE.
În cel de-al III-lea mandat din 2012 ocupă funcția de Șef al Delegației Parlamentului României la Adunarea Parlamentară NATO, Președinte a Comisiei pentru Statut, Președinte – Grupul parlamentar de prietenie cu statul Israel, Secretar – Comisia pentru apărare, ordine publică și siguranță națională.”
Vlase se află acum la al 4-lea mandat de parlamentar.
Gabriel Vlase nu are casă, mașină sau bani
Conform ultimei declarații de avere , care a fost depusă în iunie 2017, Gabriel Vlase nu are pe numele său nicio casă, niciun autoturism și nici măcar bani.
Singura avere o reprezintă niște bijuterii în valoare de 25.000 de euro.
De asemenea, el a vândut până în 2016 două case și un apartament și are plasamente la două firme de tip SRL.
Gabriel Vlase are și datorii: două credite în valoare de 85.491 lei și 55.000 de euro de la BRD, dar și două sume de 50.000 de lei și 55.000 de euro, a căror surse nu sunt specificate.
La capitolul venituri, el a trecut ce a încasat de la Camera Deputaților – 162.801 lei, precum și salariul soției, care este șef serviciu la Complexul Muzeal de Științe ale Naturii ”Ion Borcea” din Bacău – 22.182 lei.
