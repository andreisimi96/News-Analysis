Răsturnare de situație în cazul summitului Trump-Kim
 La o zi după ce a anunţat că a decis să anuleze summitul cu preşedintele nord-coreean Kim Jong Un, prevăzut să se desfăşoare pe 12 iunie în Singapore, preşedintele SUA, Donald Trump, a declarat vineri că sunt în curs discuţii cu Phenianul şi că summitul ar putea avea totuşi loc cum a fost iniţial stabilit, relatează AFP.
”Vorbim cu ei (nord-coreenii n.red) în acest moment”, a declarat Trump în faţa presei în grădina Casei Albe. ”Ei chiar îl vor. Şi noi la fel. Vom vedea ce se va întâmpla”, a adăugat liderul american, afirmând că summitul ”ar putea avea loc chiar pe 12 iunie”.
El a salutat reacţia "productivă" şi "călduroasă" a Phenianului, care s-a declarat în continuare deschisă dialogului cu Washington, după ce joi Trump i-a transmis liderului de la Phenian o scrisoare prin care l-a înştiinţat că a decis să anuleze summitul lor, invocând ”ostilitatea deschisă” manifestată în ultimele declaraţii ale regimului nord-coreean.
