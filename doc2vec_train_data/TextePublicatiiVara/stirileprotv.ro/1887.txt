Yossi Barkshtein şi-a recunoscut vinovăţia şi a încheiat un acord cu procurorii DIICOT.
Yossi Barkshtein, angajat al firmei israeliene Black Cube, la care ar fi urmat să ajungă date confidenţiale despre persoane din familia şi anturajul Laurei Kovesi, a încheiat un acord de recunoaştere a vinovăţiei cu DIICOT, el fiind condamnat de Tribunalul Bucureşti la 2 ani şi 10 luni de închisoare cu suspendare.
Yossi Barkshtein şi-a recunoscut vinovăţia şi a încheiat un acord cu procurorii DIICOT, el primind la Tribunalul Bucureşti o pedeapsă de 2 ani şi 10 luni închisoare cu suspendare, cu un termen de supraveghere de 3 ani, pentru săvârşirea infracţiunilor de constituirea unui grup infracţional organizat, complicitate la acces ilegal la un sistem informatic, complicitate la transfer neautorizat de date informatice, complicitate la fals informatic, complicitate la operaţiuni ilegale cu dispozitive şi programe informatice, complicitate la violarea secretului corespondenţei.
Tribunalul Bucureşti a mai decis că Yossi Barkshtein nu are dreptul, pe o perioadă de 3 ani, să comunice cu persoanele vătămate Eduard Kovesi (fostul soţ al Laurei Kovesi), Liliana Sabău şi Fusea Sorin sau cu membri de familie ai acestora ori de a se apropia de acestea.
Pe durata termenului de supraveghere, Yossi Barkshtein trebuie să se supună următoarelor măsuri: să se prezinte la Serviciul de Probaţiune Bucureşti; să primească vizitele consilierului de probaţiune desemnat cu supravegherea sa; să anunţe, în prealabil, schimbarea locuinţei şi orice deplasare care depăşeşte 5 zile; să comunice schimbarea locului de muncă; să comunice informaţii şi documente de natură a permite controlul mijloacelor sale de existenţă.
Directorul SRI Eduard Hellvig, audiat la DIICOT în dosarul ”Black Cube”
De asemenea, el a fost obligat să frecventeze un program de reintegrare socială derulat de Serviciul de Probaţiune Bucureşti sau organizat în colaborare cu instituţii din comunitate şi să presteze muncă neremunerată în folosul comunităţii, pe o perioadă de 60 de zile, la Direcţia Generală de Asistenţă Socială şi Protecţie a Copilului Bucureşti sau la Administraţia Domeniului Public şi Dezvoltare Urbană Bucureşti.
Potrivit deciziei instanţei, Yossi Barkshtein s-a aflat în arest preventiv în perioada 15 - 23 mai 2018.
Decizia nu este definitivă şi poate fi atacată cu apel.
Yossi Barkshtein este al treilea angajat al firmei Black Cube care este condamnat de instanţele din România, după ce Ron Weiner şi David Geclowicz au primit câte 2 ani şi 8 luni închisoare cu suspendare.
La începutul lunii aprilie 2016, după ce Ron Weiner şi David Geclowicz au fost reţinuţi de procurorii DIICOT, Yossi Barkshtein a reuşit să fugă din România, pe numele lui fiind emis atunci un mandat de arestare în lipsă.
Potrivit DIICOT, pe parcursul lunii martie 2016, două persoane care ocupau poziţii de conducere în cadrul firmei israeliene Black Cube, cu puncte de lucru atât în Tel Aviv (Israel), cât şi în Londra (UK), împreună cu mai mulţi angajaţi ai firmei, printre care şi Weiner Ron şi Geclowicz David, au iniţiat şi constituit un grup infracţional organizat în scopul comiterii mai multor infracţiuni, respectiv infracţiuni de hărţuire şi infracţiuni informatice, constând în fapt în efectuarea de multiple apeluri telefonice cu caracter ameninţător şi hărţuitor, precum şi atacuri de tip phishing, în vederea sustragerii credenţialelor de acces şi ulterior compromiterii de conturi de poştă electronică, activităţi urmate de violarea secretului corespondenţei, copierea şi transferul fără drept al conţinutului acestora.
În cadrul grupării, Ron Weiner şi David Geclowicz aveau roluri şi sarcini precis trasate. Astfel, Ron Weiner răspundea de partea tehnico-informatică a activităţii, deţinând cunoştinţele informatice necesare, ocupându-se de atacurile de phishing şi de compromiterea efectivă a conturilor de email, în timp ce, în prealabil, David Geclowicz era cel care răspundea de contactarea telefonică a persoanelor din familia şi anturajul Laurei Kovesi şi de obţinerea datelor de contact necesare, mai precis adresele exacte de email, care în continuare formau ţinta atacurilor informatice.
"Activitatea infracţională specifică a echipei Weiner Ron şi Geclowicz David s-a realizat şi consumat pe teritoriul României, aceştia cazându-se în perioada 29.03 - 2.04.2016 la un hotel de pe raza municipiului Bucureşti. Urmare a operaţiunilor din data de 2.04.2016, de prindere a inculpaţilor Weiner Ron şi Geclowicz David, inculpatul Yossi Barkshtein, intrat în ţară în dimineaţa aceleiaşi zile, nu a mai reuşit să intre în posesia datelor confidenţiale compromise şi, aflând despre depistarea făcută de autorităţile judiciare române, în după-amiaza aceleiaşi zile a şi părăsit teritoriul României pe la punctul de trecere a frontierei Giurgiu către Bulgaria, la scurt timp deplasându-se cu avionul către Marea Britanie, Londra", mai spun procurorii.
În acest dosar este cercetat şi Daniel Dragomir, fost ofiţer SRI.
Seymour Hersh, jurnalist castigator al premiului Pulitzer
