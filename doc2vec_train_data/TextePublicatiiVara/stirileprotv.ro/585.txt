Primele zece autobuze electrice din România au fost puse în circulaţie, joi, de Primăria Cluj-Napoca şi Compania de Transport Public (CTP).
Autovehiculele au fost achiziţionate printr-un proiect care a beneficiat de finanţare din fonduri elveţiene şi a fost gândit în perspectiva înnoirii flotei companiei de transport care operează în Cluj-Napoca şi comunele învecinate.
Primarul Emil Boc a declarat că prin acest proiect Cluj-Napoca dă semnalul privind direcţia de evoluţie spre transportul public nepoluant.
"Pentru prima dată în România se introduc în circulaţie autobuze electrice, fiind un eveniment în premieră naţională. Vreau să mulţumesc cetăţeanului elveţian, pentru suportul financiar acordat acestui proiect. Bugetul total al proiectului este de 32 de milioane de lei, din care 27,2 milioane de lei o reprezintă contribuţia elveţiană, restul fiind acoperit din bugetul local, cu aceşti bani fiind achiziţionate zece autobuze electrice, de producţie poloneză. Cluj-Napoca dă semnalul privind direcţia de evoluţie spre transportul public nepoluant, pentru că ne interesează sănătatea fiecăruia dintre noi şi reducerea poluării aerului, astfel că ne propunem ca prioritate strategică schimbarea flotei de transport în comun a CTP care să devină, după 2025, complet nepoluantă", a declarat afirmat primarul municipiului Cluj-Napoca, Emil Boc.
Cât de periculoase sunt sucurile carbogazoase pentru sănătatea noastră
La inaugurarea autobuzelor electrice a fost prezent şi ambasadorul Elveţiei în România, Urs Herren, care a pus accentul pe importanţa soluţiilor care protejează mediul şi pe dezvoltarea durabilă.
"Nu dorim doar înlocuirea unor autobuze vechi cu altele noi, ci dorim orientarea spre un sistem de transport electric, care foloseşte energie curată, nepoluantă, un transport prietenos cu mediul", a spus diplomatul.
Proiectul gestionat de municipalitate prevede achiziţionarea a încă 30 de autobuze electrice, la care se adaugă 25 de tramvaie şi 50 de troleibuze.
Cele zece autobuzele electrice puse, joi, în circulaţie sunt prevăzute cu WI-FI, aer condiţionat, accesibilitate pentru persoanele cu dizabilităţi şi sunt dotate cu sistem de supraveghere video, sistem de contorizare a numărului de călători care urcă şi coboară şi softuri de eficientizare a traseelor. Un astfel de autobuz are o capacitate de 78 de locuri şi autonomie pentru 120 km-200 de km după o încărcare completă.
Directorul Companiei de Transport Public din Cluj-Napoca, Liviu Neag, a spus că prin realizarea acestui proiect se preconizează reducerea de costuri, dar şi a emisiilor de agenţi poluanţi şi a zgomotului.
"Dacă un autobuz diesel produce 4,5 tone de gaze pe lună, înmulţit cu numărul autobuzelor din flota noastră, rezultă că 140 de tone de gaze poluante nu vor mai exista în Cluj-Napoca. În urma extinderii mijloacelor electrice de transport în comun, se va reduce vizibil poluarea la nivelul oraşului", a spus Neag.
Costul unui autobuz este de 500.000 de euro. Proiectul prevede şi instalarea a 11 staţii de încărcare lentă a autobuzelor electrice şi a trei staţii de încărcare rapidă, la care bateriile pot fi încărcate în zece minute până la 15%.
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
