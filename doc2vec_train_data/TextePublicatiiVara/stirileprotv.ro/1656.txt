O fotografie cu lideri a marilor puteri, în timpul summitului G7, a devenit virală pe rețelele de socializare, datorită cancelarului Angela Merkel, care a fost surprinsă într-o poziție ”cu atitudine” în fața președintelui SUA, Donald Trump.
În această imagine, realizată pe 9 iunie, mai apar președintele Franței Emmanuel Macron, premierul Japoniei Shinzo Abe, dar și consilierul american pe probleme de securitate națională John R. Bolton.
Cancelarul federal german Angela Merkel a atenţionat miercuri că se aşteaptă la "controverse" în timpul summitului G7 care a avut loc în Canada, vineri şi sâmbătă, într-un context marcat de numeroase diferende între Washington şi partenerii săi, informează AFP, potrivit Agerpres.
"Avem o problemă serioasă cu acordurile multilaterale şi de aceea ne vom confrunta cu controverse", în special asupra "comerţului internaţional, protecţiei climatului şi politicilor de dezvoltare şi externă", a afirmat Merkel, enumerând "numeroasele diferenţe" care îi opun pe europeni şi Statele Unite, în cadrul unei sesiuni de întrebări de actualitate cu deputaţii.
Aceste divergenţe sunt flagrante în special asupra acordului privind programul nuclear iranian, din care preşedintele american Donald Trump a retras recent unilateral SUA, sau asupra deciziei de a impune taxe grele asupra importurilor de aluminiu şi de oţel tuturor membrilor G7, altfel aliaţi.
Liderii prezenţi la summitul G7 de la Malbaie (Canada) au convenit asupra unei poziţii comune în ce priveşte comerţul, dar se menţin divergenţe, a indicat sâmbătă cancelarul german Angela Merkel, transmite AFP.
"Pornesc de la principiul că vom avea un text comun cu privire la comerţ", a afirmat Merkel în cadrul unei conferinţe de presă.
Ea a ţinut însă să precizeze că "acest lucru nu rezolvă problemele în detaliu" şi a menţionat că documentul comun care va fi publicat va marca excepţia americană în privinţa problemelor legate de mediu şi climă.
"Avem concepţii diferite faţă de SUA", a spus cancelarul german.
Similar, un oficial de la preşedinţia franceză a declarat, citat de Reuters, că documentul final va arăta clar că în chestiuni cum sunt cele legate de mediu Statele Unite nu împărtăşesc punctul de vedere al celorlalţi şase membri ai G7 (Canada, Franţa, Germania, Italia, Japonia, Marea Britanie).
Angela Merkel a mai anunţat, între altele, că liderii celor şase state se vor angaja să recicleze în totalitate produsele de plastic, până în 2030.
În ce-l priveşte, preşedintele american Donald Trump a plecat ceva mai devreme de la summitul din Canada, îndreptându-se către Singapore, unde are prevăzut pentru marţi summitul istoric cu liderul nord-coreean Kim Jong Un.
Seymour Hersh, jurnalist castigator al premiului Pulitzer
Seymour Hersh, jurnalist castigator al premiului Pulitzer
