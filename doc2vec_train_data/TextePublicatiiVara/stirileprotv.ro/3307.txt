Comisia Europeană începe verificări serioase printre produsele alimentare vândute în toată Uniunea.
Aşa cum am arătat, în cadrul campaniei Ştirilor Pro TV " Standard pentru Est ", în mai multe state din această parte a continentului se vând produse de calitate mai slabă faţă de cele din vest Europei, deşi au aceeaşi etichetă.
Aşa că, vor fi testate aleatoriu, inclusiv din România, iar companiile care recurg la această practică risca amenzi uriaşe.
În urmă cu un an, campania ProTV " Standard pentru Est " arata ce diferenţe există între produse de la aceeaşi firmă, cu acelaşi ambalaj, dar cu ingrediente şi gramaje diferite. Acum, Comisia Europeană anunţa că în următoarele luni vor fi testate aleatoriu produse din toate ţările membre, după aceleaşi principii.
Ştefan Turcu, Reprezentanţa Comisiei Europene în România : „Comisia Europeană a transmis tuturor statelor membre aceleaşi seturi de teste, deci va exista o compatibilitate 100% între testele care se fac în România şi în Spania. Prin această coordonare, evident că vor fi testate aceleaşi produse în diferite ţări, pentru că comparaţia să aibă sens.
UE pregăteşte o "listă neagră" şi amenzi uriaşe pentru producătorii cu standarde duble
Cu alte cuvinte, laboratoarele din România vor testa produse vândute aici şi apoi analizele vor fi comparate cu cele din Franţa sau Germania. Rezultatele ar urma să fie anunţate la finalul anului. Cei care practica dublul standard vor fi amendaţi cu până la 4% din cifra de afaceri, iar autorităţile române au libertatea să mărească aceasta sancţiune, dacă este cazul. În plus, aceşti producători vor fi incluşi şi pe o listă neagră, care va fi publică.
Ar fi primele măsuri care se iau împotriva celor care apelează la astfel de practici. Şi ministerul Agriculturii a testat anul trecut 29 de produse, dintre care 9 aveau ingrediente sau gramaje diferite faţă de cele din alte ţări. Ce s-a întâmplat după ce au fost descoperite aceste nereguli?
Costel Stanciu, Asociaţia Pentru Protecţia Consumatorilor: „Ministrul Agriculturii nu a întreprins nicio măsură legală, existenta în legislaţia naţională. Nu ne-a informat pe noi, consumatorii, pe societatea civilă, ca acele loturi au fost retrase de la comercializare, că acei agenţi economici au fost sancţionaţi cu închiderea unităţii. Nu, s-a făcut un raport, s-a trimis la Bruxelles şi se aşteaptă ca ei să vină să facă ordine în ograda noastră.”
În plus, testele Ministerului Agriculturii au arătat că, faţă de alte ţări est-europene, stăm suspect de bine. Slovacia a semnalat Comisiei Europene probleme în cazul a peste 80% dintre produsele testate, în Cehia 76% au fost neconforme în timp ce în Bulgaria, Croaţia şi Ungaria, peste 60%.
