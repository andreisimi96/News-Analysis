Carina Țurcan, femeia de afaceri arestată în Rusia pentru spionaj și acuzată că ar fi furnizat informații secrete unor țări, printre care și România, nu a recunoscut acuzaţiile, relatează Interfax.
Potrivit unei surse din anchetă, citată de Interfax, Ţurcan ar fi informat SIE din România privind pregătirile pentru un mare proiect energetic în afara Rusiei. "Conform informaţiilor noastre, acest serviciu special din România cooperează activ cu CIA", a afirmat sursa. Ţurcan nu a recunoscut acuzaţiile, relatează Interfax .
”Țurcan nu recunoaște acuzațiile aduse, dar investigația în cazul ei cuprinde informații care o incriminează. Serviciile speciale rusești au monitorizat-o pe Țurcan o perioadă lungă de timp, când a oferit informații confidențiale unor servicii de informații străine”, a mai spus sursa citată pentru Interfax.
Carina Ţurcan, născută în Republica Moldova, este membră a consiliului de administraţie al companiei energetice ruseşti Inter RAO. Potrivit site-ului companiei, ea are cetăţenie rusă.
Potrivit RBK, unul dintre cele mai importante portaluri de investigaţii jurnalistice din Rusia , Ţurcan ar fi fost de mult timp în atenţia FSB, înainte de a fi reţinută pe 15 iunie, de către agenți care i-au percheziţionat biroul şi locuinţa.
În dosar ar fi implicaţi şi oficiali importanţi din Ministerul rus al Energiei, care a declarat că nu are informaţii cu privire la desfăşurarea anchetei pe această temă. Aflată acum în arest preventiv, femeia riscă până la 20 de ani de închisoare. Avocaţii ei spun însă că e nevinovată.
Ministrul Afacerilor Externe, Teodor Meleşcanu, a declarat miercuri că nu a primit o comunicare oficială privind reţinerea femeii precizând că, în cazul în care va fi nevoie, MAE este pregătit să îi ofere asistenţă consulară . Nu sunt disponibile informații în afara celor oferite de presa rusă.
Carina Țurcan a fost apreciată pentru activitatea sa în cadrul concernului rus „Inter RAO”, nu doar prin ascensiune administrativă rapidă, dar și prin diplome și distincții: în 2014 a primit diploma de onoare a Ministerului Energeticii din Federația Rusă, dar și titlul onorific de „energetician emerit al CSI”, potrivit zdg.md .
Seymour Hersh, jurnalist castigator al premiului Pulitzer
