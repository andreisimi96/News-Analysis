Membrul unei grupări de extremă-dreapta a recunoscut, marți, că a cumpărat o macetă cu scopul de a ucide o deputată laburistă din Parlamentul Marii Britanii.
Jack Renshaw şi-a recunoscut vinovăţia înaintea începerii procesului la Tribunalul Old Bailey din Londra în care el şi alţi cinci bărbaţi sunt acuzaţi că fac parte din gruparea neo-nazistă National Action, informează Reutes, citat de Agerpres .
Procurorii au afirmat că Renshaw a cumpărat o macetă cu intenţia de a o ucide pe deputata laburistă Rosie Cooper.
Guvernul britanic a interzis gruparea de extremă-dreapta National Action în 2016 după asasinarea deputatei Jo Cox. Ea a fost ucisă cu puţin timp înainte de referendumul privind menţinerea Marii Britanii în UE, de un simpatizant neonazist care a strigat în mai multe rânduri „Britain first” (n.r - „Marea Britanie pe primul loc”).
