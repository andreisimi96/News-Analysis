"Ce-i în mână nu-i minciună!". Pare să rămână principiul după care se ghidează mulţi români, atunci când vine vorba despre cum să îşi ţină banii: în portofel sau în bancă.
De altfel, un raport al Băncii Mondiale arată că aproape jumătate dintre adulţii de la noi nici nu au un cont. Stăm cel mai prost din regiune la acest capitol.
În timp ce sociologii vorbesc despre o lipsă de educaţie financiară, economiştii atrag atenţia că, folosit corect, un card poate să aducă mai mult timp liber şi chiar mai mulţi bani.
Dacă în Norvegia sau în Suedia multe dintre magazine şi instituţii acceptă doar plata cu cardul, 42% dintre adulţii români nici măcar nu au deschis un cont în bancă, arată un raport al Băncii Mondiale. Suntem la mare distanţă de polonezi, spanioli şi chiar de bulgari, aşa că ne comparăm cu Rwanda, Paraguay şi Moldova.
”Banii din cont nu îi vezi. Nu poţi să îi numeri de vreo şapte ori. Avem şi nevoia să simţim tuflă de bani în buzunar, că doar aşa suntem şmecheri. Din păcate, toate lucrurile astea care ţin mai degrabă de un conservatorism pe care românul şi are faţă de ceea ce înseamnă modernitate, ne duce către nevoia de a pune în practică "ce-i în mâna nu-i minciună" şi să avem banii la saltea mai degrabă decât într-un cont”, explică Gelu Duminică, sociolog.
Horoscop 18 iunie 2018. Zodia care primește o sumă de bani
Aşa se face că o treime dintre pensionari primesc pensia acasă. Şi, în sectorul bugetar, avem cei mai mulţi angajaţi din regiune care încasează banii cash. Însă, un cont în bancă ne-ar putea scuti, de exemplu, de drumuri pentru plata facturilor.
”Nu mai ai niciun argument. Chiar dacă băncile sunt cu comisioanele şi avem percepţia asta. Dacă eşti atent, plăteşti nişte comisioane, însă beneficiul pe care îl ai este substanţial. Tu dacă ai un card de debit sau de credit îţi este foarte uşor, nu mai trebuie să umbli cu bani mărunţi la tine, ai exact banii potriviţi întotdeauna, păstrezi chitanţele, ştii exact câţi bani mai ai, ştii ce ai de plătit la credite, cu facturile ce uşor îţi este, deci este un mic gospodar şi nu e complicat deloc”, explică Adrian Mitroi, profesor de finanţe comportamentale la Academia de Studii Economice.
Doar ca şi băncile au o parte din vină.
”Ne-am învăţat că băncile nu sunt prietenii noştri. Băncile nu au apăsat pe pedala educaţiei financiare pentru clasa de mijloc şi pentru cei cu mai puţin cunoştinţe financiare. Banca este uşor arogantă, sunteţi de acord? Cu reclamele lor imposibile, pentru oameni care se pricep”, continuă Adrian Mitroi.
Datele Băncii Mondiale arată că femeile sunt mai conservatoare ca bărbaţii şi evită cardul. În România diferenţa este de 9%.
