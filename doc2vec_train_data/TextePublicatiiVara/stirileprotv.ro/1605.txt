Mii de turişti au petrecut cât a fost noaptea de lungă la malul mării, în staţiunea Mamaia.  Iar şampania, dansul, concertele pe plajă şi sunetul valurilor au fost coordonatele distracţiei. 
Cochete, cu ţinute atent alese şi pregătite să facă impresie pe ringul de dans, tinerele şi-au făcut apariţia zâmbitoare în cluburile de pe litoral. Partenerii lor au avut grijă să fie mereu şampanie pe masă. 
Iar barmanii le-au oferit turiştilor - pe lângă băuturi sofisticate - şi demonstraţii de îndemânare.
Cât a fost noaptea de lungă, muzica nu a încetat în staţiunea Mamaia. Diferit a fost doar ritmul. De pildă, cei din trupa Vama au adus şi multă emoţie. Peste 2.000 de oameni au fredonat la unison îndrăgitele piese cantate de Tudor Chirilă.  Alţii au sărbătorit victoria Simonei Halep. 
Turista: ”Eu una am plâns, Simona a fost colega mea de generală şi am plâns.  Când noi mergeam şi băteam mingea în spatele blocului ea era la antrenamet, când noi eram la party, ea era la antrenamente." 
Turist: ”Toată viaţa ei a fost concentrată pe acest moment. Suntem foarte mândri de ea!'' 
Pentru mulţi, noaptea a fost una lungă - pe plajă, în jurul focurilor de tabără.
