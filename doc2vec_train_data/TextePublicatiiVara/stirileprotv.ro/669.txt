Gelozia a destrămat brutal o familie din judeţul Arad, aflată la început de drum.
O fată de 17 ani a fost înjunghiată joi de iubitul ei, cu care avea şi un bebeluş de numai 8 luni. Imediat după crimă, tânărul a fugit, dar a fost prins repede de poliţişti şi încătuşat.
Fata în vârstă de 17 ani locuia împreună cu iubitul ei, cu doi ani mai mare, cu chirie, în oraşul Sântana. Recent, ea plecase de acasă, dar s-a întors de dragul băieţelului lor. Joi însă, după o discuţie mai aprinsă care ar fi pornit de la o criză de gelozie a tânărului, s-a ajuns la crimă.
Martor: "S-au certat şi apoi în casă nu ştiu ce s-a întâmplat se zice că a înjunghiat-o. A fost despărţită de el, că tot o bătea."
Martor: "Am stat aici pe iarbă, am râs, nu a zis fata nimic, nu am am auzit să se certe. Când am auzit, am ieşit, deja strigau."
Copilul care și-a ucis bunica a povestit ce s-a întâmplat în ziua crimei
Oamenii au sunat imediat după ajutor şi la poliţie, şi la ambulanţă.
Rudă:"Acum m-a sunat sora mea din Germania şi mi-a zis că a omorât-o pe nepoata mea şi mi-a zis să văd dacă e adevărat sau nu."
Tânăra nu a mai putut fi salvată însă, deşi a fost resuscitată mai bine de o oră.
Medic SMURD: "O victimă găsită în stop cardio respirator, cu manevre de resuscitare cu echipajul SAJ, cu plăgi înjunghiate, cu leziuni incompatibile cu viaţa."
Între timp, agresorul a încercat să-şi piardă urma.
Procuror: "Suspectul este identificat. A fugit de la locul faptei, dar a fost găsit în localitate. Urmează să facem cercetările, să stabilim toate împrejurările în care a avut loc conflictul."
Tânărul a fost reţinut şi riscă până la 20 de ani de închisoare pentru omor.
