Tradiţiile au fost la loc de cinste, în prima zi de Rusalii, în Bistriţa Năsăud şi în Cluj. Potrivit unui vechi obicei, fetele nemăritate s-au chinuit să țină în frâu un bou lăsat liber.
Iar miza a fost măritişul. Se spune că tinere care reuşesc fac nuntă anul viitor.
Îmbrăcate în straie populare, tinerele din localitatea Figa, din Bistriţa Năsăud, au plecat pe deal, imediat după slujba de Rusalii. Tradiţia spune că fetele nemăritate trebuie să prindă boul împodobit cu o cunună făcută din florile furate de băieţi din grădinile oamenilor, cu o seară înainte.
Călăreţii, şi ei în port tradiţional, sunt cei care dau semnalul care anunţă începutul cursei.
"Fetele care prind boul zice că se mărit în anul ăla. Soţia mea o prins boul şi m-o prins şi pe mine", povestește un localnic.
Pentru localnici, dar mai ales pentru turişti, este un adevărat spectacol.
Obiceiul este păstrat cu sfinţenie şi în satul Mănăstirea, din județul Cluj.
"E greu să stăpânească boul, sigur, e animal. Când eram eu fată pe una dintre colege a trântit-o în șanț. Am o nepoată aici de 15 ani, ar fi culmea să se mărite la 15 ani", povestește o bătrână.
La sărbătoarea din Cluj au participat peste 1.500 de oameni.
Seymour Hersh, jurnalist castigator al premiului Pulitzer
