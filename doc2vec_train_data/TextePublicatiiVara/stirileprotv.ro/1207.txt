Facebook Twitter RSS Feed Newsletter
Retailerul suedez H&M a luat decizia de a face hainele pentru femei mai mari, după ce a primit plângeri de la clienți, scrie BBC News .
“Facem primii pași pentru a schimba măsurile hainelor pentru femei, pentru a fi în concordanță cu măsurile din Marea Britanie”, a declarat un purtător de cuvânt al companiei.
De exemplu, hainele care acum sunt măsura 12 se vor potrivi în viitor măsurii 10.
Decizia vine după ce mai multe femei s-au plâns că hainele de la H&M sunt prea mici.
În martie, Rebecca Parker a adresat o scrisoare deschisă companiei în care a atras atenția că deși poartă de obicei măsura 12/14, s-a chinuit să intre într-o pereche de jeanși de la H&M mărimea 14.
Adolescenta de 13 ani a explicat că deși brandul de haine foloseste embleme ca #GRLPOWER sau SISTERHOOD, politica de stabilire a unor măsuri prea mici nu dă nici pe departe încredere în sine fetelor și femeilor, indiferent felul în care arată, ci dimpotrivă.
Cele mai multe dintre măsurile la haine care se folosesc astăzi în Marea Britanie își au originea într-o analiză realizată în anii ’50 de un bărbat pe nume WFF Kelmsley, sponsorizată de Joint Clothing Council.
În ciuda eforturilor de a face un sistem standard al mărimilor în Marea Britanie, niciun guvern nu a făcut acest lucru obligatoriu, a declarat experta în textile Dr. Vikki Haffenden, de la Universitatea din Brighton. Oricum, explică aceasta, dacă ar exista un astfel de sistem, ar trebui să existe cel puțin 50 de mărimi, ceea ce ar fi prea mult.
Conceptul măsurilor la haine este relativ nou și a apărut odată cu producția în serie. Înainte, oamenii își făceau haine la comandă la croitor, potrivite pentru măsurile particulare ale fiecăruia.
Tehnologia ar putea să facă, însă, sistemul de măsurare a hainelor să pară arhaic. Dr. Vikki Haffenden spune că în prezent multe companii analizează posibilitatea folosirii unui screening al corpului, care să stabilească măsurile exacte, pentru a crea hainele cele mai potrivite pentru fiecare individ.
autor: InCont.ro ,  6 iunie 2018 10:51
Mai multe despre:
