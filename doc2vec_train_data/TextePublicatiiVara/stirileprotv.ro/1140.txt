Un bărbat de 60 de ani a murit în urma unui incendiu produs marţi într-un apartament dintr-un bloc din municipiul Arad, informează maior George Pleşca, purtător de cuvânt al ISU Arad.
"În jurul orelor 15.00, un posibil incendiu a fost anunţat la telefonul unic de urgenţe 112, la un apartament situat la etajul al doilea al unui bloc cu patru etaje situat pe str. Baladei, din cartierul 'Confecţii' al municipiului Arad", a declarat, pentru AGERPRES, purtătorul de cuvânt al ISU Arad.
Potrivit acestuia, mai mulţi locatari din blocul respectiv au susţinut că incendiul ar fi fost provocat intenţionat, cercetările urmând să stabilească veridicitatea acestor afirmaţii.
La faţa locului s-au deplasat o autospecială cu cinci subofiţeri din cadrul Detaşamentului de Pompieri Arad şi câteva echipaje ale Serviciului de Ambulanţă Judeţean Arad.
"În urma incendiului, a decedat un bărbat în vârstă de 60 de ani, aceasta fiind găsit fără viaţă în baia apartamentului care a fost cuprins de flăcări. Trei persoane au fost evacuate de către pompierii militari, cu autoscara, de la etajul al patrulea al blocului, iar alte şase persoane din bloc au fost evacuate pe scări, de către echipajele de salvare. Dintre cele nouă persoane care au fost evacuate trei, care au suferit uşoare intoxicaţii cu fum, au fost transportate la Unitatea de Primire Urgenţe din cadrul Spitalului Clinic Judeţean de Urgenţă Arad, pentru a primi îngrijiri medicale", a adăugat purtătorul de cuvânt al ISU Arad. 
