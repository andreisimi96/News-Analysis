Romii care trăiesc în Regatul Unit al Marii Britanii riscă să fie deportați după Brexit, întrucât mulți dintre ei nu vor putea să facă rost de documentele necesare care să le primită să obțină rezidență, avertizează organizațiile nonguvernamentale.
În luna iunie, ministrul britanic de Interne, Sajid Javid, a declarat că cetățenii europeni vor trebui să răspundă „la trei întrebări simple”, printr-un formular online, dacă intenționează să trăiască în Marea Britanie și după ce se vor finaliza procedurile de Brexit. Astfel, aplicanții vor trebui să își dovedească identitatea, că nu au fost condamnați și că trăiesc în prezent pe teritoriul britanic, relatează The Guardian.
Organizațiile care lucrează cu comunitățile de romi spun că, deși majoritatea sunt cetățeni europeni și au dreptul de a locui în Marea Britanie, cea mai mare parte nu știe să scrie și să citească, ceea ce va face dificil ca ei să completeze formularul online, mai ales că mulți nu au acces la computere sau la telefoane inteligente.
„Ne ținem respirația să vedem ce se întâmplă după Brexit. Suntem foarte îngrijorați că multe familii nu vor putea dovedi că sunt rezidenți în Marea Britanie. Este posibil ca ei să nu poată oferi adresele la care au locuit anterior sau să demonstreze că au avut locuri de muncă stabile. Ne temem pentru ce s-ar putea întâmpla cu aceste familii. Multe dintre ele sunt aici de 10-15 ani”, a declarat Martin Burrell, directorul Fondului Luton, care oferă asistență celor aproximativ 3.000 de romi din oraș.
La rândul său, Mihai Bica, reprezentant al Grupului de Susținere a romilor a declarat: „Comunitatea de romi este unul dintre grupurile cele mai vulnerabile, atunci când este vorba despre viitorul lor statut. Planul Ministerului de Interne este unul onlie, iar în rândul romilor este un nivel ridicat de analfabetism”.
Bica, cetățean român de etnie romă, a venit în Marea Britanie în 2012. Potrivit acestuia, doar o mică parte a clienților organizației la care lucrează folosesc emailul. El a mai spus că unii dintre romii cu care a lucrat au fugit din anumite zone din estul Europei pentru că au fost atacați sau pentru că le-au fost incendiate casele.
„Vă rog, nu lăsați să se întâmple asta aici”, a spus Mihai Bica, cu referire la modul în care grupurile etnice sunt persecutate în Italia. „Marea Britanie este un loc primitor pentru multe comunități și, din acest motiv, viața romilor s-a îmbunătățit după ce au ajuns aici. Însă dacă oamenii nu sunt atenți la ce se întâmplă în alte țări, situația s-ar putea schimba și aici.”
Rebecca Hilsenrath, directoarea executivă al Comisiei pentru Egalitate și Drepturile Omului, atrage atenția că dintre toate grupurile etnice din Marea Britanie, romii au suferit cele mai rele discriminări.
„Studii anterioare arată că 50% dintre oamenii care locuiesc în Marea Britanie și-ar exprima în mod deschis percepțiile negative privind comunitățile de romi. Ei se confruntă cu dificultăți în a beneficia de educație, locuri de muncă, îngrijire medicală sau locuințe”.
Pe de altă parte, reprezentanții Ministerului de Interne spun că, prin acest proces, Guvernul caută mai degrabă să acorde documente de rezidenț decât să le reguze.
„Recunoaștem că trebuie să ne adresăm și să susținem grupurile vulnerabile, precum comunitățile de romi. Aceste grupuri includ inclusiv persoane care nu sunt încrezătoare în tehnologie sau care nu vorbesc engleza”, a spus un purtător de cuvânt.
Comunitățile de romi sunt, în mod tradițional, nomade. Potrivit The Guardian, romii fac parte din unul dintre cele mai marginalizate grupuri din Europa. Mulți au venit în Marea Britanie în 1990, ca să scape de persecuțiile din estul Europei.
După anii 2000, în Marea Britanie au venit și mai mulți romi, iar estimările arată că pe teritoriul britanic trăiesc în jur de 300.000 de romi. 
Seymour Hersh, jurnalist castigator al premiului Pulitzer
Sursa: The Guardian
