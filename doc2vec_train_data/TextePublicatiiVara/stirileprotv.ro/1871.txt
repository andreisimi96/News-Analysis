Sibiul s-a transformat într-o scenă uriaşă, plină de mii de artişti, din toată lumea, veniti la renumitul Festival Internaţional de Teatru. Marţi, spectatorii s-au bucurat, printre altele, de interpretarea în stil modern a "Iliadei" lui Homer.
"Pasiunea" este tema Festivalului Internaţional de Teatru Sibiu din acest an. Toate pieţele din oraş sunt pline de viaţă şi culoare, iar muzica întregeşte atmosfera extraordinară.
Străzile sunt acum scena artiştilor.
"Totul este foarte fresh! una la mână. Doi: găseşti lucruri la care nu te aşteptai în nici un caz. E pentru toată lumea şi cei tineri şi în vârstă, cei cu bani şi cei fără bani. Nu e să nu ajungi aici şi să nu găseşti ceva!", spune un turist.
Actorul american Denis O'Hare, care a jucat alături de Sean Penn în pelicula "Milk" şi cu Matthew McConaughey în filmul "Dallas Buyers Club", care a strâns 6 nominalizări la premiile Oscar, a sosit la Sibiu. Interpretează modern Iliada lui Homer - un poem despre dragoste, război, zei şi onoare.
Festivalul Babel. Actori din 26 de țări au venit în Târgoviște
"Este o piesă pe care încercăm să o "conectăm" cu fiecare comunitate în care mergem. Un festival de genul acesta îţi dă tot ce poate fi mai onest din teatru. Nu contează, poate fi doar un singur actor care spune o poveste sau un mim, un dansator pe stradă. Găseşti toate etapele aici: de la cel mai mare artist până la teatru ambulant", spune Denis O’Hare.
Festivalul Internaţional de Teatru din Sibiu a ajuns la cea de-a 25-a ediţie. Are un buget de aproape 13 milioane de euro şi sunt invitaţi 3.300 de artişti din 73 de tari. În total, se joacă 524 de spectacole în peste 100 de locuri, printre care pieţele şi străzile din oraş, sălile de teatru, bisericile fortificate sau halele industriale.
Constantin Chiriac, director FITS 2018: "Fără pasiune nu ai cum să faci ceva în lumea asta, fără asumare, risc, fără aţi pune inima în palme şi a veni în faţa oamenilor. Uitaţi-vă câtă energie frumoasă s-a mobilizat în acest oraş, care a avut secole întregi porţile închise."
Festivalul se încheie duminică seara.
