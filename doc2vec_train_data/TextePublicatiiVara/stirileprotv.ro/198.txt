O româncă de 20 de ani, din Gorj, studentă, premiată în trecut la concursuri de creație literară, a fost ucisă cu cruzime în Belgia.
Tânăra ar fi fost forțată să se prostitueze, crede mama ei, iar un client a înjunghiat-o. Polițiștii l-au reținut pe agresor și încearcă să afle dacă românca a fost victima unei rețele de proxeneți. 
Studentă în primul an la Universitatea din Petroşani, Laura a plecat de acasă acum două luni, după ce s-a împrietenit cu un băiat de 24 de ani. Iniţial ar fi mers la Paris şi, în împrejurări încă neclare, a ajuns în Belgia.
A închiriat un apartament în Etterbeek, o comună din Bruxelles, unde anchetatorii au găsit-o moartă. Ziarele belgiene scriu ca Laura s-ar fi prostituat, iar un client ar fi ucis-o.
Băiatul cu care era în Belgia s-a întâlnit cu agresorul în fața apartamenului în care a avut loc crima.
Corina Ciurea, mama Laurei: "Bătându-se cu el acolo în stradă, a trecut poliţia şi i-a arestat pe amândoi."
Mama fetei spune ca Laura era obligată să se prostitueze. Acum doi ani, tânăra luase premiul doi la un concurs de creaţie literară, iar acasă avea tot ce îşi dorea.
Corina Ciurea, mama Laurei: "Nu a fost genul de fată să meargă să se prostitueze. Nu i-a plăcut genul ăsta.  A fost forţată, cu siguranţă."
Dănuț Birău, fost profesor al Laurei: "O ştiu ca o fată preocupată de învăţământ. A avut performanțe bune la învăţătură."
"Învaţa foarte bine şi nu îmi explic ce s-a întâmplat. Am fost şocat, nu-mi venea să cred că Laura, fosta mea colegă, nu mai este şi ce i s-a întâmplat”, spune un fost coleg.
Agresorul Laurei, un tânăr de 24 de ani, a fost arestat pentru omor de poliţiştii belgieni.
