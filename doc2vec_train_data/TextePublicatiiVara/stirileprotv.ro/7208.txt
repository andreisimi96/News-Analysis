Copiii sunt în sfârşit în vacanţă, aşa că toţi visează, la o vară perfectă. Ca să îi bucure, părinţii fac planuri în ce excursii să îi trimită, bineînţeles în funcţie de buget.
Cele mai ieftine, sunt previzibil, taberele de stat, însă din păcate condiţiile lasa de dorit. Mai mult decât atât, în foarte multe judeţe, pur şi simplu, au fost desfiinţate.
În tabăra de la Corbeni, Argeş este linişte deplină. Abia în iulie vor sosi aici 30 de fete şi băieţi, pentru care părinţii vor achita câte 65 de lei pe zi. Încă de acum însă curg avertizările.
Doar două camere au baie proprie dar aici sunt cazaţi, de obicei, profesorii. Copiii vor împărţi una aflată la capătul holului.
Administrator tabăra Corbeni: "N-au fost bani să le schimbăm pe toate şi au zis, ca soluţie dacă mai avem vopsea, să le vopsim."
În tabără, aflată în administrarea Ministerului Tineretului şi Sportului, mobilierul, perdelele şi lenjeria sunt aceleaşi de peste un deceniu. Administratorul este şi femeie de serviciu şi paznic şi instalator iar pentru asta primeşte salariul minim pe ecnomie.
Director DJST Argeş: "Doar aceste 3 lucruri ne lipsesc: 1 banii, 2 banii, 3 banii!"
Cei 30 de copii care vor veni aici în iulie, sunt singurii care vor plăti. În rest, Ministerul va aduce gratuit sute de copii cu dizabilităţi sau în situaţii financiare precare.
În tabăra din Sinaia sunt 28 de locuri, iar o noapte de cazare cu o masă pe zi costă 74 de lei.
Administrator: "Un mini teren de fotbal măcar ne-ar trebui, de tenis de joacă, un loc de joacă câteva băncute ar trebui ceva să schimbăm."
Ceva mai bine arată tabăra de la Buşteni. E singura din tot judeţul Prahova în care s-au făcut cât de cât investiţii.
Acum sunt cazaţi 80 de copii, proveniţi din centrele de plasament din 4 judeţe. Autorităţile vor să îi înveţe câte ceva în vacanţă.
Tabăra de la Bucşoaia, din inima Bucovinei, a fost lăsată în ruină. Construită în anii '30, a funcţionat până în 2005. În 2011, a fost transferată de la Ministerul Tineretului şi Sportului în administrarea Primăriei Frăsin. Edilul se plânge că nici până acum nu a găsit bani să salveze locul.
Primarul comunei Frăsin: ''Nu sunt fonduri să o reabilităm. Primăria Frasin nu este în măsură să asigure nici măcar paza acestui obiectiv."
Odinioară, aici veneau inclusiv copii din străinătate.
