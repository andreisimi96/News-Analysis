Săptămâna trecută, românii au primit ultima provocare: să ghicească cine ocupă cel de-al patrulea scaun de la Vocea României.
Vitrina extensibilă pentru trofee, colectorul de admiratori și microundele pentru floricele muzicale au fost indiciile pentru un antrenor care vine cu forțe proaspete în cea mai tare competiție a vocilor. 
Andra este cel de-al patrulea antrenor din sezonul 8 Vocea României, alături de Irina Rimes, Tudor Chirilă și Smiley.  
Andreea Esca a avut-o invitată în platou pe Andra, în cadrul Știrilor PRO TV de la ora 19:00. Pentru prima dată au vorbit despre această nouă experiență a artistei și despre gândurile cu care pornește în acest proiect.
”Vocea României este o provocare imensă pentru mine. Muzica este pur și simplu viața mea, este pasiunea mea și în același timp profesia mea de 18 ani. Să descopăr voci deosebite, să ajut concurenții din echipa mea să evolueze și unul dintre aceștia să câștige marele trofeu reprezintă prioritatea mea în acest show. Abia aștept să ajung pe scaunul de antrenor și să apăs butonul pentru cele mai bune voci din sezonul 8”, a spus Andra.
Ana Munteanu este Vocea României 2017! Uite cum s-a pregătit pentru show-urile LIVE
Andra este unul dintre cei mai iubiți și premiați artiști din România, cu o carieră de aproape 20 de ani în muzică, este foarte apropiată de fanii ei și complet dedicată publicului. Piesele lansate de ea au milioane de vizualizări la scurt timp după lansare și ocupă primele locuri în topurile de profil. De-a lungul timpului, artista a lansat 13 albume și are spectacole importante atât în România, cât și în străinătate, reușind să cânte de fiecare dată în fața a mii de oameni. Pe lângă cariera muzicală, Andra are și o experiență bogată în televiziune: este jurat în cel mai urmărit show de divertisment, Românii au talent, unde în fiecare sezon descoperă oameni extrem de talentați, și antrenează vocile uriașe ale copiilor de la Vocea României Junior.
Irina Rimes, Tudor Chirilă, Smiley și Andra sunt antrenorii sezonului 8 Vocea României! Cei patru sunt pregătiți să-și ocupe scaunele și abia așteaptă să se întoarcă pentru cele mai bune voci din competiție și să înceapă lupta pentru ele. 
