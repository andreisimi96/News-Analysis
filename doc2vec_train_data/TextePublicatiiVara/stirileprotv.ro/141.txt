Olanda și Australia au acuzat în mod formal Rusia că este responsabilă pentru doborârea avionului de pasageri MH17, aparținând companiei Malaysia Airlines, în 2014.
Decizia celor două state de a înainta o acuzație oficială a fost anunțată, vineri, de șeful diplomației olandeze Stef Blok, informează BBC News.
„Ca urmare a concluziilor echipei internaționale, Olanda și Australia sunt acum convinse că Rusia este responsabilă pentru desfășurarea sistemului de apărare Buk care a fost folosit pentru doborârea avionului. Guvernul ia acum măsuri pentru ca Rusia să fie trasă la răspundere”, a precizat ministrul olandez de Externe.
Precizarea vine după ce o echipă de anchetatori internaționali a stabilit, joi, că racheta folosită pentru doborârea avionului a aparținut unei brigade ruse. Ca urmare a acestui incident, 298 de persoane au murit.
După publicarea concluziilor, Armata rusă a respins această ipoteză, subliniind că „nicio rachetă antiaeriană a Armatei din Rusia nu a trecut vreodată frontiera ruso-ucraineană”. La rândul său, diplomația rusă a denunțat „acuzații grave”, menite să discrediteze Rusia.
„Evident că este vorba despre acuzaţii gratuite vizând să discrediteze ţara noastră în faţa comunităţii internaţionale. Ne exprimăm regretul. Toate acestea nu fac decât să ne confirme preocupările cu privire la lipsa de obiectivitate a anchetei în curs”, a transmis Ministerul rus de Externe.
Avionul efectua un zbor dinspre Amsterdam spre Kuala Lumpur, însă a fost doborât de o rachetă lansată de pe teritoriul ocupat de separatiștii proruși din estul Ucraina.
Seymour Hersh, jurnalist castigator al premiului Pulitzer
Sursa: BBC NEWS
