Uniunea Europeană a salutat marţi summitul dintre preşedintele american Donald Trump şi liderul nord-coreean Kim Jong Un, spunând că este o "etapă capitală şi necesară" spre denuclearizarea Peninsulei Coreene, relatează AFP şi dpa.
"Obiectivul ultim, împărtăşit de întreaga comunitate internaţională şi exprimat de Consiliul de Securitate al Naţiunilor Unite, rămâne denuclearizarea completă, verificabilă şi ireversibilă a Peninsulei Coreene", a transmis într-un comunicat şefa diplomaţiei europene, Federica Mogherini.
"Declaraţia comună semnată astăzi de liderii SUA şi Republicii Populare Democrate Coreene (RPDC, numele oficial al Coreii de Nord) transmite un semnal clar că acest obiectiv poate fi atins", se mai menţionează în comunicat.
Uniunea Europeană "rămâne pregătită pentru a facilita şi sprijini continuarea negocierilor şi alţi paşi pentru întărirea încrederii şi garantarea unei păci, a unei securităţi şi a unei prosperităţi de lungă durată într-o Peninsulă Coreeană fără arme nucleare", a adăugat Mogherini.
Preşedintele sud-coreean, Moon Jae-in a salutat marţi acordul din Singapore, de la finalul întâlnirii între preşedintele american Donald Trump şi liderul nord-coreean Kim Jong Un, drept un ”eveniment istoric care a pus capăt Războiului Rece”, transmite AFP.
Concluziile lui Donald Trump, în urma întâlnirii cu Kim Jong Un. ”Vom denucleariza complet peninsula”
”Acordul de pe insula Sentosa din 12 iunie va rămâne în istoria mondială”, a subliniat Moon, conform unui comunicat emis de biroul său de presă. El a promis să scrie ”o nouă istorie” cu Coreea de Nord şi i-a omagiat pe Trump şi Kim pentru ”curajul şi determinarea lor”.
”Lăsând în urmă zilele întunecate de război şi conflict, vom scrie un nou capitol de pace şi cooperare. Vom fi aici împreună cu Coreea de Nord în tot acest drum”, a adăugat preşedintele sud-coreean.
”Nu putem decât să salutăm un pas înainte important făcut” la întâlnirea Trump-Kim, a reacţionat, la rândul său, diplomaţia rusă, prin vocea viceministrului de externe Serghei Rîabkov. ”Desigur, diavolul se ascunde în detalii şi este necesar să vedem detaliile. Dar impulsul, din câte înţelegem, a fost oferit”, a declarat Rîabkov, citat de TASS.
Potrivit acestuia, Rusia este dispusă să contribuie la punerea în aplicare a acordului vizând denuclearizarea completă a peninsulei coreene şi speră că soluţionarea crizei nucleare va debloca cooperarea economică normală. Rusia are graniţă comună cu Coreea de Nord şi întreţine relaţii diplomatice relativ apropiate cu aceasta.
Iranul, în schimb, a pus în gardă Coreea de Nord în ce priveşte acceptarea unui acord nuclear cu preşedintele american Donald Trump.
”Avem de-a face cu un om care şi-ar putea retrage semnătura înainte de a ajunge acasă”, a declarat purtătorul de cuvânt al guvernului de la Teheran, Mohammad Bagher Nobakht, citat de agenţia Fars, preluată de Reuters.
Documentul semnat de preşedintele american Donald Trump şi de liderul nord-coreean Kim Jong Un, ce prevede o ”denuclearizare completă a peninsulei coreene”, este un ”pas semnificativ”, a salutat marţi ministrul francez al afacerilor europene, Nathalie Loiseau, exprimând însă dubii că ”au fost atinse toate obiectivele în câteva ore” la summitul din Singapore, transmite AFP.
”Această întâlnire este în sine un eveniment semnificativ”, dar ”ce aşteptăm toţi este începerea unei negocieri privind denuclearizarea peninsulei coreene”, a comentat Loiseau.
Întrebată despre retragerea SUA din acordul nuclear cu Iranul, Nathalie Loiseau a criticat dublul standard aplicat de Washington: ”Semnarea unui document cu Kim Jong Un, care a mers până la a obţine arma nucleară, înseamnă practic a recompensa pe cineva care a încălcat toate tratatele internaţionale”.
La Tokyo, premierul japonez Shinzo Abe şi-a exprimat speranţa că summitul va conduce la o rezolvare cu succes a problemelor legate de programele balistic şi nuclear ale Coreei de Nord, precum şi la revenirea cetăţenilor japonezi răpiţi de Phenian în urmă cu câteva decenii, notează agenţia Kyodo.
”Coreea de Nord este bogată în resurse (naturale) şi are o forţă de muncă harnică. Va avea un viitor luminos dacă va merge pe drumul cel bun”, a declarat Abe, într-o conferinţă de presă comună cu omologul său malaezian, Mahathir Mohamad.
Este probabil ca Shinzo Abe să aibă o discuţie telefonică în cursul zilei cu Donald Trump, pentru a fi informat despre rezultatul summitului în ce priveşte denuclearizarea Phenianului.
Ministrul japonez de externe, Taro Kono, a declarat pentru presă, în cursul dimineţii, că ”punctul principal este dacă Phenianul va arăta un angajament clar în eforturile de renunţare la toate armele de distrugere în masă şi la rachete de toate razele de acţiune”.
Seymour Hersh, jurnalist castigator al premiului Pulitzer
