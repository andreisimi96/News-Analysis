Procurorii DIICOT au reţinut 33 de persoane în dosarul clanului "Ştoacă", pentru săvârşirea mai multor infracţiuni, printre care trafic de droguri şi persoane, proxenetism, înşelăciune, influenţarea declaraţiilor, cumpărare de influenţă şi dare de mită.
Potrivit Biroului de presă al Direcţiei de Investigare a Infracţiunilor de Criminalitate Organizată şi Terorism, printre cei reţinuţi se află Cristian Cosmin Mihai, fiul lui Cristian Dănuţ Mihai, fost senator de Brăila, dar şi Pollak Bohus, cunoscut drept "Ben" de la reality show-ul "Insula iubirii". Primul este acuzat de aderare la un grup infracţional organizat, proxenetism şi trafic de persoane, iar Pollak Bohus de trafic de droguri.
Inculpaţii au fost prezentaţi Tribunalului Bucureşti cu propunere de arestare preventivă pentru o perioadă de 30 de zile.
Potrivit unui comunicat al DIICOT transmis, joi, AGERPRES, pe parcursul mai multor ani, prin intervenţii succesive din partea organelor judiciare, s-a acţionat pentru destructurarea unei grupării ce acţiona, cu precădere pe linia traficului ilicit de droguri de mare risc, în municipiul Bucureşti, grupare de tip mafiot, bazată pe relaţii de familie, cunoscută în lumea interlopă sub denumirea de "Ştoacă".
"Începând cu anul 2017, lideri de necontestat ai grupării 'Ştoacă' au devenit inculpaţii Voinea Marius - zis 'Marius Ştoacă', Şaim Petre - zis 'Petrică Ştoacă', Niculae Bogdan Gabriel - zis 'Bogdan Ştoacă' şi Cimpoeru Lucian Florin, aceştia preluând reţeaua infracţională dezvoltată de predecesorii lor, perfecţionând-o în funcţie de oportunităţile de a obţine venituri consistente care să asigure nivelul de trai al membrilor", se arată în comunicat.
Întrucât la începutul lui 2017 Marius Voinea a fugit din ţară, sustrâgându-se unei anchete în curs, în contextul în care pe numele său a fost emis un mandat european de arestare pentru săvârşirea de infracţiuni de criminalitate organizată, acesta nu s-a mai implicat în comiterea infracţiunilor ce intrau în scopul grupului, limitându-se la "îndrumări" şi "intervenţii" punctuale faţă de ceilalţi membrii atunci când între aceştia apăreau conflicte de orice natură, uzând de renumele şi autoritatea sa, spun procurorii.
Aceştia mai arată că, începând cu anul 2017, cei patru şi-au consolidat poziţia de lideri ai grupării "Ştoacă", astfel încât persoanele care au fost atrase de către aceştia sau care au apelat la influenţa grupării au acţionat întotdeauna respectând regulile impuse, beneficiind totuşi de libertatea de a-şi dezvolta propriile afaceri ilegale.
"Cu privire la activitatea infracţională desfăşurată de către inculpaţi în cadrul grupării, în intervalul 2017 - 2018, pe linia traficului de droguri de mare risc a rezultat că, cu ştiinţa inculpaţilor Voinea Marius, Şaim Petre - zis 'Petrică Ştoacă', Cimpoeru Lucian Florin - zis 'Luci' şi Niculae Bogdan Gabriel - zis 'Bogdan Ştoacă' şi-au împărţit piaţa neagră a drogurilor de mare risc, în vânzarea de cocaină şi heroină", precizează DIICOT.
Potrivit anchetatorilor, Şaim Petre i-a atras în grupare pe Dumitru Florian - zis "Puiu", Iliescu Alberto Florian şi Şaim Petre Daniel - zis "Ulă", iar mai apoi, singur, împreună cu aceştia sau prin intermediul lor, a pus în vânzare cocaină, la preţuri cuprinse între 70-100 euro/gram, în zonele Ferentari, Giurgiului şi Piaţa Reşiţa din municipiul Bucureşti. Sumele de bani obţinute din vânzarea drogurilor de mare risc erau colectate de către inculpatul Şaim Petre, "locotenenţii" săi oprindu-şi doar procent din acestea.
"La rândul său, inculpatul Cimpoeru Lucian Florin i-a atras în grupare pe inculpaţii Ionescu Constantin Marius, Vasile Giovanni Vicenţio, Mihai Cristian Cosmin şi Pollak Bohus, iar mai apoi, singur, împreună cu/sau prin intermediul inculpaţilor Ionescu Constantin Marius, Vasile Giovanni Vicenţio şi Pollak Bohus a pus în vânzare cocaină, la preţul de 100 euro/gram, în zona Piaţa Alba Iulia şi centrul vechi din municipiul Bucureşti, sumele de bani obţinute din vânzarea drogurilor de mare risc fiind împărţite între cei patru", se mai arată în comunicat.
Procurorii au stabilit că, în intervalul 2017 - 2018, "Bogdan Ştoacă" s-a implicat, alături de Elena Cristina Andrei în activităţile de transport al victimelor activităţii de proxenetism, femei, dar şi minore, şi ulterior a făcut demersuri pentru a asigura spaţiu de cazare pentru acestea. La rândul său inculpatul Şaim Petre Daniel - zis "Ulă", cu ştiinţa tatălui său, în scopul obţinerii de venituri, s-a implicat în activităţi de exploatare a persoanelor de sex feminin prin obligarea la practicarea prostituţiei.
"În activităţile legate de proxenetism s-au implicat inculpaţii Niculae Bogdan Gabriel - zis "Bogdan Ştoacă" şi Şaim Petre, recrutând şi înlesnind practicarea prostituţiei de către inculpatele Andrei Elena Cristina şi respectiv Ţoghină Antonela Florenţa, iar mai apoi (după aderarea acestora la grupare), oferindu-le protecţia şi sprijinul lor în activităţile infracţionale ca şi proxenete", precizează DIICOT.
Potrivit sursei citate, au beneficiat de protecţia renumelui grupării "Ştoacă" şi inculpaţii Cimpoeru Lucian, Mihai Cristian Cosmin şi Chihăescu Dragoş, aceştia în intervalul 2017-2018, înlesnind practicarea prostituţiei de către persoane de sex femeiesc majore pe teritoriul României şi al altor ţări intracomunitare, precum Cehia şi Germania, inculpatul Şaim Petre făcând deseori schimb de informaţii cu privire identitatea şi modul în care se prezintă martorele racolate de cei trei, locaţiile în care se află persoanele ce practică prostituţia şi uneori apelând la aceştia, în scopul identificării unor locaţii în care persoane apropiate lui să poată întreţine relaţii sexuale contra cost.
În ceea ce priveşte activitatea desfăşurată de către membrii grupării pe linia traficului de influenţă s-a reţinut că inculpatul Voinea Marius, atunci când, personal sau membrii grupării aveau "probleme cu legea" apela la inculpatul Piteşteanu Ionel (cunoscut cu relaţii în rândul lucrătorilor de poliţie), iar când între acesta şi alţi membrii ai grupării apăreau divergenţe legate de modul în care se finaliza "intervenţia", intervenea aplanând escaladarea unor posibile conflicte de interese.
"În cursul anului 2017, pentru a putea rezolva favorabil anumite situaţii juridice în care se aflau membrii grupării, la solicitarea acestora, inculpatul Piteşteanu Ionel a apelat la inculpatul Mincă Nicolae (fost poliţist, în prezent pensionar) şi inculpatul Mihai Mircea Florian (poliţist în cadrul Brigăzii de Poliţie Rutieră Bucureşti)", se mai arată în comunicat.
Cu ocazia percheziţiilor domiciliare efectuate miercuri au fost ridicate sume de bani în lei şi euro, diverse recipiente cu urme de pulbere albă, pungi cu plantă uscată, diverse bunuri şi înscrisuri cu valoare probatorie, arme albe, obiecte contondente şi au fost indisponibilizate 11 autoturisme de lux.
Acţiunea a beneficiat de sprijinul Direcţiei Generale Anticorupţie, Direcţiei Investigaţii Criminale şi al Unităţii Teritoriale de Analiza Informaţiilor din cadrul Inspectoratului General al Poliţiei Române, al Inspectoratelor de Poliţie Judeţene Constanţa, Braşov şi Argeş şi Direcţiei Vamale Bucureşti.
Seymour Hersh, jurnalist castigator al premiului Pulitzer
