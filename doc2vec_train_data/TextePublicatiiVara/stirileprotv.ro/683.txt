De 1 iunie şi copiii fac fapte bune. În parcul Cişmigiu, sute de băieţi şi fetiţe au venit să doneze haine, jucării şi alimente care vor ajunge la alţi copii, mai puţin norocoşi. Locul în care puteţi dona se numeşte Copacul cu Fapte bune.
”1 iunie este cu și despre copii”, acesta este mesajul pe care l-au înțeles deja sute de băieței și fetițe care au venit la copacul cu fapte bune din parcul Cișmigiu din capitală și au donat multe dintre lucrurile lor: haine, rechizite sau alimente care vor ajunge la copiii greu încercați de soartă.
Sute de prichindei nevoiași vor simți astăzi că este și ziua lor. Copiii care au venit să doneze au mărturisit că s-au despărțit cu greu de unele dintre jucării, dar până la urmă au înțeles că este mai important să faci o faptă bună și că sunt foarte mulți copii care au nevoie de aceste lucruri.
O clasă întreagă a venit din comuna Berceni. Copiii au fost mobilizați de doamna dirigintă și toți au venit și au adus diferite lucruri.
Donații se mai pot face la copacul cu fapte bune din parcul Cișmigiu din capitală până la ora 17:00, atunci când camioanele vor pleca către copiii din Valea Plopului, către copiii refugiaților, dar și către copiii dintr-un alt centru de zi.
