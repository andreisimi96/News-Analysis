A fost o seară furtunoasă în Bucureşti, dar şi în jumătatea de vest a ţării, aflată sub cod galben de vreme rea. În Mehedinţi, un bărbat a murit după ce a fost lovit de trăsnet, iar în Caras Severin zeci de localităţi au fost inundate.
O furtună puternică s-a abătut asupra judeţului Mehedinţi, iar un bărbat de 78 de ani şi o femeie de 66 au fost loviţi de trăsnet, în timp ce erau la stana. Femeia a fost transportată de urgenţă la spital de un echipaj SMURD chemat în ajutor, dar pentru bătrân nu s-a mai putut face nimic.
Probleme au fost şi în Caras Severin, în localitatea Slatina Timiş. 40 de gospodarii au fost inundate şi 20 de pompieri au fost mobilizaţi la fata locului. În plus, din cauza suvoaielor care le ameninţau casele, trei oameni au fost evacuaţi.
În total, 15 localităţi au fost afectate de fenomenele extreme din Caraş-Severin, unde a fost emis un cod roşu de inundaţi. Mai multe localităţi au rămas fără curent electric şi multe case au fost inundate.
Magdalena Tocmelea, purtător de cuvânt ISU Semenic: "În Borlova s-a impus evacuarea a trei persoane care rămăseseră izolate în casa în urma creşterii debitelor a doua pârâuri. Mai multe canale de scurgere au fost colmatate şi au fost avariate 12 poduri şi podete".
În total, au fost afectate de inundaţii aproximativ 100 de gospodarii, la 50 dintre acestea au intervenit pompierii militari pentru evacuarea apei.
La nivelul judeţului s-a constituit un centru pentru intervenţii.
În Dolj, au făcut prăpăd vântul care a suflat cu forta şi grindină. În Craiova, acoperişul unui bloc a fost luat pe sus, proiectat în blocul vecin, apoi azvârlit la câţiva metri.
Smuls de vânt a fost şi acoperişul unui adăpost pentru câini şi cai din Calafat. Din fericire, animalele au scăpat neatinse.
Tot din cauza ploii torenţiale, pe străzi s-a circulat cu dificultate.
Probleme au fost şi în Gorj. În Târgu Jiu acoperişul unei case a fost smuls de rafale puternice, iar în Defileul Jiului mai multe pietre s-au prăvălit pe şosea.
Iar la Sibiu, canalizarea nu a făcut faţă unei ploi puternice, iar câteva străzi din zona industrială au fost acoperite de apă. Pompierii au intervenit cu motopompele pe mai multe străzi pentru a scoate apa din curţile şi subsolurile inundate.
Ploaia a durat câteva zeci de minute, iar cantităţile de apă au depăşit 45-50 litri pe metru pătrat, spun meteorologii.
Ultimele informaţii ale meteorologilor arată că avertizarea de cod galben de ploile însemnate cantitativ se mută spre Moldova, până la orele 21. De altfel, în unele comune de acolo, câteva case au fost deja inundate.
Pe câteva râuri din Timiş, Caras Severin, Hunedoara şi Arad este emis cod portocaliu pe inundaţii. De altfel, în apropierea Staţiunii Râuşor, din Hunedoara, o bucată din drumul naţional s-a surpat din cauza raului umflat. Meteorologii spun că şi sfârşitul de săptămână va fi marcat de instabilitate atmosferică.
