Ministrul Mediului, Graţiela Gavrilescu, a afirmat, luni, la Ploieşti, că ia în calcul emiterea unui ordin de ministru privind vânătoarea urşilor, dacă va fi nevoie de un astfel de act.
Gavrilescu spune că a discutat cu ONG-uri şi cu autorităţi locale pentru a lua măsuri pe termen mediu şi lung în privinţa inventarierii urşilor, relatează news.ro .
"Se scriu anumite proiecte prin care apelăm la finanţare europeană cu diverşi parteneri, începând de la ONG-uri, asociaţii profesionale, UAT-uri şi aşa mai departe, astfel încât într-un plan de măsuri pentru specia carnivoră mare să putem pe un termen mediu şi lung să facem paşi importanţi, începând de la inventarierea lor, ciparea lor, o relaţie şi o comunicare bună către cetăţeni cu ce au de făcut şi ce nu au de făcut în mom în care un astfel de animal se apropie. În acelaşi timp, şi cu acordul tuturor celor care au participat la dezbatere (...), inclusiv prin demersurile pe care le-am făcut la Comisia Europeană, (...) în viitorul apropiat nu o să îmi fie frică să emit, dacă o să fie nevoie, un ordin de ministru privind vânătoarea", a declarat Gavrilescu luni, în Prahova, unde face un tur al rafinăriilor din judeţ.
În acest context, ministrul Mediului a spus că siguranţa cetăţenilor este foarte importantă, dar şi protejarea populaţiei de urşi. Ea a adăugat că, potrivit documentelor, în România ar trăi aproximativ 6.500 de urşi, însă, în relitate, este posibil ca numărul acestora să fie cu până la 3.000 mai mare.
Gavrilescu a precizat că s-a adresa miniştrilor Mediului din alţe ţări pentru a identifica dacă respectivele state ar fi dispuse să primească, prin transfer, urşi din România, dar nu a primit niciun răspuns pozitiv.
