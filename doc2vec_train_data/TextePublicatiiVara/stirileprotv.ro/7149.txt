19 iunie 2018 09:20 / 20 vizualizari
Deși stă pe cea mai mare rezervă de petrol a lumii, statul din America Latină trece printr-o criză economică fara precedent.
Facebook Twitter RSS Feed Newsletter
"Suntem o ţară de milionari!", exclamă dezamăgită Elizabeth Torres după ce a constatat că o cutie de ouă costă trei milioane de bolivari într-o Venezuelă afectată de creşterea accelerată a preţurilor de consum, transmite AFP, preluată de Agerpres .
"Eşti milionar pentru că plăteşti milioane, însă cu asta poţi cumpăra doar 36 de ouă", spune această pensionară în vârstă de 64 de ani înainte de a constata că "salariul minim este de 2,6 milioane pe lună", insuficient pentru a cumpăra acest aliment de bază.
Un salariu minim echivalent cu 32 de dolari la cursul de schimb oficial, dar abia un dolar pe piaţa neagră, această realitate reflectă situaţia critică în care se găseşte Venezuela, odată cea mai bogată ţară din America latină graţie imenselor sale rezerve petroliere. În prezent să fii milionar în Venezuela nu înseamnă că nu eşti sărac.
În fiecare zi venezuelenii cheltuie, sau mai degrabă reglează prin card bancar căci bancnotele nu se găsesc, sume de şapte sau opt cifre pentru a cumpăra orez sau mălai.
Carmen Machado, 57 de ani, concediată de la o firmă care se ocupa de curăţenia în birouri a primit la plecare suma astronomică de 5,8 milioane de bolivari cu care a cumpărat un kilogram de carne.
În aceste condiţii este dificil să faci faţă ritmului de creştere a preţurilor, în condiţiile în care, potrivit Parlamentului, inflaţia a atins 24.571% în ultimele 12 luni.
"În Venezuela nu trăim ci supravieţuim, dacă cumperi fructe nu poţi cumpăra legume", spune Olga Avilés, 53 de ani.
Recent preşedintele socialist Nicolas Maduro a anunţat noi bancnote, cu trei zerouri mai puţin, denumite "bolivari suverani" destinaţi să contracareze dolarul "imperiului" american. Însă în realitate, tarifele pentru majoritatea bunurilor şi serviciilor, exceptând cele subvenţionate precum apa, electricitatea, benzina sau anumite alimente, sunt calculate în funcţie de dolar şi negociate pe piaţa neagră, la un preţ de 30 de ori mai mare decât cursul de schimb oficial.
Nicolas Maduro, reales până în 2025 cu prilejul unui scrutin contestat de comunitatea internaţională, dă vina pentru această hiperinflaţie pe războiul economic purtat, în opinia sa, de opoziţie care vrea să îl înlăture de la putere.
Însă, în opinia economistului Luis Vicente Leon este vorba mai degrabă de eşecul modelului intervenţionist al statului, care exercită un control asupra schimburilor şi preţurilor, în condiţiile în care rata sărăciei a atins 87% în 2017. Iar introducerea noilor bancnote denominate nu va fi decât o "operă de artă efemeră" în opinia lui Luis Vicente Leon. "Tăierea de zerouri nu stinge scânteia care declanşează hiperinflaţia", subliniază Luis Vicente Leon.
Mult timp cea mai mare bancnotă din Venezuela era cea de 100 de bolivari, astfel că era nevoie de saci de bancnote pentru a merge la magazin. La finele lui 2016 guvernul a introdus bancnote de la 500 până la 20.000 de bolivari, iar în 2017 au fost introduse bancnotele de 100.000 de bolivari, cu care abia puteai cumpăra un ou.
Odată cu denominarea, cea mai mare bancnotă va fi cea de 500 de bolivari, adică preţul unei cafele.
autor: InCont.ro , 19 iunie 2018 09:20
Mai multe despre:
