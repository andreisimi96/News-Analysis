Litoralul românesc începe să intre în rândul lumii. La Mamaia au fost deschise două plaje pentru persoanele cu dizabilităţi, dotate cu şezlonguri speciale, rampe de acces şi scaune plutitoare.
Lucrurile au început să se mişte după ce Inspectorul PRO a semnalat piedicile pe care cei de la Apele Române le-au pus fundaţiei, care voia să amenajeze una dintre plaje şi a vorbit despre necesitatea unor astfel de locuri. 
Iustin are 10 ani şi suferă de tetrapareza spastică, o boală care îi afectează picioarele şi mâinile şi îl împiedică să se deplaseze singur. Pentru că starea lui fizică să se schimbe în bine, doctorii i-au recomandat să înoate zilnic două ore. Dar Iustin a ajuns până acum cu greu la mare, pentru că pe plajă nu existau dotări pentru nevoile lui speciale.
"Nicăieri nu găseşti o rampă care să poţi să ajungi mai aproape de mare. Cu toate că el se bucură mult de nisip şi îi face bine terapia de a se juca cu nisipul din cauza motricităţii”, spune Ion Camelia, mama lui Iustin.
Plajă terapeutică reprezintă pentru Iustin şi alţi copii cu probleme speciale o şansă extraordinară sa se bucure de mare.
Plaja terapeutică se întinde pe două mii de metri pătraţi în staţiunea Mamaia, în zona Cazinoului. Copiii au la dispoziţie aici o alee senzorială, unde calcă pe scoarţă de copaci sau marmură şi bucăţi de lemn, un cort cu muzică şi alteliere de pictură ori olărit.
Pontonul de la malul mării este însă vedetă.
Pe plajă, de săptămâna viitoare vor fi aduse scaune flotabile cu care copiii cu nevoi speciale să poată intra în mare, dar şi o rampă specială, din Franţa, pentru a permite accesul pe nisip cu scaune rulante.
Amenajarea plajei terapeutice a costat 40.000 de euro şi a fost făcută de o fundaţie din Constanța, pe un teren oferit gratuit de un administrator privat.
Tot în Mamaia, în sudul staţiunii a fost amenajată şi o plajă pentru adulţii cu dizabilităţi. În plus, plaja are rampe de acces şi 10 şezlonguri speciale.
Bucata de plajă a fost oferită gratuit asociaţiei care a amenajat-o.
"Îmi amintesc povestea unei doamne care şi-a dorit atât de mult să intre în apă şi a mers pe coate până al apa din dorinţa foarte mare de a simţi valurile mării”, spune Ramona Voicu, operator al plajei.
Pe plaja specială toate serviciile sunt gratuite - inclusiv şezlongurile pentru însoţitorii persoanelor cu dizabilităţi.
