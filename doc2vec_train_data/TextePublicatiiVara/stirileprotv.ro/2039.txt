Procurorii americani au demarat o anchetă pentru a stabili dacă actorul Sylvester Stallone, un star al filmelor de acţiune, ar trebui să fie judecat pentru o agresiune sexuală ce a fost semnalată anul trecut, informează AFP.
"Un dosar a fost prezentat astăzi de Poliţia din Santa Monica", o municipalitate aflată în proximitatea metropolei Los Angeles. "Ancheta îl vizează pe Sylvester Stallone", a explicat miercuri pentru AFP Greg Risling, purtător de cuvânt al Procurorului districtual din Los Angeles, Jackie Lacey.
"Dosarul este examinat de echipa noastră de specialişti în infracţiuni de natură sexuală", a adăugat el.
Acest caz vizează o femeie care a afirmat în noiembrie 2017 că starul hollywoodian, în vârstă de 71 de ani, celebru pentru rolurile interpretate în francizele de acţiune "Rocky" şi "Rambo", a agresat-o în anii 1990.
Greg Risling a refuzat să dezvăluie alte detalii despre circumstanţele în care s-a produs agresiunea prezumtivă şi nu a precizat dacă faptele au fost prescrise.
Profesor de matematică reținut, după ce a agresat sexual o minoră pe care o medita în particular
Poliţia din Santa Monica şi avocatul actorului, Martin Singer, nu au putut fi contactaţi de jurnaliştii de la AFP pentru a comenta aceste informaţii.
Acuzaţiile au apărut în urma avântului luat de mişcarea #MeToo, care a atras atenţia opiniei publice mondiale asupra violenţelor sexuale comise la Hollywood, dar şi în alte părţi ale lumii.
În decembrie, avocatul Martin Singer a declarat pentru presa americană că actorul Sylvester Stallone "contestă categoric această acuzaţie şi este clar faptul că acea femeie a contactat poliţia pentru ca povestea ei să apară în presă".
El a recunoscut însă că actorul a avut o relaţie cu victima prezumtivă în timpul unor filmări ce au avut loc în Israel în 1987, într-o perioadă în care starul hollywoodian era celibatar.
Acelaşi avocat a precizat că Sylvester Stallone intenţionează să depună în instanţă o plângere împotriva acelei femei, pe care o va acuza de fals în declaraţii.
Mişcarea #MeToo a fost înfiinţată în urma valului de acuzaţii formulate împotriva producătorului de film Harvey Weinstein, căzut în dizgraţie la Hollywood, după ce a fost acuzat - şi pus oficial sub acuzare - pentru viol şi agresiune sexuală.
Sute de bărbaţi celebri şi influenţi au fost vizaţi la rândul lor de acuzaţii care variază de la hărţuire sexuală şi până la viol, iar printre aceştia se află actorul Kevin Spacey şi jurnalistul Charlie Rose.
Seymour Hersh, jurnalist castigator al premiului Pulitzer
