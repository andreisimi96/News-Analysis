Zonele rezidenţiale apărute lângă marile oraşe au o mulţime de probleme. Vedem ce se întâmplă la Dumbrăviţa, în Timiş, una dintre cele mai bogate comune din România.
Oamenii se plâng că rămân des fără apă, nu există trotuare şi asfalt, se construieşte haotic, iar infrastructura este depăşită. Primăria promite, desigur, că va rezolva totul, dar în timp.
În 2010, în comuna Dumbrăviţa erau 4.600 de cetăţeni. În opt ani, populaţia a crescut de patru ori. Oameni, dar şi multe afaceri, s-au mutat aici şi toţi se confruntă cu probleme.
Cosmin, localnic: „De la 6 după-masă până la 12 noaptea nu mă pot spăla, la 8 dimineaţa nu e apă. Mi-am făcut un foraj să mă spăl la foraj când nu este apa, ce să fac."
Reporter: „De cât timp aveţi problema asta?”
Adela, localnică: „De când m-am mutat în Dumbrăviţa, adică de doi ani de zile. Anul trecut a fost iarăşi toată vara problema şi iarna a apărut în perioada Crăciun-Revelion."
Suma pe care ar primi-o tinerii care se stabilesc într-o comună frumoasă din Apuseni
Marius, localnic: „Şi la sat aveam presiune la apă, în alta partea la sat în locuri mai puţin dezvoltate şi acolo era apa 1 leu."
În ultimul an, în comună s-au emis 1.100 de autorizaţii de construcţie, iar reţeaua de apă nu mai face faţă. Cei de la primărie promit că situaţia se va rezolva.
Victor Malac, primarul comunei Dumbrăviţa: „E o mică problemă, nu foarte mare, o mică problemă doar pe timpul de vară, când se udă foarte mult grădinile şi în mod special gazonul şi chiar alimentarea cu apă a piscinelor, pentru că nivelul de trăi ştiţi că e foarte ridicat la populaţia din Dumbrăviţa. Reţeaua asta, când a fost făcută, nu a fost gândită la o creştere progresivă aşa a populaţiei."
Reprezentanţii companiei de apă şi canalizare susţin că au un plan. Au cumpărat două bazine mari de apă şi vor să mai ia încă două. Dar terenul, spun ei, nu este al primăriei, ci al unui investitor privat şi încă sunt în negocieri.
Claudia Juratoni, director Aqua Dumbrăviţa: „Suntem în curs să intrăm în posesia lor, documentaţia se află la OCPI şi urmează în cel mai scurt timp să primim actele şi să ne ocupăm."
Pe termen lung, autorităţile vor să ia bani europeni pentru o staţie de tratare şi pompare a apei. Localnicii se plâng însă şi de construcţiile haotice. Pe strada principală a apărut un bloc de locuinţe, care nu respectă normele de construcţie. Oamenii s-au mobilizat şi au intentat proces primăriei. Au câştigat în prima instanţă, pentru că primăria nu a avut toate avizele necesare.
Liviu Bălăceanu, localnic: „Numărul de apartamente nu se încadrează în niciun fel de reglementare de urbanism locală, înălţimea este cu mult mai mare decât i se permite, ar trebui să fie un etaj retras şi e etaj în toată regula."
Edilul susţine că imobilul este ridicat legal.
Victor Malac, primarul comunei Dumbrăviţa: „Domnişoară, fiind prevăzut bulevard, noi evoluăm în timp. Trebuie să ne gândim peste 50 - 100 de ani ce va fi de aici încolo. Nu mai pot să merg pe bulevard cu casă doar pe parter."
Nemulţumirile cetăţenilor nu se opresc, însă, aici. Aşa că au format o asociaţie care se ocupă cu semnalarea neregulilor şi rezolvarea lor. De pildă, lipsa trotuarelor peste tot şi multele străzi neasfaltate.
Radu Vlădescu, Grupul de Acţiune pentru Dumbrăviţa: „Din păcate, de-a lungul arterelor sau de-a lungul celor mari, care leagă zone îndepărtate cu centrul comunei, nici măcar nu s-au gândit că ar fi nevoie, de aceea ajungem să ne plângem că sunt aglomerate drumurile, pentru că nu ne putem deplasa în nici un alt mod decât cu maşina. Mersul pe jos sau cu bicicleta este un real pericol."
Că localităţile evoluează este un lucru util. Însă de multe ori se dezvoltă fără un plan urbanistic zonal pus la punct, astfel încât infrastructura şi utilităţile să nu rămână în urmă.
