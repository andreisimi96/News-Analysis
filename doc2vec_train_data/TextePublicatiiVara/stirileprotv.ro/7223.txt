Controversatele modificări aduse Codului de Procedura Penală, adoptate luni noaptea, nu rămân fără ecou.
Opoziţia, dar şi Înalta Curte de Casaţie şi Justiţie au anunţat că sesizează Curtea Constituţională, iar Parchetul General şi-a exprimat „îngrijorarea".
Între timp, marți, la Cluj Napoca, aproximativ 5.000 de oameni - potrivit jandarmilor - au contestat în stradă aceste modificări. Protestatarii şi-au strigat nemulţumirea şi au mărşăluit prin tot oraşul. Mulţimea s-a adunat în jurul orei 19.00, în Piaţa Unirii, din centrul Clujului. Oamenii au venit „înarmaţi" cu pancarte, apoi au pornit în marş prin oraş.
Femeie: „M-am săturat, am vrut să renunţ dar nu avem dreptul de a renunţa după ce s-a întâmplat aseară (n.r - luni seara) e de datoria noastră să protestăm."
Bărbat: „Nu sunt de acord cu decizile pe care le iau politicienii şi vrem o schimbare."
Peste 1.000 de persoane au participat la un miting împotriva Guvernului în Cluj
Grupul de protestatari s-a mărit pe parcurs. Când au văzut mulţimea, oamenii au ieşit din case şi s-au alăturat protestului. 
Femeie: „Am ieşit în stradă ca să putem rămâne în ţară şi eu, şi copiii mei. Am venit la protest direct de la muncă."
Băiat: „Sunt sătul de ce se întâmplă în ţara asta de legile care sunt făcute doar să-i salveze pe unii."
Prevederile noului cod penal votate noaptea le-au amintit multora de ordonanţă de urgenţă 13 din februarie 2017, adoptată.. tot în toiul nopţii.
Bărbat: „Am ieşit să protestez împotriva deciziilor luate de guvern ne-am săturat să acţioneze noaptea că hoţii."
Plenul Camerei Deputaţilor a adoptat luni noaptea proiectul de modificare a Codului de procedură penală, cu 175 voturi „pentru", 78 „împotrivă" şi o abţinere.
Una dintre cele mai contestate prevederi votate permite revizuirea hotărârilor judecătoreşti definitive, în anumite condiţii. Opoziţia susţine că articolul este făcut special pentru că Liviu Dragnea să scape de condamnarea definitiva din Dosarul Referendumul.
De asemenea, textul votat târziu în noapte face imposibilă condamnarea unei persoane la instanţă de apel, dacă prima instanţă a decis achitarea şi nu au mai apărut probe noi. Iar denunţurile nu vor mai duce la reducerea pedepselor decât dacă denunţătorul scrie despre comiterea unor ilegalităţi în maximum 6 luni de la comiterea faptei.
În ceea ce priveşte arestarea preventivă, aceasta măsură nu va mai putea fi dispusă decât dacă există probe sau indicii temeinice, şi nu suspiciuni rezonabile, ca în prezent.
Suspecții și inculpații vor participa la audierea martorilor, cu posibilitatea intimidării acestora, susţin cei din opoziţie. Până acum, doar avocatul lor putea să o facă. De acum însă, victima unui viol va fi pusă faţă în faţă cu agresorul, de exemplu.
Creşte şi grijă pentru inculpaţi. Aceştia nu vor mai putea fi audiaţi mai mult de 6 ore. Iar procurorii vor fi obligaţi să strângă probe pentru începerea urmăririi penale în cel mult un an. Dacă nu reuşesc, vor fi obligaţi să claseze dosarul.
Toate aceste prevederi vor fi analizate de judecătorii Curţii Constituţionale, la cererea PNL şi USR. Analiştii atrag atenţia asupra pericolului de a face paşi înapoi în justiţie.
Cristian Pârvulescu, politolog: „Clasa politica încearcă să beneficieze de o impunitate de care beneficia înainte de 2003, 2004. 2003 - modificarea Constituție; 2004 - modificarea legilor Justiţiei. Impunitate, altfel spus. Politicienii de la nivel local până la cei naţionali nu vor mai fi în niciun fel traşi la răspundere pentru faptele lor. E ceea ce îşi doresc politicienii de pretutindeni, dar asta e o dovadă de slăbiciune a societăţii romaneşti."
Marți, şi Înalta Curte de Casaţie şi Justiţie a anunţat că va sesiza Curtea Constituţională. Iar Parchetul General şi-a exprimat „îngrijorarea" şi a transmis că analizează toate aspectele de neconstituţionalitate.
