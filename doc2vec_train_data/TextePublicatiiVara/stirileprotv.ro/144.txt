25 mai 2018 11:25 / 28180 vizualizari
Australia nu mai tipărește bani. Situația în care a ajuns pentru prima dată în ultimul secol
Este pentru prima dată în cei 107 ani de tipărire a bancnotelor când activitatea a fost întreruptă.
Facebook Twitter RSS Feed Newsletter
Australia a încetat să mai tipărească bancnote pentru prima dată în ultimul secol după ce lucrătorii de la o subsidiară specială a Băncii Centrale au intrat în grevă pentru a cere salarii mai mari, informează Reuters, preluată de Agerpres .
În condiţiile în care ritmul de creştere a salariilor în Australia este la cel mai scăzut nivel din istorie, guvernatorul Băncii Centrale, Philip Lowe, i-a sfătuit recent pe muncitori să ceară salarii mai mari.
În cursul unei audieri în faţa parlamentarilor, Philip Lowe a spus că majorarea anuală a salariilor trebuie să fie de aproximativ 3,5% pentru ca inflaţia să se apropie de ţinta de 2,5% a Băncii Centrale.
În consecinţă, vineri angajaţii de la Note Printing Australia (NPA), o subsidiară deţinută în întregime de Banca Centrală a Australiei, au oprit lucrul solicitând o majorare salarială de 3,5%, în loc de majorarea de 2% oferită de Banca Centrală.
"Guvernatorul Philip Lowe trebuie să pună în practică propriile teorii", a declarat Tony Piccolo, secretarul regional al organizaţiei sindicale Australian Manufacturing Workers. Piccolo a precizat că este pentru prima dată în cei 107 ani de tipărire a bancnotelor australiene când activitatea a fost întreruptă de o acţiune industrială.
Potrivit datelor publicate pe pagina sa de Internet, Note Printing Australia (NPA) are o singură facilitate de producţie la Melbourne. Pe lângă bancnotele australiene, NPA tipăreşte bancnote şi pentru alte bănci centrale utilizând tehnologia pe bază de polimeri. Printre clienţi săi sunt băncile centrale din Noua Zeelandă, Thailanda, Indonezia şi Kuweit.
România foloseşte bancnote din polimeri încă din anul 2000, când a intrat în circulaţie prima emisiune cu valoarea de 10.000 de lei vechi.
autor: InCont.ro , 25 mai 2018 11:25
Mai multe despre:
