O mişcare de rezistenţă împotriva sedentarismului şi a hranei nesănătoase va începe după carte, din toamnă, în grădiniţe şi în şcoli.
Un ghid practic de 160 de pagini, pus la punct de pediatri şi specialişti în educaţie, ar trebui să îi responsabilizeze pe cei mici.
Practic, aceştia vor trebui să se angajeze că vor mânca zilnic legume de toate culorile şi vor face concursuri despre cine rezistă fără suc o săptămână.
Andra Ionel, educatoare: Amelie, te rog... semnează tu aici în partea de jos, unde scrie semnătura.
Amelie: Ce să semnez?
Avantajele pe care le au producătorii de fructe și legume care se asociază
Are cinci ani şi e deja sub contract. Fetiţa a iscălit o promisiune către ea însăşi, că va limita vata pe băţ, bomboanele şi cartofii prăjiţi, şi se va împrieteni cu legumele crude. Specialiştii consideră că este la vârsta la care poate să înţeleagă ce alimente îi fac rău.
Viitorul manual de sănătate conţine rebusuri şi labirinturi, jurnale de alimentaţie, idei pentru micul dejun, fișe cu ce îşi propune şi ce mănâncă de fapt copilul, orare de mers şi plimbare, la fel ca în sistemele olandez, austriac şi olandez
Conf.dr. Monica Tarcea, coordonator al ghidului: "A fost într-adevăr nevoie de un astfel de ghid bine edificat, pentru că, din păcate, sunt multe discuţii. Dacă implicăm şi copiii în ceea ce le dăm de mâncare, dacă le dăm şi informaţia astfel încât să o aplice, n-ar trebui să fie probleme".
La 6 ani, copiii vor face deja diferenţa între un suc de fructe 100%, unul cu 10% piure de fruct şi altul carbogazos, cu arome.
Ghidul îi cheamă pe părinţi ca aliaţi. De pildă, să-şi ducă pe jos copiii cât de des pot. Să lupte cu atracţia ambalajelor colorate, punându-le în sticla cu apă felii de lămâie, portocala sau castravete.
Copiii au fost deja invitaţi de învăţători să-şi facă o salată din castraveţii, roşiile şi ardeii sădiţi şi recoltaţi de ei, în sera din curtea şcolii. Aranjamentul a costat 2000 de euro, bani proveniţi dintr-un proiect european.
Merită ştiut că, până în octombrie, orice profesor din Uniune poate primi de la Comisia Europeană o minigradina de legume pentru clasa lui, dacă o solicita printr-o aplicaţie online.
