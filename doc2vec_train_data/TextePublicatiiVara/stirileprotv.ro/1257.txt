Percheziții de amploare în București și Ilfov! Procurorii DIICOT au în vedere un clan de interlopi, care, vreme de 18 ani au terorizat sectoarele 4 și 5 din Capitală.
Procurorii spun că membrii grupării numite Ștoacă ar fi făcut trafic de droguri de mare risc, respectiv de heroină și cocaină, și totodată ar fi racolat tinere din București, Cluj și Sibiu pentru prostituție în saloane de masaj.
Mai mult, sunt acuzați și de diverse infracțiuni de corupție.
Încă de la primele ore ale dimineții procurorii DIICOT împreună cu polițiștii de la crimă organizată au descins în cartierul Ferentari din Capitală. Aici au percheziționat locuințele liderilor grupării Ștoacă, de fapt conduse de frații Marius și Bogdan Voinea.
Cei doi sunt bănuiți că ani de zile au terorizat sectoarele 4 și 5 din Capitală unde, aliați cu zeci de indivizi periculoși, făceau legea. Ambii lideri ai clanului ar fi preluat puterea de la unchiul lor, Ion Ștoacă, un temut interlop.
Arest la domiciliu pentru judecătoarea Elena Burlan, care ar fi primit șpagă de la interlopi
Anchetatorii îi acuză pe frații Voinea că vreme de 18 ani au dezvoltat în Capitală - dar și în străinătate - ample rețele de prostituție și trafic de droguri. Printre cei vizați în dosar este și Bihus Pollak, zis Ben, un personaj monden devenit celebru după aparițiile într-o emisiune televizată. El este acuzat de trafic de droguri- spun procurorii DIICOT.
De asemenea, printre cei anchetați se numără și un agent de la Brigada Rutieră București, care ar fi încercat, spun surse judiciare, să-l ajute pe unul dintre membrii clanului să scape de un dosar penal intocmit în urma unui accident rutier cu victime rănite.
În aceeași investigație apare și numele fiului unui fost senator de Brăila - Mihai Dănuț. Băiatul acestuia, Cosmin Mihai este acuzat de procurorii DIICOT de trafic de persoane.
În total, 35 de suspecți au fost aduși la audieri la sediul DIICOT. Acuzațiile ce li se aduc sunt de trafic de droguri de mare risc, proxenetism, trafic de persoane, dar și diverse infracțiuni de corupție.
Stirileprotv iti recomanda
Parlamentul de la Londra, alarmat de numărul interlopilor români care fac trafic de carne vie. Mărturiile victimelor
