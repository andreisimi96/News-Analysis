Timid, litoralul românesc începe să fie prezent pe lista celor mai apreciate şi căutate plaje din lume. Patru zone, toate din nordul staţiunii Mamaia, au primit certificarea mondială: „Steagul Albastru", care înseamnă recunoaşterea serviciilor de top, calitatea apei şi a nisipului, precum şi atenţia acordată clienţilor. Vecinii bulgari sunt înaintea noastră, cu 13 plaje, certificate oficial.
„Steagul albastru" este o certificare acordată în fiecare an de Fundaţia Mondială de Educaţie pentru Mediu, pentru plajele şi porturile de agrement care îndeplinesc anumite cerinţe. O plajă din Mamaia este prima care a primit o astfel de apreciere mondială. Este administrată de reprezentanţii unui hotel de 5 stele.
Raluca Dumitrașcu, managerul unui hotel: „Este foarte important pentru noi, cât şi pentru clienţii noştri, întrucât vizează calitatea apei, calitatea nisipului, protejarea şi informarea turiştilor. Sunt peste 32 de criterii care trebuiesc îndeplinite."
Este luată în considerare inclusiv distanţa dintre şezlonguri, care trebuie să fie de minimum doi metri. Pe de altă parte, este bine de ştiut că pe fiecare plajă, inclusiv pe acestea, 20 la sută din suprafaţa trebuie lăsată la dispoziţia turiştilor care vor să stea pe prosop sau pe cearşaf.
Turistă: „Ce să spun, este diferenţa, este plaja foarte mare, e nisipul. Se vede după cât este de populată."
Turist: „Este nisipul bun, plaja curată, e muzică, atmosfera şi e plăcut.”
Reporter: „Apa cum este?”
Turist: „E curată."
Alte trei porţiuni din Mamaia Nord au intrat anul acesta în top. Şi, totuşi, hotelierii spun că spre deosebire de străini, românii nu aleg prea mult locul în care vor sta la soare.
Cristina Bâlca, managerul unui complex turistic: „Momentan, în România, momentan, nu este căutată sau nu este un criteriu pe care turiştii îl caută atunci când îşi rezerva o vacanţă, dar cu siguranţă în următorii ani va fi clar un punct de vedere şi va fi un punct pe care turiştii îl vor aprecia."
În toată lumea sunt 4.500 de plaje şi porturi turistice etichetate cu steagul albastru. Fruntaşă este Spania, cu aproape 600.
