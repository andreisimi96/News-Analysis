SUA speră că "cea mai mare parte a dezarmării'' nucleare a Coreii de Nord va surveni până la sfârşitul mandatului preşedintelui Donald Trump, "în doi ani şi jumătate", a declarat, miercuri, la Seul secretarul de stat american Mike Pompeo.
El a dat de asemenea asigurări jurnaliştilor că "denuclearizarea completă a Peninsulei Coreene", pentru care şi-a exprimat angajamentul liderul nord-coreean Kim Jong Un în cadrul summitului cu preşedintele american, include de facto caracterul său "verificabil şi ireversibil" în conformitate cu cerinţele SUA, potrivit Agerpres .
Administraţia americană a fost criticată de numeroşi experţi deoarece aceşti doi termeni nu apar în textul comun semnat de cei doi lideri.
Preşedintele american Donald Trump şi liderul nord-coreean Kim Jong Un s-au angajat marţi să acţioneze pentru denuclearizarea totală a Peninsulei Coreene, simultan cu oferirea de garanţii de securitate de către Washington pentru Phenian, însă declaraţia emisă la finalul summitului istoric din Singapore oferă puţine detalii despre cum anume va fi atins acest obiectiv.
