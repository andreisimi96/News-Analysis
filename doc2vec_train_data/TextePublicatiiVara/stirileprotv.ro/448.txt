Polițiștii rutieri ieşeni au chemat la audieri un șofer care a fost filmat butonând două telefoane mobile în timp ce conducea un microbuz de transport persoane înspre Iaşi.
Conducătorul auto a fost filmat de călătorii pe care îi transporta pe ruta Piatra Neamţ - Roman - Iaşi. El riscă doar două puncte de amendă, relatează ziaruldeiasi.ro .
Anca Vâjiac, purtătorul de cuvânt al Inspectoratului de Poliţie Judeţean Iaşi a precizat că şoferul urma a fi audiat, el fiind deja chemat la sediul Poliţiei Rutiere.
„În urma audierilor se va stabili, în funcţie de rezultatele cercetărilor, şi posibila sancţiune ce poate fi aplicată“. Pentru acest tip ce faptă, Codul Rutier prevede o sancţiune de două puncte amendă, adică 380 de lei.
Pasagerul care l-a filmat a relatat că şoferul şi-ar fi numărat şi banii tot în timp ce conducea.
