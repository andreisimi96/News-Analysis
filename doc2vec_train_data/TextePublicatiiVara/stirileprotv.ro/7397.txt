Kremlinul a precizat, luni, că pe agenda discuțiilor dintre președintele rus Vladimir Putin și omologul său american Donald Trump nu va fi și subiectul peninsulei Crimeea, întrucât e o „parte inalienabilă” a Rusiei.
„Preşedintele (Putin) a declarat-o de mai multe ori şi le-a explicat interlocutorilor săi: chestiunea Crimeii nu poate fi şi nu va fi niciodată pe agendă pentru că (peninsula) Crimeea este o parte inalienabilă a Rusiei. Toate celelalte chestiuni pot fi discutate pentru a căuta posibile puncte de convergenţă”, a declarat purtătorul de cuvânt al Kremlinului, Dmitri Peskov.
Sâmbătă, Trump a lăsat să planeze îndoiala în privinţa poziţiei Statelor Unite faţă de problema Crimeii, neexcluzând în mod clar recunoaşterea anexării acesteia de către Rusia.
„Vom vedea”, a răspuns Donald Trump, după care a adăugat: 'preşedintele (Barack) Obama este cel care a lăsat să se întâmple acest lucru'.
„Bineînţeles, există numeroase chestiuni între Moscova şi Washington în care poziţiile sunt diametral opuse”, a menţionat Peskov în conferinţa de presă, dând asigurări că organizarea summitului demonstrează că 'voinţa politică' a celor doi lideri a permis „depăşirea” acestor diferenţe.
Anexarea Crimeei ar putea deveni sărbătoare națională în Rusia
Preşedintele Putin „a subliniat întotdeauna că Rusia şi el însuşi sunt deschişi la dialog şi la căutarea unui compromis”, a mai spus purtătorul de cuvânt.
În aceeaşi conferinţă de presă, Peskov a susţinut că imaginile cu ruşi celebrând victoria echipei lor la Cupa Mondială la fotbal sunt, în multe privinţe, comparabile cu felul în care a fost sărbătorită în Uniunea Sovietică victoria în Al Doilea Război Mondial.
„Dar, fireşte, în acest caz nu vorbim despre sărbătoriri după câştigarea unui război, acesta este sport”, a adăugat Peskov.
Seymour Hersh, jurnalist castigator al premiului Pulitzer
