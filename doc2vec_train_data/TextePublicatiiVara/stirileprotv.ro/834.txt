Ultima zi din vacanţa de 1 iunie s-a dovedit perfectă pe litoral. Duminică au fost peste 25 de grade în apă, iar marea este tot mai prietenoasă. Din păcate, când se simţeau mai bine, cei mai mulţi dintre turişti au realizat că de luni încep serviciul.
La amiază, mulţi dintre cei aflaţi pe plaja din Mamaia se bucurau de ultimele ore de vacanţă sub soarele puternic şi briza revigorantă. Toţi şi-ar fi dorit măcar o zi în plus de leneveală, cu atât mai mult cu cât apa mării a început să fie din ce în ce mai bună pentru baie, iar valurile s-au mai domolit.
Turist: "Foarte frumos, vremea bună, perfect, nici prea cald, nici prea frig. Atât se poate sta, atât stăm, mai revenim când este posibil."
Turist: "Păi mâine la muncă, altfel nu avem cum să venim altă dată, dacă nu mergem la muncă.”
Proprietarii de terase sau administratorii de plaje recunosc că încasările au fost bune.
Administrator plajă: "Cum să vă spun, despre aceste mini-vacanţe noi le spunem bule de oxigen. Dacă nu ar fi ele, ar fi mort, nu ar fi pic de turist pe aici. Sunt foarte bune, suntem mulţumiţi."
De acum, singurii rămaşi în staţiuni sunt cei care şi-au luat bilete prin programul "Litoralul pentru Toţi". Cei intersati pot beneficia de tarife reduse până la sfârşitul acestei luni. Pentru cei care au plecat duminică de pe litoral a urmat, ca de obicei, lungul drum spre casă. Între Eforie şi Agigea, s-a circulat, după-amiaza, bară la bară.
