România a căzut toate evaluările internaționale din educație, un domeniu care așteaptă de 28 de ani să fie reformat.
Copiii învață pe de rost informații pe care să le poată reproduce la teste și examene. Iar guvernanții aruncă în sistem politici fără noimă, care n-au nici un rezultat.
Finlanda, una din țările cu învățământ de top, ne predă duminică, la "România, te iubesc!" educația viitorului, din care aflăm ce ar trebui noi să schimbăm ca să ajungem la performanță.
România cade în fiecare an examenul la capitolul educaţie şi nu dă semne că ar vrea o mărire de notă. Avem un sistem învechit în care trei milioane de copii stau în bănci scriind după dictare, asimilând informaţii pe care mai apoi nu ştiu să le pună în context şi pe care de cele mai multe ori le uită foarte repede.
Decanul Facultăţii de Psihologie şi Ştiinţele Educaţiei: ”Foarte prost, suntem la coada clasamentului la toate evaluările internaţionale.”
Legea educaţiei a fost schimbată de cel puţin 60 de ori după revoluţie, iar 27 de miniştri au ieşit la tablă în ultimii ani cel mai mulţi cu lecţia neînvăţată.
Duminică, la "România, te iubesc!" mergem în Finlanda țara aflată în topul celor mai performante sisteme educaţionale din lume. Reforma a început în 1970 când au înscris toţi copiii la şcoală, după care au trecut la supracalificarea profesorilor
Azi au în faţa copiilor cei mai buni dascăli. Toţi au studii masterale, iar concurența la facultate e de 10 pe un loc. La ei să devii profesor e prima opţiune, la noi de cele mai multe ori ultima.
Ioan este elevul unei şcoli din Turku. Părinţii s-au mutat în Finlanda acum doi ani după ce tatăl a primit un loc de muncă aici. Orele nu încep până când învăţătorii nu salută fiecare copil în parte.
Clasele au maxim 20 de elevi, în care predau un principal şi doi asistenţi atenţi să ofere ajutor copiilor care rămân în urmă sau nu înţeleg ce se predă.
Orele de studiu sunt de 45 de minute, iar ultimele studii ale finlandezilor au arătat că mişcarea e importantă în actul de învăţământ. Aşa că doar străinilor li se pare ciudat să vadă un copil făcând mişcare în timpul orei.
Pauzele sunt de 15 minute timp în care copiii sunt scoşi în curte alături de profesorii care devin partenerii lor de joacă.
La fiecare zece ani se schimbă curricula şcolară, adică acel concept care stabileşte ce fel de absolvenţi dă scoala finlandeză. Şi-n vreme ce ei fac studii folosind ochelari de realitate augmentată ca să-şi dea seama în ce moment al orei se plictisesc elevii, la noi se dezbate legea manualului şcolar şi mai mult, până la sfârşitul anului apariţia unei noi legi a educaţiei.
Ce modele se gândesc autorităţile să preia, ce le pregătesc elevilor pentru viitor şi mai ales cum ar trebui să arate învăţământul viitorului, la "România, te iubesc!”.
