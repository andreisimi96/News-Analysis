USR va contesta la Curtea Constituţională proiectul de modificare a Codului de procedură penală, a anunţat, joi, preşedintele partidului, Dan Barna.
"Am văzut satisfacţia de pe chipul domnului Nicolicea (Eugen Nicolicea, deputat PSD, membru al Comisiei speciale pentru elaborarea Legilor Justiţiei - n.r.), este sentimentul criminalului care a terminat de tranşat cadavrul Justiţiei, pentru că aşa arată ceea ce s-a întâmplat astăzi, adică faptul că s-a adoptat un amendament prin care apelul este golit de conţinut. Cum preşedintele a fost transformat în notar, iată că instanţele de apel sunt transformate, la rândul lor, în instanţe de tip notariat, pentru că tocmai aflăm că ele nu mai pot schimba o decizie de fond", a declarat Barna, la Palatul Parlamentului.
Potrivit liderului USR, această decizie, "în mod particular şi explicit, e clar pentru toată România, este făcută exclusiv cu dedicaţie pentru domnul Tăriceanu, pentru domnul Dragnea, numai că, faţă de Ordonanţa 13 şi faţă de ce s-a întâmplat până acum, modificarea Codului de procedură penală are afect asupra tuturor infractorilor din România".
"În momentul de faţă, România devine în mod oficial un stat infracţional, un stat în care legea este făcută de infractori pentru propriile interese. (...) Evident, vom ataca la Curtea Constituţională acest Cod de procedură penală, pentru că este obligatoriu acest lucru şi e singura soluţie şi singura speranţă pe care o mai avem în momentul de faţă", a susţinut Dan Barna.
El a adăugat că proiectul de modificare a Codului de procedură penală "este marea prespălare penală a României", pentru că dacă acest proiect devine lege în România "vom avea o mulţime de persoane, în diverse stadii de proces, care brusc vor deveni inocenţi şi curaţi".
Seymour Hersh, jurnalist castigator al premiului Pulitzer
