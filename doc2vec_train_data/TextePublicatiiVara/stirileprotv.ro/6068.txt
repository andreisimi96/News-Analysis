Președintele PNL Ludovic Orban a declarat că are informații că PSD vă declanșa operațiunea de suspendare din funcție a președintelui României, Klaus Iohannis.
Liberalul a spus într-o conferință de presă că PNL este hotărât ”să se bată pentru democrație, pentru apărarea președintelui României”.
Orban susține că este o încercare disperată a lui Liviu Dragnea de a pune presiune pe judecătorii care urmează să pronunțe sentința în dosarul angajărilor fictive din Teleorman.
În opinia sa, dacă PSD va declanșa această procedură, România va intra într-o ”criză fără precedent”, cu convulsii sociale.
"Clanul Dragnea e pregătit să dea foc ţării. Avem informaţii aproape certe că Dragnea va declanşa procedura de demitere a preşedintelui României în cursul săptămânii viitoare şi că este sprijinit în acest demers şi de Tăriceanu şi de acoliţii săi", a mai spus Orban.
El a subliniat că obiectivele procedurii de demitere sunt: controlul asupra parchetelor, a serviciilor de informaţii şi promulgarea legilor Justiţiei şi a Codurilor penale.
Sinteza declarațiilor președintelui PNL Ludovic Orban:
 - Disperarea lui Dragnea îl face să apeleze la o măsură extremă și din dorința de a pune o presiune suplimentară asupra completului care urmează să pronunțe sentința în dosarul său. 
- O astfel de decizie politică riscă să creeze o criză fără precedent în România, să declanșeze convulsii sociale. Deja tensiunea în societatea este la un nivel îngrijorător, iar declanșarea procedurii de demitere a președintelui riscă să genereze o escaladare a divizării în societate și convulsii sociale.
- Această criză politică va afecta grav imaginea României în lume. Și așa acțiunea antieuropeană împotriva democrației, împotriva normelor care stau la baza statului de drept au creat o imagine extrem de negativă.
- Partidul Național Liberal atrage atenția românilor că următoarele 2 săptămâni sunt decisive pentru drumul pe care-l va lua România. Acceptăm ca clanul Dragnea să captureze integral România sau luptăm pentru democrație, pentru apartenența României la spațiul euro-atlantic și pentru apărarea valorilor și principiilor care stau la baza democrației.
- PNL este hotărât să se bată pentru democrație, pentru apărarea președintelui României, pentru apărarea votului cetățenilor atunci când l-au ales pe președintele României.
- A avut loc o întâlnire acum 2 zile.  Este clar că se pregătește săptămâna viitoare acest vot.
- Să știe toți pesediștii că nu pot să evite referendumul.  
Seymour Hersh, jurnalist castigator al premiului Pulitzer
