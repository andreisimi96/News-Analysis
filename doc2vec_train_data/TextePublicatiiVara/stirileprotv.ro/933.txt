62 de cadavre au fost găsite în urma erupţiei Volcan de Fuego (Vulcanul de Foc), în Guatemala, a anunţat luni directorul Institutului Naţional guatemalez de Medicină Legală, relatează The Associated Press.
Doar 13 dintre aceste cadavre au fost identificate, a precizat Fanuel Garcia.
Cadavrele au fost găsite în cătunele Los Lotes şi El Rodeo.
Un bilanţ anterior anunţa 33 de morţi.
Vulcanul, situat la vest de Ciudad de Guatemala, a erupt duminică şi îngropat în cenuşă fierbinte şi noroi cătune din jur, ceea ce le-a lăsat locuitorilor de pe versanţi puţin timp să scape.
Președintele Guatemalei a decretat stare de urgență.
Dacă iniţial erau dornici să imortalizeze cu telefoanele mobile norul de cenuşă, localnicii şi-au dat brusc seama că pericolul este imens şi au rupt-o la fugă.
Vulcanul Kilauea din Hawaii a erupt. Norul de cenușă s-a ridicat la peste 9.000 de metri
N-au avut din păcate această şansă şi cei care trăiau în satul situat cel mai aproape de vulcanul Fuego. Localitatea a fost literalmente îngropată în cenuşă şi lavă. Unii au pierit pe stradă, sufocaţi, pe alţii urgia i-a surprins în case. Printre victime se numără şi mulţi copii. Echipele de intervenţie au fost nevoite să răscolească în mormanele de cenuşă vulcanică pentru a recupera trupurile.
”În baza legislaţiei existente, putem decreta stare de calamitate în cel puţin trei departamente”, a transmis Jimmy Morales, președintele țării.
Măsura - justificată de pierderile de vieţi omeneşti şi de daunele suferite de infrastructură - permite deblocarea de fonduri pentru intervenţie.
Potrivit protecţiei civile, aproape două milioane de oameni sunt afectaţi într-un fel sau altul de aceasta erupţie, cea mai gravă din ultimii 44 de ani.
După 16 ore în care vulcanul a expulzat cenuşă până la 10 mii de metri altitudine, undele de de şoc, tunetele şi degajarea de gaze s-au estompat, iar erupţia pare să se fi încheiat.
Cenuşa a ajuns chiar şi pe pistele aeroportului internaţional din capitala ţării, adică la 40 de km de vulcan. Aeroportul a fost închis temporar. În afară de Fuego, în Guatemala mai există alţi doi vulcani activi.
