Luna trecută, România a înregistrat cea mai mare creştere de preţuri din ultimii 5 ani. Inflaţia a ajuns la 5,4%, ca în februarie 2013, potrivit datelor Institutului Naţional de Statistică.
Din cele 214 produse şi servicii monitorizate în toată ţara, doar trei nu s-au scumpit luna trecută: cartofii, citricele şi zahărul. Topul majorărilor este condus de unt şi ouă, curent şi combustibili.
După ce au adunat preţurile pentru 54 de alimente, 112 produse nealimentare şi 48 de servicii din 7200 de magazine răspândite în 42 de oraşe din toată ţara, cei de la Institutul de Statistică au aflat că scumpirile de luna trecută au fost generalizate şi cele mai mari din ultimul cincinal. Anul trecut aveam încă inflaţie sub zero, la fel şi în 2016.
Ce se întâmplă acum - la 100 de lei venit, creşterea de la un an la altul e de 14 lei, iar inflaţia a „mâncat" deja 5 lei; au mai rămas doar 9 lei din aşa-zisa creştere.
Preţuri mari la soiurile timpurii de varză. Culturile au fost afectate în primăvară
Locul întâi la scumpiri - untul cu 21,8%, pe doi sunt ouăle cu aproape 18%. Între alimente, fructele proaspete au o explozie de preţ de 16,7%, adică în loc de 6 banane, mai cumpărăm doar 5. Carnea de vită are o majorare de peste 5 procente. Pâinea pierde câte o felie pe lună - cu aceiaşi bani pe care-i dădeam în mai anul trecut, acum cumpărăm cu o pâine mai puţin pe lună.
Utilităţile sunt foarte scumpe - raportat la puterea de cumpărare avem printre cele mai mari facturi din Europa. Curentul, uităţile, s-au scumpit cu aproape 17%, carburanţii cu 15,5, gazele cu 10 la sută.
Toate sunt preţuri influenţate de stat prin accize sau prin reglementare, potrivit Băncii Naţionale, care pune mare parte din scumpiri pe seama Guvernului şi a politicii sale fiscale.
