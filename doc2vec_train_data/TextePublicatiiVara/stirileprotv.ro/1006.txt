Un tânăr de 23 de ani din judeţul Suceava s-a ales cu dosar penal, pentru că nu a oprit motocicleta la semnalul poliţiştilor, iar aceştia au fost nevoiţi să tragă focuri de avertisment după el.
În goana lui, motociclistul a derapat şi s-a răsturnat. A ajuns la spital, însă nu are răni grave, spun medicii.
Incidentul a avut loc luni seară în localitatea Salcea, pe DN29. Poliţiştii au vrut să îl oprească pe motociclist pentru un control de rutină, numai că bărbatul a accelerat.
Martor: “A trecut cu viteză. A trecut foarte repede.”
Reporter: “Poliţia era după el?”
Martor: “Da, era în urmărire. Erau cu girofarurile aprinse... cu viteză.”
Şase kilometri l-au urmărit poliţiştii pe tânăr, şi ca să-l facă să oprească au tras 5 focuri în aer. Din cauza terenului accidentat, cel urmărit s-a dezechilibrat şi a căzut cu motocicleta într-un şanţ.
Un motociclist a agresat un polițist, după ce acesta l-a avertizat că va fi sancționat
Comisar-sef Ionuţ Epureanu, IPJ Suceava: "Nu a oprit la semnalul regulamentar. Poliţiştii au continuat urmărirea şi au executat 5 focuri de avertisment în plan vertical din cauza terenului accidentat şi s-a răsturnat într-un şanţ."
Poliţiştii aveau să descopere apoi şi motivul pentru care bărbatul nu a oprit pentru control. Nu are permis de conducere.
Dus la spital, tânărul a rămas internat, pentru îngrijiri, iar poliţiştii au deschis un dosar penal.
