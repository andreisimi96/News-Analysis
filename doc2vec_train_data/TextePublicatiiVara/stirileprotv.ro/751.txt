Inquam Photos/ Octav Ganea
Preşedintele Klaus Iohannis a primit, sâmbătă, la Palatul Regal din München, premiul „Franz Josef Strauss” din partea Fundaţiei Hanns Seidel.
”Este o onoare şi un privilegiu deosebit faptul că am oportunitatea să accept premiul Franz-Josef Strauss în prezenţa a numeroase personalităţi culturale şi politice, care l-au cunoscut pe premierul Franz-Josef Strauss sau i-au urmat crezul politic în ultimii 30 de ani.
Este o onoare şi un privilegiu. Această distincţie mă onorează cu atât mai mult dacă privesc către personalităţile care, începând cu anul 1996, au primit acelaşi premiu – Henry Kissinger, Helmut Kohl sau Jean-Claude Juncker. Franz Josef Strauss spunea că Bavaria este pământul său natal (Heimat), Germania patria (Vaterland), iar Europa este viitorul.
Cred că ne regăsim cu toţii în această diferenţiere plină de sensibilitate. Avem cu toţii un cămin şi o ţară din care provenim, dar avem şi o Europă comună, care ne aparţine tuturor şi ne uneşte pe toţi”, a afirmat preşedintele Iohannis în alocuţiunea rostită la decernarea premiului.
Klaus Iohannis a subliniat că relaţiile dintre România şi Germania sunt puternice, de natură strategică şi au ca fundament numeroase reuşite comune, dar şi dorinţa de a construi împreună un viitor mai bun pentru Europa, potrivit News.ro .
Klaus Iohannis efectuează o vizită în Germania, unde va primi premiul "Franz Josef Strauss 2018"
”Avem o dinamică deosebită a consultărilor politice, caracterizate de o viziune comună pe teme europene, de securitate şi de politică externă.
Relaţiile economice bilaterale s-au dezvoltat consistent astfel că nivelul schimburilor comerciale au ajuns la peste 30 de miliarde de euro astăzi. Investitorii germani au investit, în ultimii 25 de ani, constant şi sustenabil în România, contribuind la transferul tehnologic şi la creşterea competitivităţii economiei româneşti.
Germania este cel mai important partener comercial al României şi al doilea cel mai mare investitor în economia noastră, cu aproximativ 7.000 de companii şi peste 300.000 de locuri de muncă create”, a adăugat preşedintele.
El a menţionat că România are şi cu landul Bavaria o cooperare excelentă din punct de vedere politic, economic şi cultural.
”Aş dori să salut în mod special şi să laud comunitatea de români din Bavaria, care s-a integrat exemplar şi care este una din cele mai vechi şi mai active comunităţi de români din Occident, având un rol nepreţuit la aprofundarea şi consolidarea relaţiilor noastre bilaterale, la fel ca şi reprezentanţii etnicilor germani originari din România – saşii transilvăneni şi şvabii.
Minoritatea română din Germania şi cea germană din România – saşi transilvăneni, şvabii bănăţeni şi sătmăreni, landlerii – reprezintă un element-cheie în arhitectura relaţiilor noastre bilaterale, fiind un adevărat catalizator al dialogului între ţările noastre şi un catalizator al relaţiilor noastre, având rol de pod în relaţiile bilaterale”, a arătat Iohannis.
Preşedintele a precizat, de asemenea, că 2018 este, din punct de vedere istoric, un punct crucial de referinţă în istoria modernă a României. El a afirmat că, la 100 de ani de la Marea Unire, România a devenit o ţară care, prin societatea sa deschisă, prin performanţă economică, prin conduita faţă de cetăţean şi prin raportarea la construcţia europeană contribuie solid la păstrarea unităţii UE de care este acum mai mult decât oricând nevoie şi că România a dovedit că este un partener responsabil şi de încredere.
”România se pregăteşte să îşi asume pentru întâia oară, în prima parte a anului 2019, Preşedinţia Consiliului UE, un test al maturităţii noastre europene, în cadrul căruia România îşi va aduce contribuţia în rezolvarea problemelor actuale.
Este datoria noastră ca, în aceste vremuri neliniştite şi greu predictibile, să conferim proiectului european o nouă dinamică, încredere şi viziune. La 9 mai 2019 oraşul Sibiu va găzdui un important Summit, care va influenţa în mod decisiv viitorul proiectului european.
Soluţia ţine de noi toţi şi constă în angajarea pe calea solidarităţii şi a unităţii, în mod pragmatic şi credibil. Important este ca Uniunea Europeană să-şi păstreze, în mod onest, valorile şi principiile sale fundamentale şi să identifice căi concrete pentru a fi mai apropiată de cetăţenii săi, a căror securitate şi prosperitate să fie garantate.
Sunt convins că un proiect european în aceşti parametri reprezintă calea prin care vom reuşi să progresăm către o Europă prosperă, puternică şi sigură”, a mai declarat preşedintele Iohannis.
Şeful statului a precizat că România consideră că doar prin unitatea statelor membre pot fi preîntâmpinate tendinţele de divizare pe care, din păcate, le întâlnim astăzi în interiorul Uniunii.
”Românii cred cu tărie în proiectul european, în capacitatea sa de a asigura democraţia şi prosperitatea cetăţenilor europeni. Asemenea concetăţenilor mei, sunt şi eu încrezător în forţa proiectului european. Am convingerea că, prin dialog şi prin cooperarea noastră strânsă, Uniunea Europeană va depăşi întărită această perioadă în care este supusă unor adevărate teste de rezistenţă”, a susţinut preşedintele.
Seymour Hersh, jurnalist castigator al premiului Pulitzer
