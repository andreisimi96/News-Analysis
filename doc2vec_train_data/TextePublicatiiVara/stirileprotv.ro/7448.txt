Tudorel Toader afirmă că este o întârziere în respectarea deciziei Curţii Constituţionale în cazul revocării procurorului şef al DNA, Laura Codruţa Kovesi, dar îşi exprimă convingerea că preşedintele Klaus Iohannis va respecta această decizie.
"Orice decizie produce efecte generale obligatorii de la momentul publicării în Monitorul Oficial. (...) Nu avem decizie care să producă efecte peste 15 zile, 30 de zile - cum au spus unii - 45 de zile, după cum nu avem decizii care să producă efecte după ce înţelegem noi despre ce e vorba acolo. Dacă ne este greu să înţelegem 133 de pagini, ne este suficient să citim dispozitivul că, până la urmă - înţelegem considerente, nu le înţelegem - ştim sau trebuie să ştim că (...) dispozitivul e obligatoriu imediat ce se publică decizia în Monitorul Oficial", a declarat Toader.
El a făcut referire la faptul că Uniunea Europeană a criticat Polonia pentru nerespectarea deciziilor Curţii Constituţionale.
"Categoric e o întârziere în respectarea deciziei. Eu nu cred că (...) UE critică Polonia, spre exemplu, că nu respectă deciziile Curţii Constituţionale, (...) iar noi să călcăm pe urmele lor să nu respectăm o decizie fundamentală, un conflict juridic de natură constituţională între două autorităţi de la vârful statului", a spus ministrul.
Ce spune Kovesi despre decizia CCR prin care se cere președintelui revocarea sa
Toader a arătat că preşedintele trebuie să dea exemplu în respectarea Constituţiei, fiind demnitarul cu cea mai înaltă funcţie în stat.
"Ce exemplu să dea demnitarul cu cea mai înaltă funcţie în stat românului care nu respectă o lege a cărei încălcare constituie, spre exemplu, contravenţie. Îi dai unui şofer amendă că n-are centura, iar preşedintele republicii nu respectă Constituţia şi deciziile Curţii Constituţionale. Eu am fost ferm convins că va respecta decizia. Am înţeles întârzierea, probabil că sunt şi alte calcule care se fac între timp, dar îmi exprim aceeaşi convingere că decizia va fi respectată pentru că, până la urmă, nu e vorba de un conflict între cele două autorităţi, nu e vorba de cineva care să fie revocat, e vorba de modul în care noi stăm la masa mare a familiei europene şi spunem: respectaţi legea, Constituţia, că noi ne mai gândim", a detaliat ministrul Justiţiei la RTV.
Curtea Constituţională a României a constatat că există conflict între puteri în cazul respingerii revocării şefei DNA, Laura Codruţa Kovesi. Preşedintele urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare, se arată într-un comunicat al CCR.
Seymour Hersh, jurnalist castigator al premiului Pulitzer
