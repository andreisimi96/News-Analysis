Vară a început cu furtuni violente, însoțite de grindină, în jumătate de țară. O ploaie de numai 15 minute a făcut prăpăd în Șcheii Brașovului, un cartier istoric.
În zonele de deal și munte, dar și în sudul și centrul țării, sunt așteptate averse torențiale, ce pot aduce chiar și 40 de litri de apă pe metru pătrat. În trei zile, meteorologii au emis, local, zeci de avertizări de vreme extremă. Și ne atrag atenția că ploile se vor înteți de la jumătatea săptămânii.
În Șcheii Brașovului, apele au luat-o vijelios la vale, ca nişte cascade, pe versanţii dezgoliţi de vegetaţie, Au îngropat maşini şi au adus cu ele tone de bolovani şi pietriş.
Oamenii spun că dezastrul a fost accentuat şi de lăcomia dezvoltatorilor imobiliari. Din cauza excavărilor făcute pe dealurile din jur, acum s-au format torenţi de noroi care au umplut străzile şi curţile de aluviuni.
Grindina însoţită de o ploaie puternică a făcut prăpăd în curţi şi case în judeţul Caraş-Severin. Bucăţile mari de gheaţă au distrus culturile, iar oamenii se tem că nu îşi vor mai recupera nici măcar investiţia. În comună Bozovici, furtuna nu a durat mai mult de 30 de minute, dar a lăsat în urmă un dezastru.
Străzile din Alba Iulia, inundate după o ploaie torențială. VIDEO
Cerul s-a întunecat şi deasupra judeţului Timiş. Norii negri au oferit un spectacol deopotrivă fascinant şi înfricoşător în Lugoj, iar fotografii s-au grăbit să imortalizeze momentul. Foarte mult a plouat şi în judeţul Arad.
Însă, spun meteorologii, cele mai multe probleme le-au făcut norii cu dezvoltare verticală, de culoare cenuşie, care întunecă strălucirea soarelui. Aceste formaţiuni pot provoca furtuni puternice.
Florina Mosiu, meteorolog: "Pe lângă aceste averse, am avut şi descărcări electrice, intensificări de vânt, izolat şi căderi de grindină, deci toată această suită de fenomene. Instabilitatea se accentuează începând de poimâine, din nou, mai ales după-amiaza. Seara pot avea şi caracter torenţial, descărcări electrice. Nu sunt excluse nici aceste căderi de grindină."
Şi în judeţul Gorj, la Rânca, un val de grindină a acoperit întreaga staţiune.
