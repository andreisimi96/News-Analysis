Preşedintele USR, deputatul Dan Barna, a anunţat, joi, că va discuta cu reprezentanţii PNL şi PMP cum să împiedice suspendarea preşedintelui Klaus Iohannis, potrivit unei postări a acestuia pe pagina sa de socializare.
„USR demarează discuţii cu partidele parlamentare pentru împiedicarea suspendării Preşedintelui”, a scris Dan Barna, pe pagina sa de socializare.
Şeful USR crede că liderului PSD, Liviu Dragnea „îi e frică de popor”.
„USR va lupta din răsputeri să oprească tentativa de lovitură de stat a lui Liviu Dragnea care pregăteşte o mutare neconstitutuţională şi abuzivă: suspendarea preşedintelui pentru a prelua, prin Călin Popescu Tăriceanu, conducerea României şi pentru a distruge instituţiile care-i mai rezistă. Voi încerca, în zilele ce vin, să discut cu celelalte partide parlamentare de opoziţie, PNL şi PMP, pregătirea unei strategii comune pentru a împiedica un astfel de atac neconstituţional şi nedemocratic al lui Liviu Dragnea. Cred că este momentul să încercăm să-i convingem pe aliaţii PSD - ALDE, UDMR şi grupul minorităţilor- să nu intre în acest joc, să nu fie doar pioni într-un plan care nu e al lor şi care va arunca România în haos şi dezbinare. Nu e posibil ca majoritatea parlamentară să abuzeze în halul ăsta de putere. Unde vom ajunge? Atunci când lui Dragnea nu-i convine ceva, îl suspendăm pe preşedinte din trei în trei luni? Constituţia ne spune foarte clar că organizarea referendumului după suspendarea preşedintelui este imperativă”, a scris Dan Barna, pe Facebook.
Liderul USR susţine că „lui Liviu Dragnea îi e frică de să meargă până la referendumul de demitere a preşedintelui”. „Pentru că-l va pierde. Românii nu vor alege niciodată un penal preşedintelui României. Şi ştie la fel de bine că dacă încearcă să fraudeze voinţa poporului, aşa cum a mai făcut-o în 2012, va răspunde în faţa Justiţiei”, concluzionează Dan Barna.
