Fostul premier Dacian Cioloș dezminte zvonurile, răspândite în ultimele zile în spațiul public, că ar urma să divorțeze și îi îndeamnă pe cei care îi sunt alături  să „nu se lase manipulați de  jocurile unor oameni speriați că își pierd statutul, privilegiile și influența.”
Dacian Cioloș, liderul Mișcării România Împreună (RO+), a publicat un mesaj pe Facebook în care explică, într-un mod ironic, că  după ce a „descoperit” că e fiul vitreg al lui Soros, a aflat acum că „divorțează”. Fostul premier a menționat că „toate sunt minciuni” și că, dacă este nevoie, va merge merge în instanță pentru a combate aceste minciuni,
„Am râs, ca orice om normal la cap când am auzit că vocile din capul comunicatorilor PSD/ALDE au “descoperit” că sunt fiul vitreg al lui Soros. Am crezut că e greu să mi se mai inventeze calomnii asemănătoare, că limita dezinformării a fost atinsă. Se pare că m-am înșelat.
De câteva zile aflu că divorțez, că de fapt sunt versiunea mai latină a lui James Bond cu parfum franțuzesc și alte bazaconii și fantezii. 
Toate sunt minciuni. Profit de ocazie să le amintesc celor care continuă să le promoveze ca ne vom vedea în instanță, pentru a le combate. 
Am și un mesaj către cei care cred că - lansând zvonuri și minciuni despre mine, despre familie, despre viața și cariera mea - mă intimidez și renunț la proiectul politic început: sunt mai hotărât ca oricând să ajut România să își consolideze statutul de țară europeană, civilizată și prosperă.
Celor care îmi sunt alături le spun doar atât: nu vă lăsați manipulați de jocurile unor oameni speriați că își pierd statutul, privilegiile și influența. 
România trebuie să fie țara oamenilor buni, cinstiți, profesioniști și cu bun simț. O să fac tot ceea ce pot să fie așa”, a scris Dacian Cioloș pe pagina lui de Facebook.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
