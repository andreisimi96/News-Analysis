ACTUALIZARE. Curtea Europeană pentru Drepturile Omului (CEDO) a condamnat joi România la plata unor daune în valoare de 100.000 de euro către un presupus terorist, membru al-Qaeda, aflat în prezent în detenție la Guantantamo Bay, care pretinde că ar fi fost torturat într-o închisoare secretă pe care CIA a avut-o în România.
CEDO a stabilit că România se face vinovată de încălcarea mai multor drepturi ale omului prin complicitatea ei cu CIA în acest caz. Curtea cere și anchetarea şi pedepsirea oficialilor români responsabili.
CEDO a dat decizia, joi, în procesul în care un membru al grupării teroriste al-Qaeda acuză România că a găzduit o închisoare secretă a CIA. Bărbatul susţine că ar fi fost deţinut şi torturat într-un astfel de centru, aflat chiar la Bucureşti.
S-ar fi întâmplat în perioada iunie 2003 - septembrie 2006. Membrul al-Qaeda, care se numește Abd al-Rahim al-Nashir, ar fi ajuns în România după ce a fost capturat în Irak de armata americană. Acum, el este încarcerarat la Guantamo Bay şi este acuzat că ar fi responsabil de uciderea a 17 militari americani într-un atac din anul 2000 asupra distrugătorului USS Cole.
Statul român a negat, de fiecare dată, existenţa unor închisori CIA pe teritoriul său.
Decizia așteptată joi este prima în acest proces, început în 2012, şi va putea fi contestată.
