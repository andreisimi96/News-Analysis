O femeie din Florida, care era ținută captivă de iubitul ei și amenințată cu moartea în caz că încearcă să fugă, a reușit să se salveze, după ce i-a strecurat unui veterinar un bilețel cu un mesaj disperat, relatează The New York Post .
După două zile în care a îndurat un adevărat coșmar, fiind bătută și amenințată cu pistolul de către iubitul ei, condamnat în trecut pentru alte abuzuri, Carolyn Reichle a reușit să îl convingă pe bărbat să o lase să meargă la veterinar cu câinele ei.
Bărbatul a fost de acord, însă a insistat să meargă cu ea, având pistolul asupra lui. Pe drumul spre cabinetul veterinar, acesta și-a amenințat iubita că o va ucide și pe ea, și toată familia ei, dacă suflă un cuvânt cuiva sau dacă încearcă să fugă.
Disperată, tânăra în vârstă de 28 de ani a reușit să îi strecoare medicului veterinar un bilețel în care îl ruga să alerteze poliția. „Sună la poliție. Iubitul meu mă amenință. Are un pistol. Te rog nu îi spune nimic lui”, a scris tânăra, pe ascuns.
Veterinarul a alertat imediat polițiștii, care au venit la cabinet și l-au arestat pe bărbatul violent, înainte ca acesta să rănească pe careva.
