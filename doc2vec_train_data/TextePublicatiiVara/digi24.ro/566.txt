Radu Mazăre, fost primar al Constanței. Radu Mazăre, omul care s-a transformat din rege neîncoronat al litoralului, în cercetat penal, apoi fugar. Și asta peste noapte.
Dat în urmărire internațională de autoritățile române, Radu Mazăre a acceptat să vorbească, prin WhatsApp, cu jurnaliștii de la Euronews . S-a îndrăgostit de Madagascar în 2011, a mărturisit acesta, insistând în același timp că nu are încredere în sistemul judiciar din România.
„Statul meu în acest moment este cel de persoană care cere azil în această ţară, deoarece nu am şansa unui proces corect în România. În România, justiția este controlată de SRI”, a spus Mazăre.
Radu Mazăre a fost condamnat recent la 6 ani și jumătate de închisoare cu executare. Prejudiciul estimat de procurorii DNA se ridică la peste 2,97 de milioane de  euro.
Mazăre, care a obținut azilul politic pentru un an în Madagascar, a trimis și o fotografie. Potrivit documentului, depus la Înalta Curte de Casație și Justiție, acesta nu poate fi extrădat în România în acest timp.
Mazăre a fugit în Madagascar cu toate că era sub control judiciar, într-un dosar în care este acuzat de luare de mită, abuz în serviciu şi conflict de interese.
