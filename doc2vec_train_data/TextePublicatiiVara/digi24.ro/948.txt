Mihaela Buzărnescu, locul 33 WTA, a întâlnit-o în optimi la Roland Garros pe americana Madison Keys, locul 13 WTA, însă americanca de 23 de ani s-a dovedit o adversară mult prea puternică.
Foto: Guliver/Getty Images
Fotbal, meci amical: Spania - Elveţia (azi, ora 22:00, Digi Sport 2)
Mihaela Buzărnescu, locul 33 WTA şi cap de serie numărul 31, a fost învinsă, duminică, în optimile de finală ale French Open, de americanca Madison Keys, locul 13 WTA şi cap de serie numărul 13, cu scorul de 6-1, 6-4.
Mihaela Buzărnescu nu a mai repetat evoluţia entuziasmantă din meciul anterior, cu Elina Svitolina. Românca a abordat partida cu Keys fără curaj, fără efort, fără precizie şi fără forţă în lovituri, comentează News.ro. Cu un serviciu puternic, primul constant în jurul a 180 de km/h, americanca a controlat fără probleme întâlnirea. Ea a profitat de mingile fără lungime şi fără unghi ale adversarei şi făcut mereu pasul în interiorul terenului, de unde a punctat în dese rânduri.
La început, Buzărnescu a reuşit doar două puncte în trei ghemuri, înainte de a apărea pe tabelă, cu serviciul, scor 1-3. Jucătoarea din România a început să mai pună probleme la scorul de 1-5, când a salvat patru mingi de set ale rivalei. Keys a închis apoi setul cu 6-1, după 22 de minute.
Românca de 30 de ani a câştigat primul ghem din setul al doilea şi încă unul, la 1-5, ambele pe propriul serviciu. Keys a servit pentru meci, la 5-2, a avut două mingi de a pune capăt partidei, dar Buzărnescu a obţinut primul ei break de duminică. Din nefericire, aceste momente bune de joc ale Mihaele Buzărnescu au fost oprite de un ghem bun făcut  serviciul de Keys, care s-a impus cu 6-4, după 65 de minute de la start.
Mihaela Buzărenscu rămâne după acest turneu cu primele victorii din carieră la un Grand Slam, la simplu, cu un premiu de 222.000 de euro şi cu 240 de puncte WTA, care o vor urca pentru prima dată în Top 30 WTA.
Ea va continua la dublu, alături de Irina Bara, româncele fiind calificate în optimi.
În faza următoare, Keys o va întâlni pe Barbora Strycova din Cehia, locul 26 WTA, sau pe Iulia Putinţeva din Kazahstan, locul 98 WTA.
ACTUALIZARE 13:16 Meci încheiat. 6-4 în al doilea set pentru Madison Keys, care se califică în sferturi. Mihaela părăsește competiția la simplu, dar nu și Roland Garros-ul, unde a fost surpriza turneului. Urmează să joace în optimi și la dublu, alături de Irina Bara. Coechipiera sa a urmărit-o și susținut-o, duminică, din tribune la meciul de simplu.
ACTUALIZARE 13:13 Încă un punct reușit de Mihaela: 4-5!
ACTUALIZARE 13:10 Mihaela trece prin momente bune și reușește să aducă scorul la 3-5 în setul al doilea.
ACTUALIZARE 13:04. Al doilea punct reușit de Mihaela în această partidă: 5-2 pentru Madison Keys.
ACTUALIZARE 13:00 Este 5-1 pentru Madison Keys în setul al doilea.
ACTUALIZARE 12:58. Madison Keys pare o adversară mult prea puternică pentru Mihaela. Conduce deja cu 4-1 în setul al doilea.
ACTUALIZARE 12:48. E 2-1 pentru Keys și Mihaela Buzărnescu are o ieșire nervoasă.
ACTUALIZARE 12:46 Keys egalează situația: 1-1 în setul al doilea.
ACTUALIZARE 12:42 Mihaela ia primul punct în al doilea set: E 1-0 pentru româncă.
ACTUALIZARE 12:33 Set câștigat de sportiva americană, cu 6-1, însă Mihaela a returnat câteva mingi foarte frumos.
ACTUALIZARE 12:27. Madison Keys se apropie de câștigarea acestui set. E 5-1.
ACTUALIZARE 12:23 Keys reușește doi ași consecutivi și mai câștigă un punct: 4-1.
ACTUALIZARE 12:21 Mihaela reușește primul punct: 3-1 în primul set.
ACTUALIZARE 12:18 Madison Keys începe autoritar meciul. Este deja 3-0 pentru ea în primul set.
ACTUALIZARE 12:10. Meciul a început.
Mihaela Buzărnescu încearcă să rămână în visul pe care îl trăiește la Roland Garros și alături de ea sunt milioane de oameni care au descoperit povestea de viață a româncei și care vor o confirmare a ideii că tenacitatea și munca sunt răsplătite în cele din urmă.
Meciul va avea loc pe arena centrală, Philippe Chatrier și deschide ziua a opta a turneului Roland Garros 2018. 
Buzărnescu este cea mai mare surpriză a ediției de anul acesta a Open-ului Franței. Fără victorie la turneele de Grand Slam până la acest turneu, bucureşteanca a fost cotată ca a 31-a favorită a competiţiei, dar n-a pierdut niciun set în primele trei tururi și a reușit calificarea în optimi, ceea ce a adus-o în reflectoarele presei internaționale.  Și ca o confirmare a faptului că parcursul ei nu este întâmplător, a reușit o calificare în optimi și la dublu , alături de compatrioata Irina Bara. Rezultatele sunt cu atât mai meritorii cu cât și la simplu, si la dublu, Buzărnescu a reușit să elimine favoritele nr.4.
La simplu, românca le-a învins fără probleme pe Vania King (6-3, 6-3) şi Rebecca Peterson (6-1, 6-2), după care a produs una dintre cele mai mari surprize ale turneului: a câştigat cu 6-3, 7-5 contra celei de-a patra jucătoare a lumii, Elina Svitolina.
Buzărnescu  a câștigat luna trecută finala de dublu de la Strasbourg , împreună cu Raluca Olaru. În precedenta competiție la care participase, turneul de la  Praga, ajunsese în finală,  și la dublu, și la simplu, când a pierdut în fața Petrei Kvitova. În ianuarie, realiza cea mai importantă performanță a carierei ei și  se califica în finala turneului de la Hobart,  Australia, pe care a pierdut-o însă în fața belgiencei Elise Mertens. 
Aflată pe locul 33 înaintea turneului, românca a urcat pe 30 în ierarhia WTA Live, cea mai bună din cariera sa, scrie digisport.ro .
Românca de 30 de ani, care la un moment dat a fost nevoită să se retragă din competiții din cauza problemelor de sănătate, a avut o ascensiune nemaipomenită și a intrat în atenția specialiștilor încă de anul trecut. Buzărnescu a urcat peste 600 de locuri din 19 decembrie 2016 (când se afla pe locul 671 WTA) până pe 32 WTA, după ce a cucerit şapte trofee ITF în 2017, iar anul acesta a ajuns în două finale WTA.
Site-ul WTA amintea într-un articol de la sfârșitul lui 2017 dedicat Mihaelei  că sportiva născută la Bucureşti a obţinut titlul de doctor în Educaţie Fizică şi Sport (în 2016, la UNEFS Bucureşti). „Într-un sezon în care apariţia unor personaje variate a atras interesul fanilor tenisului, Mihaela Buzărnescu are locul aproape de capul listei. Iată de ce ar trebui să urmăriţi evoluţiile stângacei în 2018”, recomanda WTA.
Misiunea de azi a Mihaelei Buzărnescu este însă dificilă. Stângace ca și Mihaela, la rândul ei americana Madison Keys (13 WTA) n-a pierdut vreun set în primele trei tururi, pe care le-a disputat cu Sachia Vickery, Caroline Dolehide şi Naomi Osaka.
Finalista de anul trecut de la US Open a fost eliminată de Simona Halep, în optimi, la ultimul turneu jucat, cel de la Roma.
Keys a ajuns anul acesta până în sferturile de finală la Australian Open, unde a pierdut în faţa germancei Angelique Kerber. Americanca de 23 de ani are trei trofee WTA, ultimul dintre ele anul trecut, la Stanford.
Performanțele Mihaelei Buzărnescu în clasamentul WTA sunt cu atât mai mult de apreciat cu cât sportiva din România mărturisea că are doar trei rachete, second-hand, cumpărate de pe site-uri de comerţ online.  „Am doar trei rachete, atât, a patra e puţin crăpată, o ţin pentru antrenamente. Firma Wilson, pe care o reprezint, mi-a spus că nu mai produce aceste rachete. Dacă vreau să semnez contract cu ei trebuie să-mi aleg un model nou. Anul trecut le-am cumpărat de pe Ebay şi am găsit şi pe Amazon unele folosite, dar le-am spart. Niciodată n-am spart atâtea rachete”, spunea Miki, în luna februarie a acestui an. 
Citiți și:   De ce joacă Mihaela Buzărnescu cu rachete second hand, cumpărate de pe internet. Mărturisirea făcută în direct la TV
 Mihaela Buzărnescu este antrenată de tatăl ei, Mihai Buzărnescu.
Acesta a fost întrebat cum ar fi reacționat dacă cineva îi spunea că fiica sa va ajunge în optimi la Roland Garros. „Acum doi ani era cu probleme de sănătate, juca, se oprea. Sincer, nu credeam, nu credeam că ajunge nici în primele 200 la un moment dat; se chinuia, avea clasamentul înghețat. A fost un chin pentru noi. Sincer, eu am crezut în ea. Ea mai puțin credea, pentru că, așa cum am spus, încerca să joace, iar se oprea...”, i-a mărturisit Mihai Buzărnescu corespondentului Digi Sport la Paris .
Nici Mihaelei Buzărnescu nu-i vine însă a crede că-și trăiește visul. La aceeași întrebare, cum ar fi reacționat dacă în urmă cu doi ani cineva i-ar fi spus că o va elimina pe favorita 4 de la Roland Garros, Mihaela a spus: „Nu credeam, făceam mișto, ceva de genul glumești, eu nu pot juca de dureri la genunchi și nu știu dacă o să mai reușesc să joc vreodată tenis. Acum realizez că așa a fost, tot răul spre bine”, a declarat Mihaela.
Tatăl Mihaelei a povestit că pregătește meciurile fiicei sale inclusiv cu ajutorul filmulețelor de pe YouTube. El spune că meciul cu Madison Keys va fi dificil, dar este încrezător și își dorește ca eleva și fiica să rămână în aceeași stare excelentă de sănătate care părea greu de atins în urmă cu câțiva ani. „E greu meciul cu ea pentru că e stângace, e pe val, dar încercăm. Fiecare meci nu e dinainte pierdut sau câștigat, vom juca. Potențial are. Nejucând atâta timp, nu l-a consumat... Acum depinde de sănătate, dacă va fi în continuare la fel...ea de asta n-a jucat. Cam 5 ani de zile n-a jucat, deci nu e uzată. Numai să nu fie iar o problemă medicală”, a spus Mihai Buzărnescu.
Tabloul meciurilor din optimile de finală Roland Garros 2018
