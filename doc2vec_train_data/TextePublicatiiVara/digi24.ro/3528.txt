Două persoane au fost rănite, luni seara, în urma unui accident produs în localitatea bihoreană Sântandrei, în apropiere de Oradea. Maşinile conduse de cele două victime s-au ciocnit frontal cu puţin înaintea orei 20, iar drumul judeţean 797 a fost blocat aproape trei sferturi de oră.
ACTUALIZARE: Potrivit poliţiştilor, accidentul a fost provocat de un bărbat de 39 de ani, din Sântandrei, care venea dinspre Oradea. În momentul în care a încercat să vireze pe un drum secundar, acesta nu a acordat prioritate unui autoturism care venea din sens opus şi s-a ciocnit de acesta. Şoferul de 24 de ani al celui de-al doilea vehicul a suferit răni grave.
Accidentul s-a produs în zona unei linii de cale ferată dezafectată din centrul localităţii. Împrejurările în care s-a produs evenimentul rutier urmează să fie stabilite de poliţişti. Ce se ştie deocamdată este faptul că autovehiculele s-au ciocnit frontal.
Din impactul violent între cele două autoturisme, ambii şoferi au fost răniţi şi au primit ajutorul de urgenţă de la paramedici, echipajul SMURD şi de la salvatori de la Ambulanţă. Victimele au fost transportate de urgenţă la Spitalul Judeţean din Oradea.
Unul dintre şoferi are un traumatism toracic şi o fractură la un picior, iar celălalt a suferit o lovitură în zona pieptului.
Editor web: Adrian Laboş / Operator: Florin Lucuţa
Pe aceeași temă
