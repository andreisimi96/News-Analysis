Fostul preşedinte Traian Băsescu a anunţat duminică seară la un post de televiziune că şi el a purtat discuţii despre mutarea ambasadei României din Israel cu premierul Benjamin Netanyahu şi cu fostul preşedinte Shimon Peres. Băsescu susţine că aceştia l-au întrebat dacă poate muta ambasada, iar el a spus că nu.
“Îmi fac un autodenunţ: acest subiect l-am discutat şi eu (despre mutarea ambasadei din Israel – n.r.). Şi cu (Benjamin – n.r.) Bibi Netanyahu, şi cu Shimon Peres. Ei m-au întrebat dacă pot, eu am răspuns că nu, dar subiectul l-am discutat. De unde până unde înaltă trădare? Este o prostie (...)”, a spus Traian Băsescu, întrebat cum comentează plângerea penală depusă de Ludovic Orban împotriva premierului, potrivit News.ro.
Preşedintele PNL, Ludovic Orban, a depus o sesizare la Parchetul de pe lângă Înalta Curtea de Casaţie şi Justiţie (PICCJ) împotriva premierului Viorica Dăncilă, acuzând-o de uzurparea funcţiei, prezentarea cu rea-credinţă de informaţii preşedintelui României, înaltă trădare şi divulgarea de informaţii secrete de stat, în legătură cu Memorandumul adoptat de Guvern privind mutarea ambasadei României de la Tel Aviv la Ierusalim. Plângerea a ajuns ulteriro la DIICOT, după ce Parchetul instanţei supreme şi-a declinat competenţa în acest caz.
