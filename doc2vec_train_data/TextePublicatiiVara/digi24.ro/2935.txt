Un nou sondaj realizat de IMAS pentru Europa FM arată că Laura Codruţa Kovesi este încă dorită în fruntea DNA. Peste jumătate dintre cei chestionaţi, 58,5%, au răspuns afirmativ. Românii mai cred că factorul politic influenţează justiţia din România, iar cifra este impresionantă: 83% dintre ei sunt de această parere.
Peste 36% dintre români spun că ar participa la un referendum convocat de preşedintele Klaus Iohannis. Asta înseamnă că, pragul de 30% necesar validării unui referendum ar fi, cel mai probabil, depăşit. În oglindă, cu aproximativ două procente mai puţin, oamenii spun că sunt siguri că nu ar participa la o consultare populară.
Un procent covârşitor arată că românii cred că justiţia este influenţată de factorul politic. Peste 80% dintre cei chestionaţi cred asta, în timp ce 17% neagă acest aspect.
Dintre cei care au răspuns afirmativ, peste 70% dintre ei cred că, în ultimul an, influenţa politicului a crescut.
În contextul în care CSM ar vrea să aibă un cuvânt mai greu de spus în numirea procurorilor şefi, sondajul arată că românii îi pun pe primele locuri pe şeful statului şi Consiliul Superior al Magistraturii când vine vorba de desemnarea magistraţilor şefi. Puţin peste 20% dintre români cred că ministrul Justiţiei sau Executivul ar trebui să facă numirile.
Se declară mulţumiţi sau foarte mulţumiţi de modul în care șeful statului se implică în apărarea independenţei justiţiei aproape 43% dintre ei. În schimb, 29% spun contrariul.
Peste 46% dintre cei chestionaţi apreciază activitatea procurorului-şef al DNA. Comparativ, peste 30% dintre ei se declară nemulţumiţi şi foarte nemulţumiţi.
Peste jumătate dintre cei chestionaţi, aproape 59%, vor ca Laura Codruţa Kovesi să rămână în justitie după expirarea mandatului de procuror-șef. În acelaşi timp, aproape 8% dintre ei ar prefera ca procurorul-şef să intre în politică.
Sondajul a fost realizat în perioada 9-13 iunie. 800 de persoane cu vârsta de 18 ani și peste au fost chestionate, iar eroarea de eşantionare este de +/- 3,5%.
