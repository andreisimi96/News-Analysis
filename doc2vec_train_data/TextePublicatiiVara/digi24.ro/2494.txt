Ministerul Afacerilor Externe (MAE) informează că au existat discuţii între autorităţile române şi cele ucrainene cu privire la percheziţiile efectuate la Centrul Cultural "Eudoxiu Hurmuzachi" din Cernăuţi, iar accentul a fost pus pe necesitatea respectării drepturilor minorităţii române în ţara vecină.
"În cadrul unei întrevederi avute luni, la sediul MAE, la nivel de secretar de stat, au fost solicitate ambasadorului Ucrainei în România, Oleksandr Bankov, elemente suplimentare referitoare la circumstanţele efectuării de percheziţii la Centrul Cultural "Eudoxiu Hurmuzachi" din Cernăuţi", precizează MAE.
Cu acest prilej, arată sursa citată, "partea română a subliniat necesitatea ca autorităţile ucrainene să asigure respectarea drepturilor persoanelor aparţinând minorităţii române din Ucraina şi să evite orice acţiuni de natură să ducă la încălcarea acestora sau care să fie interpretate ca elemente de intimidare".
Serviciul de Securitate al Ucrainei (SBU) a efectuat luni percheziţii la Centrul cultural român 'Eudoxiu Hurmuzachi' din Cernăuţi şi în prezent anchetează conducerea acestuia pentru unele materiale care ar conţine "apeluri la încălcarea integrităţii teritoriale a statului" ucrainean. Potrivit site-ului web al SBU, este vorba de prezentarea unei hărţi a României Mari (care include şi nordul Bucovinei) în timpul unui eveniment public, desfăşurat la Cernăuţi, informează marţi portalul Bucpress.eu.
SBU a descins luni la sediul unei organizaţii a etnicilor români din Cernăuţi, suspectată de difuzarea de literatură şi hărţi "care ar atenta la integritatea statului ucrainean", au transmis media ucrainene, între care agenţia de presă Interfax.ua.com.
Percheziţiile au avut loc în cadrul unui dosar penal intentat în baza articolului 110 al Codului Penal al Ucrainei. "Angajaţii SBU au constatat că hărţile au fost imprimate pentru promovarea aniversării în Ucraina a 100 de ani de la crearea 'României Mari'", se menţionează în comunicatul SBU, citat de media de la Kiev.
Cu toate că pe pagina de internet oficială a SBU nu se menţionează despre care asociaţie românească este vorba, presa din Ucraina, inclusiv unele posturi de televiziune, au realizat reportaje cu filmări la sediul Centrului cultural român "Eudoxiu Hurmuzachi", notează Bucpress.eu.
Potrivit SBU, membrii societăţii au distribuit texte de literatură care pot fi interpretate ca apeluri la restabilirea "adevărului istoric" prin anularea unor documente internaţionale şi interstatale existente şi "readucerea" nordului Bucovinei, Basarabiei de Nord şi Basarabiei de Sud în componenţa României. SBU subliniază că ancheta este în curs de desfăşurare şi că va publica rezultatele investigaţiei.
Contactat de BucPress, preşedintele Centrului cultural român "Eudoxiu Hurmuzachi", Vasile Tărâţeanu, a declarat că în timpul percheziţiilor au fost ridicate toate hărţile României anului 1918, exemplare din revistele "Glasul Bucovinei", ziarul "Neamul Românesc" şi unele cărţi cu conţinut istoric.
