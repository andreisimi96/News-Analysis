Peste 200 de vinuri oferite de 26 de producători români și străini vor putea fi degustate în cadrul primului salon din Oradea, dedicat vinului. Acesta va fi găzduit, timp de trei zile, în Cetatea din Oradea. Organizatorii dau asigurări că în cadrul Salonului Millesime vor fi prezentate vinuri alese, care nu sunt găsite pe rafturile marilor magazine.
„Aici nu veţi găsi vinurile sau foarte puţine pe care le găsiţi în supermaketuri. Millesime înseamnă, de fapt, excelenţa şi este un termen dedicat exclusiv vinului şi atunci salonul vinurilor excelente, spus altfel. Vom avea vinuri premium şi super-premium”, spune Dorin Popa, organizator.
La Salonul de Vinuri Millesime sunt așteptați peste o mie de vizitatori. Pe lângã degustãri, aceștia vor putea participa la șase masterclass-uri pe diferite teme.
„Sunt, practic, cursuri cu degustare de vinuri asistate şi susţinute de către profesionişti, de către oameni cu pregătire în domeniu, fie că e vorba de vinificatori, fie că e vorba de degustători profesionişti, importatori sau somelieri”, a explicat Bogdan Bocşe, organizator.
„Aici producătorii nu vor sta să dea de băut, ci vor da informaţii, pentru că vinul trebuie transmis cu o poveste în sine şi asta vrem: să învăţăm, de fapt, ce înseamnă ideea de cultură şi civilizaţie, de ceea ce înseamnă valoare începând de la terapeutic, valoare începând de la identitatea fiecărei podgorii”, a declarat Dorin Popa.
Taxa de intrare este 50 de lei/persoanã pentru o zi și 125 de lei pentru cele trei zile ale evenimentului. Prețul unui masterclass va fi cuprins între 50 și 100 de lei.
Reporter: Bianca Firezar
