Pasajul Popa Şapcă şi strada cu același nume din Timișoara - ambele au fost lărgite, modernizate şi inaugurate ca în vremurile de odinioară. Cu cvartet de suflători scos în stradă, șampanie, tăierea panglicii şi chiar înmânarea de diplome. Iar primul care a avut voie să circule prin pasaj nu putea fi altul decât edilul-şef al urbei, Nicolae Robu...
Aşa şi-a făcut apariția în pasajul Popa Şapcă primarul Timișoarei, Nicolae Robu. Inaugurarea s-a făcut pe ritmuri de fanfară.  Edilul-şef a dorit şi să înmâneze diplome tuturor celor implicați în realizarea obiectivului. Zeci de persoane au stat în soare pentru a primi „onorul". Pentru a marca măreția momentului - lărgirea unui pasaj promis vreme de mulți ani, sub diferite administrații -, autoritățile locale au tăiat şi panglica şi au deschis şi șampania. Primarul nu a băut din vinul spumant pentru că urma să se urce la volan. A ținut să fie primul care testează asfaltul de pe Popa Şapcă. După edilul-şef, şi ceilalţi şoferi au primit liber la circulație prin pasajul lărgit şi modernizat.
Autoritățile estimează că prin pasajul Popa Şapcă modernizat vor trece zilnic peste 60.000 de mașini. Șoferii au la dispoziție 6 benzi de circulație pe sub pod şi 4 pe strada cu același nume”, relatează Caterina Ledrer, jurnalist Digi24 Timişoara.
”Foarte mișto. Deocamdată nu e aglomerat, dar arată bine, sunt mai multe benzi, sper să fluidizeze circulația, a spus un șofer.
„Este uimitor. Ajungem mult mai repede la destinație”, a spus un altul.
Șantierul a început în vara anului 2016. După o investiție de aproape 28 de milioane de lei, cu TVA, şi doi ani de șantier, aglomerația din zonă ar trebui să dispară. La fel şi veșnica problemă de acolo - inundarea pasajului la fiecare ploaie.
”Când ploaia depășește un anumit nivel de intensitate, pompele pornesc automat, pompează apa în acele rezervoare care se întind pe 50 de metri în subteranul străzii Demetriade. Iar când ploaia se oprește, din acele rezervoare apa este transmisă în sistemul de colectare a apelor pluviale ale orașului”, a declarat Nicolae Robu, primarul Timişoarei.
În zonă au fost plantați sute de arbori, s-au amenajat locuri de parcare şi o nouă structură metalică pentru calea ferată.
reporter: Caterina Ledrer/ operator: George Ştefăniţă
