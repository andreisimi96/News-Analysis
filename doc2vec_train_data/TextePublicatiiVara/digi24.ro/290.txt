Unde vor fi relocați elevii &Scedil;colii 124 din Bucure&scedil;ti
Unde vor fi relocați elevii &Scedil;colii 124 din Bucure&scedil;ti
Elevii Şcolii nr.124 vor fi relocaţi şi vor învăţa la alte unităţi de învăţământ, a declarat, luni, purtătorul de cuvânt al IŞMB, Marian Banu. Orarul va fi afişat la vedere, în cursul zilei de azi, la unităţile de învăţământ.
Copiii din clasele pregătitoare vor fi relocaţi la Grădiniţa nr.35, cei din clasele I-IV vor învăţa la Şcoala nr.126, iar elevii de gimnaziu la Şcoala nr.143.
Potrivit inspectorului, incendiul nu a afectat foile matricole, cataloagele şi arhiva unităţii şcolare.
„Au fost salvate foile matricole, cataloagele şi arhiva unităţii şcolare. Nu a ars niciun document esenţial”, a declarat Marian Banu, potrivit Agerpres.
Totodată, purtătorul de cuvânt al IŞMB a anunţat că examenul de evaluare naţională care urmează să fie susţinut de elevii claselor a VIII-a nu va fi afectat, urmând a se desfăşura cel mai probabil la Şcoala nr.143.
La Şcoala nr.124 învăţau peste 700 de elevi.
Pompierii Inspectoratului pentru Situaţii de Urgenţă (ISU) Bucureşti-Ilfov au intervenit câteva ore pentru stingerea unui incendiu izbucnit în cursul nopţii de duminică spre luni, în jurul orei 3,00, la acoperişul Şcolii nr. 124, de pe strada Mărgeanului nr. 10 din sectorul 5 al Capitalei.
În 2001, pentru instituţia de învăţământ a fost emis aviz de securitate la incendiu, pentru lucrări de consolidare şi refuncţionalizare şcoală generală. Până la momentul actual, şcoala nu a obţinut autorizaţia de securitate la incendiu.
