Organizația non-profit ExpertForum a publicat un raport de analiză a cărui concluzie este că liderul PSD, Liviu Dragnea, și primarul Capitalei, Gabriela Firea, au pierdut credibilitate din cauza scandalurilor din ultimele două săptămâni.
Cifrele prezentate de ExpertForum au fost generate prin analiza datelor oferite de platforma ZeList Monitor și include nu numai date din social media, ci și din bloguri independente, comunități, forumuri de discuții, site-uri de știri sau portaluri.
Analiza ExpertForum arată că, în ultimele două săptămâni, credibilitatea lui Liviu Dragnea și a Gabrielei Firea au scăzut, din cauza discuțiilor care s-au iscat atât după mitingul PSD, cât și după ce primarul Capitalei a urcat pe scenă alături de Simona Halep și a fost huiduită de oamenii veniți pe Arena Națională să o aclame pe sportivă.
ExpertForum trage patru concluzii în urma analizei. Prima arată că apariția Gabrielei Firea pe stadion a eclipsat discuțiile legate de mitingul PSD din 9 iunie. A doua arată că principalele teme ale mitingului PSD, precum Soros sau statul paralel, nu au prins, discuţia publică fiind centrată pe persoana celor doi lideri PSD (şi pe partid ca atare), nu pe ce au vrut ei să transmită.
ExpertForum remarcă, de asemenea, că ponderea celor doi în imaginea publică s-a schimbat. Accentul a fost pus pe persoana Gabrielei Firea, în timp ce Liviu Dragnea a căzut în plan secundar, dar cu preţul unei prăbuşiri accentuate de percepţie pentru primarul Capitalei: de la vag pozitiv înainte de mitingul PSD, la puternic negativ după episodul Halep.
„Sentimentul față de Liviu Dragnea nu a crescut ci a rămas stabil negativ, ca şi înainte de marele efort public al PSD în Piaţa Victoriei; cu alte cuvinte mitingul nu a avut ecoul scontat de principalul său promotor”, mai arată organizația.
Raportul integral poate fi consultat aici
