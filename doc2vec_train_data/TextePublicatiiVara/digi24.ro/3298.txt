Gropi, denivelări, petece de asfalt făcute să reziste doar câteva săptămâni - așa arată unul dintre cele mai circulate drumuri turistice din Hunedoara. Șoseaua care leagă municipiul Orăștie de comuna Costești, de unde se pleacă spre cetățile dacice din Munții Orăștiei, nu a fost niciodată reparată integral, în ciuda faptului că e veche de peste 5 decenii. Consiliul județean, care administrează drumul, abia acum a început documentația pentru obținerea unor fonduri europene. 
”Construit în urmă cu mai bine de 50 de ani, drumul nu a fost niciodată complet reabilitat. E nevoie aici de amenajarea unor rigole, de reasfaltare și, acolo unde este posibil, de lărgirea șoselei”, relatează jurnalistul Andrada Velciov.
Pentru reabilitarea completă a celor aproape 20 de km ai drumul județean 705A ar fi nevoie de 30 de milioane de lei. Pe aici trec peste 60 de mii de turiști în fiecare an. Șoseaua este singura cale de acces spre cetățile dacice din Munții Orăștie. Starea proastă a carosabilului este o adevărată încercare pentru cei care se încumetă să străbată cei 20 de km de drum.
Abia acum Consiliul Județean Hunedoara caută soluții pentru obținerea banilor. Fondurile europene par să fie cea mai la îndemână variantă. Este, însă, una de durată, care implică atât o perioadă de evaluare a proiectului, cuprinsă între 3-6 luni, cât și un termen de până la un an a procedurilor de achiziție.
”Încercăm să întocmim toată documentația necesară și să scriem cererea de finanțare astfel încât să putem introduce până în data de 2 iulie. Optimist vorbind, am avea șansa ca în prima jumătate a anului 2019 să înceapă lucrările de modernizare”, a spus Sorin Vasilescu, vicepreședintele CJ Hunedoara.
Nu este singurul drum turistic din Hunedoara care așteaptă de ani buni reparații capitale. Șoseaua care leagă Hunedoara de lacul Cinciș, zonă de agrement în care ajung vara zeci de mii de turiști, este aproape impracticabil. La mai bine de 4 decenii de când a fost construit, drumul nu a fost niciodată modernizat.
reporter: Andrada Velciov/ operator: Tiberiu Mariș
