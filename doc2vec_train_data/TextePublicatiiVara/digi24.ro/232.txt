Trei persoane, o femeie şi doi bărbaţi, au murit duminică în urma unui accident rutier care a avut loc pe DN1, la ieşirea din Codlea.
Actualizare 20:15 -   Conform poliţiştilor, un autoturism înmatriculat în judeţul Braşov, cu patru ocupanţi, care circula pe DN 1, dinspre Sibiu spre Braşov, a pătruns pe contrasens la ieşirea din Codlea,  fiind lovit in partea lateral dreapta de un alt autoturism înmatriculat tot în Braşov, cu doi ocupanţi, care circula spre Sibiu, potrivit News.ro.
"În urma accidentului, pasagerii de pe bancheta din spate a vehiculului care a pătruns pe contrasens, un bărbat de aproximativ 35 de ani şi o femeie de aproximativ 30 de ani, au fost proiectaţi în afara autoturismului şi au decedat", anunţă Poliţia.
Ceilalţi doi ocupanţi ai aceluiaşi vehicul, un bărbat de aproximativ 60 ani şi o femeie de aproximativ 55 ani au suferit răni grave, ulterior bărbatul decedând.
A fost solicitată intervenţia unui elicopter pentru transportarea victimelor la spital.
În celălalt vehicul se aflau doi pasageri, bărbat şi femeie, cu vârsta de aproximativ 20 ani,  care se pare că ar fi suferit vătămări uşoare.
"Pe DN1 Codlea - Vlădeni, la kilometrul 186, judeţul Braşov, a avut loc un accident rutier, în care au fost implicate două autoturisme. Cauza producerii a fost pătrunderea pe contrasens. În urma evenimentului două persoane au decedat iar alte trei fost rănite grav. Circulaţia rutieră este oprită", arată sursa citată.
În zona producerii accidentului s-au format coloane de autovehicule pe mai mulţi kilometri, arată Infotrafic.
Centrul Infotrafic din Inspectoratul General al Poliţiei Române informează că în jurul orei 18,00, din cauza aglomeraţiei, traficul rutier pe sensul de coborâre al DN1 Braşov - Ploieşti se desfăşoară îngreunat între staţiunile montane Predeal - Buşteni şi Sinaia şi zona localităţii prahovene Comarnic. 
