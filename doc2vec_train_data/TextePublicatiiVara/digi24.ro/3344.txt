Donald Trump a ordonat Pentagonului să înceapă imediat procesul de înfiinţare a unei forţe spaţiale, o a şasea ramură a armatei americane.
Liderul de la Casa Albă a precizat că, pentru a apăra ţara, o simplă prezenţă în spaţiu nu este de ajuns. America trebuie să domine spaţiul.
„Când vine vorba despre apărarea Americii, nu este suficient să avem o prezenţă americană în spaţiu. Trebuie să existe dominaţie americană în spaţiu. Atât de important. Foarte important, încât ordon Departamentului Apărării şi Pentagonului să înceapă imediat procesul necesar pentru stabilirea unei forţe spaţiale ca a şasea ramură a forţelor armate. Este un anunţ mare. Vom avea Forţele Aeriene şi Forţele Spaţiale, separate, dar egale”, a declarat Donald Trump, preşedintele SUA.
Ideea a fost lansată de Donald Trump în martie, în discursul privind strategia de securitate naţională.
Crearea acestor forţe spaţiale va avea nevoie de aprobarea Congresului. Şi a început deja o dezbatere aprinsă între cei care susţin ideea şi cei care vor ca noua structură să facă parte din Forţele aeriene ale SUA.
