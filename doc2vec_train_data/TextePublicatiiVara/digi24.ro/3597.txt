Preşedintele Comisiei speciale privind modificarea legilor justiţiei, deputatul PSD Florin Iordache, spune că modificările aduse Codului penal pun accent pe respectarea legii şi pe „diminuarea abuzurilor”. Acesta a repetat că stabilirea unui prag pentru abuzul în serviciu şi redefinirea infracţiunii nu a fost o miză pentru majoritatea parlamentară.
„Azi (luni – n.r.) am finalizat dezbaterile şi la Codul penal, un Cod penal care cred eu că pune în principal accent pe respectarea legii şi pe diminuarea abuzurilor, pentru că am constatat că, în ultima perioadă, în foarte multe cazuri cetăţeni care ani de zile au fost târâţi în justiţie şi în final au fost achitaţi. În aceste condiţii, din punctul meu de vedere, nu sunt decât două concluzii: fie există o rea-credinţă şi gravă neglijenţă, şi atunci trebuie să ne uităm în legea care stabileşte statutul judecătorilor şi procurorilor, înseamnă că acolo s-a făcut o cercetare abuzivă, fie legea este atât de neclară încât dă posibilitatea în anumite cazuri să existe această cercetare abuzivă a cetăţenilor”, a spus Florin Iordache.
„Eu consider că în acest moment Codul penal, aşa cum a rezultat în urma dezbaterilor, şi care va intra mâine (marţi – n.r.) în dezbaterea Senatului, şi va ajunge la Camera Deputaţilor (…) este o lege mai bună. Cu toţii ne dorim ca în primul rând abuzurile să fie stopate. În acelaşi timp ne dorim ca toţi cei care încalcă legea să plătească şi, fără îndoială, aşa cum am reglementat în acest moment, eu consider că este un pas înainte în concordanţă cu ceea ce ne-am propus”, a mai spus el.
Iordache a comentat și reacția DNA, potrivit căreia că după modificările aduse Codului penal vor fi închise mai multe dosare: „Nu ne-am propus, ne-am propus să nu mai existe posiblitatea abuzurilor, ca acei cetăţeni care abuziv ani de zile au fost târâţi în instanţă şi după ani de zile de instanţă s-a constatat că aceşti oameni au fost achitaţi, să nu mai avem în continuare oameni nevinovaţi care să fie târâţi şi asupra cărora să existe acea prezumţie de «penal». Penali sunt cei care atunci când o instanţă definitivă se pronunţă şi acel om este condamnat. Până atunci există prezumţia de nevinovăţie pe care noi am stabilit-o”.
Referitor la abuzul în serviciu, preşedintele Comisiei speciale a spus că s-a ţinut cont de cele două decizii CCR cu privire la infracţiune, reiterând că nu prejudiciul era important pentru PSD, la fel cum nici redefinirea abuzului în serviciu nu a fost o miză.
„Am ţinut cont de cele două hotărâri ale CCR care ne cereau să definim foarte clar abuzul în serviciu. Pentru noi, în acest moment, nu neapărat prejudiciul era cel mai important. Pentru că aţi văzut că atunci când discutăm de un prejudiciu a fost acel prag minimal stabilit de Ministrul Justiţiei. Am dorit să stabilim foarte clar că acel funcţionar public, atunci când în atribuţiile sale are o lege sau o Ordonanţă sau o Ordonanţă de urgenţă şi trebuie să îndeplinească anumite atribuţii şi în atribuţiile sale de serviciu încalcă voit, că încalcă pentru a obţine un anumit folos material, acea persoană trebuie să răspundă. (…) A trebuit să definim (abuzul în serviciu – n.r.), dar nu a fost o miză pentru noi abuzul în serviciu. Abuzul în serviciu este un articol ca oricare altul în Codul penal”, a mai spus deputatul.
Comisia specială pentru modificarea legilor justiţiei, condusă de deputatul PSD Florin Iordache, a adoptat, luni, modificarea articolului 297 din Codul penal cu privire la infracţiunea de abuz în serviciu, astfel că infracţiunea nu se pedepseşte dacă prejudiciul este până în salariul minim brut pe economie - 1.900 de lei. În plus, se consideră abuz în serviciu dacă scopul este de a obţine foloase materiale necuvenite pentru sine, soţ sau rude până la gradul II. În timpul dezbaterilor, deputatul PSD Oana Florea a propus abrogarea infraţiunii de abuz în serviciu. De asemenea, comisia specială a eliminat din sfera infracţiunii de abuz în serviciu elaborarea, emiterea sau aprobarea actelor normative de către Parlament şi Guvern, iar articolul 298 din Codul penal privind neglijenţa în serviciu a fost abrogat. Totodată, comisia a decis modificarea definiţiei din Codul penal a grupului infracţional organizat, în sensul că nu constituie grup infracţional organizat grupul format ocazional în scopul comiterii imediate a uneia sau mai multor infracţiuni şi fără a avea o continuitate.
