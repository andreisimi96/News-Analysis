Un bărbat din Grecia căsătorit cu o femeie din România a depus o plângere la Protecția Consumatorilor după ce a rămas fără bagaj pe drumul din Grecia spre Iași. Reprezentanții firmei din România au refuzat să-l ajute, spune grecul.
Bărbatul s-a întors din Grecia săptămâna trecută, cu un autocar al firmei Lilian Express. Acesta și-a lăsat bagajul la cala, iar la destinație și-a dat seama că nu mai este acolo. Bărbatul nu știe dacă bagajul s-a pierdut sau a fost furat de un alt pasager care a coborât mai devreme.
„Mi-au spus că trebuia să am eu grijă de bagaj, că ei nu-şi asumă, că ce, «nu ştiţi că se fură?». Adică trebuia să cobor şi eu la fiecare oprire, de câte ori cobora un pasager, şi să caut printre bagaje, să văd dacă mai e acolo? De la Roman am fost trimişi şase persoane cu altă maşină, deoarece autocarul pleca la Suceava. Atunci şoferul a spus că nu-l găseşte. A tot sunat soţia mea atât pe şofer, care a zis ca e posibil să se fi încurcat printre bagajele de Suceava, cât şi la firmă. Mereu ni s-a spus că persoana cu care trebuie să vorbim nu este”, a povestit grecul, Cristos Andrianopoulos, pentru cotidianul Ziarul de Iaşi .
Contactați de sursa citată, reprezentanții Lilian Express au declarat că: „Deţinem asigurare de bagaje şi călători, dar asiguratorul nu despăgubeşte, este menţionat şi în condiţiile generale de călătorie (sunt menţionate pe bilet) că dânsul trebuia să aibă grijă de bagaj. Regretăm acest incident şi ne pare rău că nu îl putem ajuta pe dl. Andrianopoulos Cristos în această situaţie”.
