„Solo: A Star Wars Story" este filmul-eveniment al acestei săptămâni. S-a lansat vineri în cinematografele din toată lumea, după ce a avut o primă proiecție de gală la Festivalul de la Cannes, care s-a încheiat de curând.
„Solo: A Star Wars Story” este un film de sine stătător din franciza Star Wars. Filmul fost descris ca un space-western și este regizat de un multiplu premiat cu Oscar - Ron Howard.
Pelicula spune povestea devenirii lui Han Solo de la un adolescent orfan care fură mașini, la un tânăr contrabandist care fură nave spațiale.
În rolul lui Solo a fost distribuit un cvasi-necunoscut, Alden Ehrenreich. Nu-i vorbă, „Star Wars” e a doua cea mai de succes franciză din istoria cinematografiei și poate genera încasări consistente chiar și fără nume mari pe afiș. Doar că seria Star Wars mizează foarte mult pe nostalgie, iar noul Han Solo are de luptat aici cu vechiul Han Solo.
George Lucas, creatorul Star Wars, și l-a imaginat pe Han Solo ca pe un „James Dean care pilotează nave spațiale”. Iar Alden Ehrenreich are cu siguranță șarmul necesar pentru a duce mai departe personajul.
Alden Ehrenreich Foto: Guliver/Getty Images
Dar nu a fost deloc un proces ușor. „Solo: A Star Wars Story” a devenit fără să vrea cel mai scump film din serie. Și asta pentru că cei doi regizori inițiali au fost concediați înainte de terminarea producției pe motiv că duceau filmul într-o zonă mult prea comică. În locul lor a fost adus Ron Howard – premiat cu Oscar pentru „A Beautiful Mind” - care a refilmat 70% din film în timp record.
Cu toate problemele de producție, „Solo: A Star Wars Story” are toate șansele să decoleze la box-office și să devină unul dintre marile hituri ale anului.
E o poveste clasică a maturizării, una pe care am mai văzut-o des în filmele hollywoodiene și a cărei schemă o găsim în toate manualele de scenaristică. Eroul este nevoit să plece în lumea largă, dar lasă în urmă o mare dragoste, la care speră să se întoarcă cândva. Pe parcurs se întâlnește cu o serie de personaje care îi vor șlefui caracterul.
Woody Harlesson este cel mai sonor nume din distribuție și îl interpretează pe mentorul lui Han Solo. Iar Emilia Clarke, mai cunoscută drept „mama dragonilor” din serialul Game of Thrones, este personajul feminin central. Apare, desigur, și Chewbacca, bipedul păros care va deveni copilotul lui Han Solo.
Han Solo este rolul care l-a făcut celebru pe Harrison Ford - dar și reversul e la fel de adevărat. Han Solo a fost declarat cel mai „cool” personaj din Star Wars și apare constant în topurile celor mai îndrăgiți eroi de film. Cu un public atât de fidel și de pretențios, găsirea celui mai bun înlocuitor pentru Harrison Ford a fost cel mai greu pariu al realizatorilor.
Alden Ehrenreich a fost primul care a dat probă pentru rol, dar regizorii au mai testat încă alți 3.000 de actori pentru a fi siguri că au făcut alegerea corectă.
