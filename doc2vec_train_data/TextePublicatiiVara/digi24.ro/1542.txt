După ce aventura unui turist străin în mijloacele RATB a fost viralizată pe net, o echipă Digi24 a făcut un experiment. A încercat să vadă cu ce se confruntă un străin care, odată ajuns pe Otopeni, vrea să circule cu mijloacele de transport în comun. Prima dificultate e chiar la ghişeele RATB, unde vânzătorii nu ştiu engleză, vorbesc doar prin semne. Apoi, în faţa aparatului de validare, toate informaţiile sunt doar în limba română. Ca să răzbească prin micul Paris, turiştii străini trebuie să apeleze la alţi călători.
-Şi cum îl folosim, ce facem cu el? E un card sau cum arată?
-Uite-aici, pui pe aia ....
Un călător se oferă să ne ajute şi ne arată pe desen cum ar trebui procedat.
-Şi trebuie să apăsăm ceva?
-Nu, în autobuz, în autobuz...
-Nu aveţi nicăieri scris în engleză?
Aparatele din autobuz au afişaj doar în limba română, însă găsim un panou şi în engleză care ne explică că un semnal sonor scurt ne va anunţa că am validat corect cardul. Pe drum, ne întâlnim cu un turist portughez, care ne spune că la ei lucrurile sunt mai simple:
-Cumperi biletul, dar nu trebuie să îl pui în niciun aparat. Nu aveţi semne, nimic în engleză.
-Deci, poate fi complicat?
-Pentru cineva căruia îi e ruşine să pună întrebări, da.
Ajungem în Gara de Nord, capătul de linie al unuia dintre autobuzele care preiau călătorii de la aeroportul Otopeni. Ne întâlnim cu un turist din Elveţia care vrea să ajungă la Grădina Botanică şi îl oprim chiar când e pe punctul de a se urca în autobuz fără bilet.
-Nu e posibil să îl cumperi în autobuz?
