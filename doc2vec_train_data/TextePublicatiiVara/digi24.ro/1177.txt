Vulcanul Focului, unul dintre cei mai activi din lume, a erupt noaptea trecută în Guatemala. A făcut peste 60 de morţi şi sute de răniţi. Pe o rază de zeci de kilometri, totul a fost îngropat în cenuşă. Trei zile de doliu naţional au fost declarate în statul din America Centrală.
Erupţia vulcanului Fuego a fost una bruscă şi foarte violentă. Coloana de cenuşă a atins o înălţime de 8 kilometri. Tone de lavă au fost împrăştiate la zeci de kilometri depărtare. Oamenii au fugit cu ce aveau pe ei.
-Nu au scăpat toţi, cred că au fost îngropaţi.
-Cum aţi reuşit să scăpaţi?
-Am văzut lava cum curge pe câmpul de porumb şi am fugit către deal.
-Câţi membri are familia dumneavoastră?
-Au fost îngropaţi?
-Cred că da.
Un val de lavă a lovit un sat din apropierea vulcanului, unde casele au luat foc.
„Plecasem de acasă şi mă duceam la magazin, când mi-am dat seama că lava venea pe stradă şi acoperea terenurile, strada. Am reuşit să-mi găsesc în viaţă doi copii, dar cele două fiice, nepotul şi fiul meu nu mai sunt, laolaltă cu restul familiei”, spune un supraviețuitor.
La o zi de la erupţie, echipele de intervenţie au ajuns în unele zone calamitate, dar munca lor este extrem de grea.
„Provocarea este că vulcanul e activ, iar materialul din jur este fierbinte. Asta face operaţiunea de salvare dificilă, fiindcă vorbim de temperaturi de 30 de grade Celsius resimţite chiar şi acum la nivelul solului”, spune Rafael Salguero, membru al echipei de intervenţie.
Autorităţile au decretat alertă roşie în trei dintre provinciile ţării şi au anunţat că aproape două milioane de oameni sunt afectaţi de această erupţie.
