Descoperire șocantă într-un apartament din Spania, la patru ani distanță de la dispariția proprietarei.
Vecinii Mariei Amaparo Plaza, din Valencia, nu au mai văzut-o pe aceasta de patru ani și au presupus că s-a mutat, scrie cotidianul El Pais .
Femeia ar fi avut astăzi 78 de ani.
Adevărul a ieșit însă la iveală recent, când un vecin a tras cu ochiul pe fereastră în apartamentul Mariei.
Identificat doar sub numele Cesar de ziarul Levante-EMV , bărbatul a spus că un detaliu i-a atras atenția, părându-i-se suspect: faptul că aceleași haine stăteau de luni întregi la uscat pe frânghie.
Așa că a decis să arunce o privire pe geamul de la bucătărie. Ceea ce a văzut înăuntru, l-a lăsat fără aer.
Pompierii și polițiștii au spart ușa apartamentului, descoperind trupul mort al bătrânei mumifiat în condiții naturale. În aer nu se simțea niciun miros pregnant de putrefacție, nimic care să dea de înțeles vecinilor că în acel apartament se afla un cadavru.
Poliția a precizat că nu există urme de violență și că cel mai probabil bătrâna a murit din cauze naturale.
