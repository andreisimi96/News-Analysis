Președintele comisiei speciale pentru Legile Justiției, Florin Iordache, a declarat că articolul privind abuzul în serviciu va fi finalizat cât mai curând și că dacă există un prejudiciu, cazul ar trebui rezolvat în civil, nu printr-un dosar penal.
„Vrem să închidem odată această definiție a abuzului în serviciu, pentru că prea s-au întâmplat aceste abuzuri în ultima perioadă și acestea nouă ne-au dat de gândit. Vom discuta. Înțeleg că există și o propunere din partea Ministerului Justiției cu un prag minimal, dar, repet, e foarte important să nu mai existe abuzuri. Dacă există prejudiciu, nu înseamnă că trebuie să existe dosar penal. Se va merge în civil, se recuperează banii și gata”, a declarat Florin Iordache la Antena 3, potrivit Ziare.com .
În ședința de joi a Comisiei Iordache, parlamentarii au amânat pentru luni dezbaterea și votul asupra celui mai controversat amendament, cel privind abuzul în serviciu.
