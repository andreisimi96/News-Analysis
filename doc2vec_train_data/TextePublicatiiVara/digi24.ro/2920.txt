Ambasadorul României în Germania, Emil Hurezeanu, apreciază că o eventuală suspendare a preşedintelui Klaus Iohannis ar însemna o modificare severă care ar duce la fragilizarea stabilităţii politice în România, ceea ce ar avea efecte, relatează Agerpres .
"Nu mă amestec în afacerile politice interne, decât ale Germaniei cât sunt ambasador acolo, în sensul că mă informez în legătură cu întâmplările de acolo, dar modificări severe care ar duce la fragilizarea stabilităţii politice în România au şi vor avea efecte nu numai în Germania, în primul rând în România", a declarat, vineri, Emil Hurezeanu, întrebat dacă o eventuală suspendare a şefului statului ar afecta relaţiile dintre România şi Germania.
Ambasadorul a precizat însă că "nu este îngrijorat în legătură cu România".
Potrivit Agerpres , Emil Hurezeanu a primit vineri titlul de Doctor Honoris Causa al Academiei Forţelor Terestre "Nicolae Bălcescu" din Sibiu, ca răsplată pentru contribuţia sa "la promovarea şi dezvoltarea domeniului filologiei, ca scriitor, publicist sau jurnalist", a arătat rectorul Ghiţă Bârsan.
Născut la Sibiu, Hurezeanu este şi cetăţean de onoare al municipiului.
