Peste 30 de persoane şi-au pierdut viaţa şi multe alte sunt rănite în urma furtunilor şi fulgerelor înregistrate în estul şi nordul Indiei, a declarat marţi un responsabil guvernamental citat de agenţia Xinhua.
Decesele au fost raportate în statele Bihar şi Jharkhand (est) şi Uttar Pradesh (nord) în ultimele 24 de ore, după ploile torenţiale, însoţite de furtuni şi vânturi puternice, care au lovit această parte a Indiei, potrivit Agerpres.
"12 persoane au murit în Bihar (...), alte 12 în statul vecin Jharkhand şi nouă în Uttar Pradesh. De asemenea, circa 28 de persoane au fost rănite în urma fulgerelor şi furtunilor înregistrate în Jharkhand", a indicat un responsabil al Departamentului de gestionare a dezastrelor.
Cele mai multe decese au survenit în contextul prăbuşirii caselor, stâlpilor de electricitate şi copacilor în urma furtunilor, a completat acesta.
Potrivit Departamentului de Meteorologie din India, ţara va fi afectată de ploi şi în următoarele 24 de ore, urmând ca precipitaţiile să afecteze şi statele sudice Kerala şi Karnataka, dar şi Insulele Andaman şi Nicobar.
"Pescarii au fost sfătuiţi să nu se aventureze în larg în aceste zone", a adăugat oficialul citat.
Pe aceeași temă
Meteo &vert; Prognoza vremii în intervalul iunie - august
Cum va fi vremea în minivacanța de Rusalii
