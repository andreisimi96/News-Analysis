Uniunea Europeană a avertizat luni că bunuri americane în valoare de până la 294 de miliarde de dolari vor fi taxate într-o serie de contramăsuri dacă preşedintele american Donald Trump va impune taxe vamale pentru importurile de autoturisme, scrie AFP.
Trump a declarat că europenii reprezintă o problemă la fel de mare precum China în privinţa pieţei de schimb şi a ameninţat că va impune o taxă vamală de 20% pentru importurile de maşini. potrivit News.ro .
Într-o scrisoare către autorităţile americane, Comisia Europeană a creat o imagine sumbră a economiei americane în cazul în care Trump va merge până la capăt cu ameninţarea sa.
„Analizele economice confirmă că o taxă mărită pentru aceste produse va afecta în primul rând economia americană”, se arată în scrisoare.
Comisia a precizat că „bunuri în valoare de până la 294 de miliarde de dolari ar putea fi vizate de contramăsuri în mai multe sectoare ale economiei americane”, echivalentul a 19% din totalul exporturilor americane din 2017.
Comisia a vorbit, de asemenea, despre cum companiile europene din industria auto aduc o contribuţie importantă la economia americană.
„În 2017, companiile din UE cu sediul în SUA au produs aproximativ 2,9 milioane de automobile, adică 26% din totalul producţiei americane” afirmă Comisia.
Aceste companii au generat 120.000 de locuri de muncă pentru americani, directe sau indirecte.
