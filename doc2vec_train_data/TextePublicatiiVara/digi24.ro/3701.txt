În România nu există examen național fără… probleme. O confirmă și Bacalaureatul din acest an. Joi, la proba de Informatică, enunțul unuia dintre subiecte a stârnit un val de controverse. Formularea incompletă a cerinței a făcut ca unii dintre elevi, în mare parte olimpici, să răspundă corect, dar în același timp, greșit, potrivit baremului de corectare. Sesizat de elevi și dascăli, câteva ore mai târziu, Ministerul Educației Naționale a modificat baremul astfel că ambele variante de răspuns sunt considerate corecte.
„În enunțul problemei se vorbește despre graf, “graf orientat”; or, grafurile orientate sunt de două feluri. Nu specifică aici că ar fi vorba de un anumit tip de graf”, explică mama unei eleve.
Enunțul incomplet și implicit ambiguu a făcut ca elevii, în special cei olimpici, să găsească o rezolvare diferită a problemei decât cea prevăzută în baremul inițial de corectare. Rezolvare pe care și dascălii au agreeat-o ca fiind corectă.
„Elevii mei au intrat așa într-o trepidație, într-o fibrilație. Imediat ce au văzut baremul, cei mai mai mulți, olimpici fiind, au răspuns cu răspunsul a)3 și pe barem era, în fază inițială, b)4”, a explicat Horea Jurge, profesor de informatică.
Dana Rentea, mama unuia dintre elevii care au căzut în așa-zisa “capcană” a enunțului incomplet a sesizat, joi, Inspectoratul Școlar Județean Satu Mare. La rândul său, inspectorul școlar general a trimis o notificare directorului de la Centrul Național de Evaluare și Examinare.
„Am transmis problema, răspunsul dânsului (n.r. directorul CNEE) a fost: subiectul a fost corect și baremul este corect deoarece, la ce făceau referire părinții, ar fi fost în afara programei și atunci, normal, că subiectul nu poate să exceadă programa”, susţine Călin Durla, şeful Inspectoratului Şcolar Satu Mare.
Dascălii contrazic însă Ministerul Educației Naționale.
„Bucla se predă. Spun elevilor că se poate duce la graful orientat, așa-numita “buclă”, care este tot un arc”, susţine Horea Jurge, profesor de informatică.
Deși baremul a fost modificat joi seara târziu și ambele variante de răspuns sunt considerate acum a fi corecte, părinții se declară dezamăgiți de situație.
„Cei care concept subiectele sunt incapabili să dea niste enunțuri fără echivoc. Eu cred că la Minister, în momentul în care a venit sesizarea din partea copiilor (...) s-a produs o revelație (...) și au zis: “ups, noi la asta nu ne-am gândit”. Ori așa ceva nu e permis să se întâmple la nivelul unui examen național”, spune Dana Rentea, mama unui candidat la Bacalaureat.
Reporter: Izabela Jurasko
