Un tribunal din Kiev a aprobat joi o solicitare a procurorilor de a încarcera pentru o perioadă de două luni un suspect în complotul pentru asasinarea ziaristului rus Arkadi Babcenko, relatează Reuters, citată de Agerpres .
Boris Herman, coproprietarul unei fabrici de arme, a compărut în faţa instanţei şi a negat că avut intenţia de a-l ucide pe Babcenko, afirmând că a acţionat în interesul Ucrainei.
Babcenko a colaborat cu serviciile de securitate ucrainene pentru a-şi înscena moartea marţi, iar o zi mai târziu a apărut într-o conferinţă de presă.
Herman a spus că a fost contactat de cineva apropiat de Kremlin în legătură cu un complot pentru uciderea lui Babcenko, dar că a furnizat informaţia autorităţilor ucrainene şi că a lucrat cu aceasta în cadrul unor operaţiuni de contrainformaţii.
„Ştiam perfect că nu va fi omorât nimeni. Acest lucru a fost făcut în interesul Ucrainei", a spus el.
Procurorii susţin că au dovezi că Herman a primit peste 15.000 de dolari pentru a plăti pe cineva ca să-l ucidă pe Babcenko.
Autorităţile ucrainene acuză Rusia că încearcă să destabilizeze Ucraina prin intermediul unor asasinate cu ţinte clare. Kremlinul a calificat acuzaţiile de implicare rusă drept „culmea cinismului".
Unul dintre avocaţii lui Herman a declarat că acesta va face apel la decizia de a-l încarcera, notează Reuters.
