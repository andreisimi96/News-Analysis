Ionuț Vulpescu, fost ministru PSD al Culturii în guvernul Ponta, a criticat pe pagina sa de Facebook postările false ale filialelor PSD, în care se afirma că oamenii prezenți pe Arena Națională au huiduit-o pe Simona Halep, și nu pe primarul Capitalei, Gabriela Firea.
Vulpescu și-a cerut scuze, în numele partidului, pentru seria de postări false și a afirmat că acestea fac mai mult rău PSD. 
„Nu cred că este înțelept din partea PSD să se lase antrenat într-un război de imagine care face rău partidului, fiind bazat pe un lucru fals. Este regretabil incidentul de luni seară, de pe Arena Națională, dar nu avem niciun motiv să afirmăm că a fost huiduită Simona Halep. Cei care au răspândit acest mesaj pe pagini oficiale ale unor organizații județene trebuie să-și asume consecințele acestui gest. PSD are toate mijloacele de a răspunde unor astfel de atacuri, fără să apeleze la interpretarea exagerată a unor gesturi care intră în sfera libertății de exprimare. Simona Halep nu merita nici deturnarea sensului festivității de luni seara, nici folosirea numelui ei într-un răspuns lipsit de inteligență. Avem obligația să ne cerem scuze pentru acest gest. Personal fac acest lucru. Și sper că vom înțelege slăbiciunile structurilor interne de partid, lipsa lor de coordonare, superficialitatea lor”, a scris Ionuț Vulpescu. 
Marți seara, mai multe filiale PSD au postat pe paginile lor de Facebook filme sau colaje prin care acreditează ideea că huiduielile care au putut fi auzite luni seară pe Arena Naţională au vizat-o pe Simona Halep sau i-au stricat acesteia momentul de glorie. ( Detalii aici ).
Fostul premier Victor Ponta a scris că postările ar fi fost făcute din Sediul Central al PSD, de către un angajat care ar fi fost adus de Liviu Dragnea, din Neamț.
„Îi rog pe foștii mei colegi din PSD Tulcea, Constanța, Giurgiu, Mehedinți și din alte județe să șteargă repede această mizerie care a fost postată de la Sediul Central al PSD pe conturile organizațiilor locale.
Oamenii nu știu (așa cum știu eu) că aceste materiale mincinoase, manipulatoare și absolut mizerabile sunt gândite și postate direct de la Sediul Central din K10 de un personaj dubios adus de Liviu Dragnea de la Neamț (numele lui este George Harabagiu, nu poate fi numit “șobolan” că nu trebuie jigniți șobolanii și ascultă doar de “Dom Președinte”)!
Pentru aceste minciuni oribile despre Simona Halep vor fi înjurați și sancționați pe nedrept membrii PSD/vă rog - reacționați!
Ps - Dragnea și Firea sunt trecători dar partidul rămâne. Membrii trebuie să apere imaginea partidului, nu a unor lideri trecători.”
