Jurnalistul Liviu Avram, redactor-șef adjunct la Adevărul, este de părere că redefinirea abuzului în serviciu făcută azi de Comisia Iordache este mult mai gravă decât varianta pe care o propunea celebra OUG 13. Liviu Avram crede că România riscă sancțiuni mai drastice decât Polonia din partea forurilor europene, dacă modificările la Codurile Penale și de Procedură Penală vor intra în vigoare în forma propusă de Comisia Iordache. 
- Cu ce ne-am ales într-o astfel de situație?
Liviu Avram: „Ne-am ales cu o situație mult mai gravă decât la OUG 13, acolo punea un prag de 200.000 de lei, acum pragul a coborât la 1.900 de lei, ceea ce este rezonabil, dar a fost impusă o condiție absolut incredibilă și anume ca abuzul să fie săvârșit în folosul funcționarului care îl comite sau al rudelor apropiate, până la gradul 2. 
Asta înseamnă că un abuz în serviciu în valoare de un milion de euro, de exemplu, comis în folosul unei rude de gradul trei nu mai este infracțiune. Noi suntem obligați să dăm taxe la stat, iar cei care le administrează pot fura acești bani, singura lor grijă fiind să nu fie în folosul unor rude apropiate.”
Nici  până acum nu se întâmpla asta, probabil erau foarte, foarte rare cazurile în care cineva lucra prin intermediul rudelor. 
Liviu Avram: Asta se întâmpla în anii '90, lucrurile s-au sofisticat, au apărut oameni paravan de profesie. În noile condiții ale abuzului în serviciu, aproape toate dosarele vor fi închise.
- Să ne uităm și la partea cealaltă, auzim că nu se pot angaja în diverse activități, de teama acestor abuzuri în serviciu. Au fost motive ale funcționarilor publici să se teamă? Cum se pot apăra cei care ar putea fi acuzați de abuz în serviciu?
Liviu Avram: Este o legendă pe care au răspândit-o cei care vor să promoveze acest tip de legislație. Atâta timp cât sunt în România primari care fac treabă bună fără să se teamă, nu este nevoie să fie schimbată legea.
Ceea ce mă intrigă, mă înfurie, este că parlamentarii puterii nu au vrut să explice măcar de ce au impus aceste restricții, așa au vrut ei și așa au votat.
-Ați descoperit un sens al sumei avansate de minister?
Liviu Avram: Tudorel Toader ne-a mințit prin omisiune, a pus prag 1.900, dar a băgat acea condiție cu folosul pentru sine și pentru rudele apropiate, ceea ce restrânge enorm.
-Adică e o falsă concesie?
Liviu Avram: Vor avea grijă să fure în folosul altor persoane care nu le sunt rude. Problema este cine ne mai apară pe noi în fața unor funcționari care pot să ne fure din banii pe care îi dăm pe taxe și impozite. Intrăm într-un adevărat iad.
-Ne putem aștepta la alte reacții a forurilor europene?
Liviu Avram: Mă aștept la reacții mult mai ferme, pentru că noi plângem după taxele și impozitele noastre, dar la fel se poate pune problema și despre fondurile europene. Politicienii de acolo răspund în fața cetățenilor pentru banii pe care îi trimit în România.
Ne putem aștepta la măsuri urgente din partea UE, inclusiv de blocare totală a fondurilor, dacă o astfel de măsură intră în vigoare. Dosarele aflate acum în lucru vor fi periclitate de această măsură.
-Comisia Europeană a deschis o nouă măsură de infringement asupra Poloniei, cum comentați? Vedeți scenariul și pentru România?
Liviu Avram: Văd un scenariu mai grav, pentru că în Polonia este o chestiune abstractă. Da, nu este în regulă ce fac autoritățile poloneze, dar să nu uităm că același lucru se va întâmpla și la noi, când vor intra în vigoare Legile Justiției. Condițiile de pensioare s-au relaxat atât de mult încât 90% din actualii judecători ai Înaltei Curți sunt pensionați și va interveni o criză de magistrați. Asta înseamnă consecințe foarte grave asupra sistemului de Justiție, iar modificările de azi din Codurile Penale afectează direct instituțiile finanțare de UE.
Se așteaptă la alte instrumente, dacă ai avea de-a face cu oameni raționali. Dar ceea ce am văzut azi la Comisia Iordache, cât de opaci au fost cei de la putere la orice argumente ale Opoziției, nu mai avem de așteptat mare lucru de la parlamentari, mă tem.
Problema este cum surmontăm această situație în care avem un grup irațional în Parlament, care face ce face. Soluția este tot un vot popular, referendumul pe care președintele l-a demarat, dar nu l-a pus în practică.
