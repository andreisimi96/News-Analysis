Cosmin Olăroiu (48 de ani) a profitat de pauză din campionatul Chinei, acolo unde o antrenează pe Jiangsu Suning, ocupanta locului 4 din prima ligă, și a ajuns la Oradea, pentru a fi alături de Mihai Neșu. Gala ”Uniți pentru Mihai” a reușit să-i adune din toate colțurile lumii pe UEFAntasticii Stelei, pe mulți jucători din Generația de Aur, dar și multe mesaje de susținere din partea unor personalități ale fotbalului mondial.
Tehnicianul, vizibil emoționat, a specificat că nu avea cum să lipsească de la un astfel de eveniment și că este foarte bucuros de faptul că putut veni în țară. Deși drama lui Mihăiță Neșu l-a marcat definitiv, Olăroiu este mulțumit că are ocazia de a-și revedea fotbaliștii alături de care a fost aproape de o calificare istorică în finala Cupei UEFA, în sezonul 2005-2006.
Evenimentul, care a ajuns la cea de-a doua ediţie, a a adunat însă la Oradea și numele grele ale fotbalului românesc. Bogdan Stelea, Florin Prunea, Iulian Miu, Miodrag Belodedici, Gabi Popescu, Cosmin Contra, Tibor Selymes, Adrian Ilie, Iosif Rotariu, Adi Popa, Ionuț Lupescu, Costel Gâlcă, Ionel Dănciulescu, Ilie Dumitrescu, Victor Pițurcă, Gică Hagi și Gică Popescu. Petre Marin, George Ogăraru şi ceilalţi colegi ai lui Neşu din generaţia 2006 a Stelei nu vor lipsi de la eveniment.
”Am stat azi-noapte şi m-am gândit ce o să zic când o să vină momentul ăsta. E foarte emoţionant! N-am crezut că o să-mi mai văd foştii colegi, pe toţi odată, uniţi. Le mulţumesc pentru că şi-au rupt din vacanţă pentru a fi aici. Cred că toată lumea va fi foarte bucuroasă. Vă mulţumesc tuturor pentru că sunteţi aici. Cu greu îmi găsesc cuvintele, sunt foarte emoţionat”, a spus Neșu, la conferința de presă din această dimineață, de la Oradea.
