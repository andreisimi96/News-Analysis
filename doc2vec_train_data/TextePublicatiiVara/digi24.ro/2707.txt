Trei copii cu vârste cuprinse între trei şi opt ani au ajuns la spital miercuri seara, în comă alcoolică, după ce ar fi mâncat vişinele de la o vişinată. Fetiţa în vârstă de 8 ani a fost găsită inconştientă pe stradă, iar fraţii ei au fost găsiţi în locuinţă.
Purtătorul de cuvânt al Serviciului de Ambulanţă Judeţean Vaslui, Daniel Ungureanu, a declarat pentru News.ro, că miercuri seara, în jurul orei 22.00, o ambulanţă a fost solicitată să intervină în localitatea Avrămeşti, după ce o fetiţă în vârstă de opt ani a fost găsită inconştientă pe o stradă. Cadrele medicale au constatat că fetiţa se afla în comă alcoolică.
Ambulanţa a plecat cu copilul spre spitalul din Bârlad, iar în timp ce se afla în drum spre unitatea medicală a mai fost primit un apel la 112 prin care se anunţa că alţi doi copii, fraţi cu fetiţa, ar fi fost găsiţi în aceeaşi stare, în locuinţă.
„Acum sunt în tratament, dar dimineatã vor fi preluati în sistem. Copiii fac parte dintr-o familie cu probleme sociale grave, fiind în situatie de risc, si este necesarã instituirea unei protectii sociale de urgentã asupra copiilor. Vor fi adusi în cel mai scurt la Centrul pentru Preluarea în Regim de Urgentã a Copilului Abuzat, Neglijat si Exploatat (CPRU-CANE) fiind categoric scosi din familie”, a precizat psihologul Ionut Brãtianu, seful CPRU CANE Bârlad, din cadrul DGASPC Vaslui, pentru Vremea Nouă . 
Două ambulanţe s-au deplasat la casa copiilor şi au constatat că o fetiţă de patru ani şi un băiat de trei ani se aflau de asemenea în comă alcoolică. Ei au fost duşi tot la spitalul din Bârlad. În urma discuţiilor cu familia, cadrele medicale au stabilit că cei mici au ajuns în această stare deoarece ar fi consumat vişinele de la o vişinată.
Purtătorul de cuvânt al SAJ Vaslui a menţionat că cei trei copii au rămas internaţi în unitatea medicală.
Cazul a intrat şi în atenţia Direcţiei Generale de Asistenţă Socială şi Protecţia Copilului Vaslui. 
