În timp ce şcoala generală este considerată o etapă de bază, toţi elevii îşi doresc să continue la un liceu bine cotat. Iată de ce sunt atât de importante notele mari la Evaluarea Naţională. Rezultatul acestui examen contează în procent de 80% pentru înscrierea la liceu. Aruncăm acum o privire asupra statisticilor, ca să aflăm care sunt mediile cu care se intră în cele mai bune licee din ţară.
În urma etapei de admitere pentru anul şcolar 2017-2018, pe primul loc s-a clasat Colegiul Naţional "Sf. Sava" din Capitală, unde ultima medie a fost 9,72.
În clasament urmează Colegiul Naţional "Gh. Lazăr" tot din Bucureşti. Aici, anul trecut ultima medie de admitere a fost 9,70.
Primele cinci locuri sunt ocupate de licee din Capitală, iar ultima medie înregistrată nu a fost sub 9,50.
Top 10 este completat şi de licee din ţară. Pe locul 6 se află Colegiul Național „Mircea cel Bătrân" din Constanţa, cu o medie de 9,54, iar la Colegiul Naţional "V. Alecsandri" din Galaţi elevii au putut intra doar dacă au avut medii mai mari de 9,44.
Tinerii absolvenţi de gimnaziu se gândesc, însă, din timp ce specializări vor să urmeze. Aici bătălia este şi mai mare pentru că sunt specializări unde elevii au fost admişi cu medii uriaşe.
Colegiul Naţional "Sf. Sava" din Bucureşti ocupă primul loc în clasamentul specializărilor cu cea mai mare medie de admitere: 9,93 la matematică-informatică bilingv engleză şi 9,91 la Ştiinţe ale Naturii.
Tot la matematică-informatică au fost înregistrate cele mai mari medii şi la alte licee din ţară. La Colegiul Naţional "Mircea cel Bătrân" din Constanţa ultima medie a fost 9,88; la Colegiul Naţional "B.P.Hasdeu" din Buzău - 9,87; iar la Colegiul Naţional "Gh. Lazăr" din Bucureşti - 9,86.
Pentru anul şcolar următor, elevii vor completa fişele de înscriere la liceu în intervalul 29 iunie-3 iulie. Pe 9 iulie se desfăşoară repartizarea computerizată, iar în perioada 10-13 iulie se depun dosarele de înscriere la şcolile la care au fost repartizaţi candidaţii.
Primele 10 licee la nivel naţional (ultima medie de admitere în 2017)
1. Colegiul Naţional „Sfântul Sava", Bucureşti - 9,72
2. Colegiul Naţional „Gheorghe Lazăr", Bucureşti - 9,70
3. Colegiul Naţional de Informatică „Tudor Vianu", Bucureşti - 9,68
4. Colegiul Național „Mihai Viteazul", Bucureşti - 9,63
5. Colegiul Naţional „Gheorghe Şincai", Bucureşti - 9,55
6. Colegiul Național „Mircea cel Bătrân", Constanţa - 9,54
7. Colegiul Național „Spiru Haret", Bucureşti - 9,50
8. Colegiul Național „Emil Racoviță", Cluj-Napoca - 9,48
9. Colegiul Naţional „Cantemir Vodă", Bucureşti - 9,45
10. Colegiul Naţional „Vasile Alecsandri", Galaţi - 9,44
Cele mai căutate specializări
1. Colegiul Naţional „Sfântul Sava", Bucureşti - Matematică-informatică (bilingv) - 9,93
2. Colegiul Naţional „Sfântul Sava", Bucureşti - Ştiinţe ale naturii - 9,91
3. Colegiul Național „Mircea cel Bătrân", Constanţa - Matematică-informatică (bilingv) - 9,88
4. Colegiul Naţional „B.P.Hasdeu", Buzău - Matematică-informatică (bilingv) - 9,87
5. Colegiul Naţional „Gheorghe Lazăr", Bucureşti - Matematică-informatică - 9,86
Calendar admitere 2018
29 iunie - 3 iulie - completarea fişelor de înscriere
9 iulie - repartizarea computerizată
10 - 13 iulie - depunerea dosarelor de înscriere
