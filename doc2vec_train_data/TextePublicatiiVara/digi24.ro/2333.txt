Un caz dramatic trage un nou semnal de alarmă asupra părinţilor care mai cred că bătaia este ruptă din rai. Un băiat de 12 ani din Olt a stat trei zile ascuns în podul casei bunicilor, fără mâncare şi apă, de teamă că va fi pedepsit pentru că a luat note mici la şcoală. Familia l-a dat dispărut, iar jandarmii l-au descoperit doar cu ajutorul câinilor dresaţi să ia urma. În vreme ce copilul, înfometat şi deshidratat, era dus la spital, autorităţile începeau ancheta, să afle dacă nu cumva băiatul trebuie salvat de părinţii lui.
Timp de trei zile, toată comuna Brebeni a fost în alertă după ce Adrian, un copil de 12 ani, a fost dat dispărut de familie. Sătenii, jandarmii și polițiștii l-au căutat peste tot. Într-un final, băiatul a fost găsit de câinii de urmă.
„A venit salvarea, poliția, ăștia. Au fost jandarmii, l-au căutat și l-au găsit până la urmă acasă. Că l-au luat cu câinele de urmărire. Motivul ar fi că a avut la școală probleme cu el că nota la purtare scăzută, cam asa ceva”, povesteşte un bărbat.
Copilul trăiește într-o casă modestă, alături de bunici, părinți și cei trei frați, dintre care unul de doar câteva luni. Cei patru copii sunt îngrijiți mai mult de bunică, iar părinții lucrează cu ziua.
„Bunica: I-a fost frică să se mai ducă la școală, a rămas corijent și se pitise în pod și asta e problema. Și gata! De ce ne mai luați interviuri?
Reporter: Dar ați fost mai exigenți cu copilul sau de ce să facă aşa ceva?
Bunica: I-a fost frică de școală și gata!”
„Trebuie sa te mai duci și la muncă. Ca n-au cu ce să trăiască, că n-au salarii, n-au venituri, nu”, spune o vecină.
Penica Moioș - administrator la Primăria Brebeni: „O situație cunoscută la noi, în sensul că, părinții fiind zilieri, ei primesc ajutor familial. Deci e o familie urmărită de asistența socială”.
Rădița Piroșca - director DGASPC Olt: „Familia este în monitorizare și s-a recomandat consilierea părinte - copil la Inspectoratul Şcolar, la Centrul Județean de Evaluare sau la compartimentul nostru părinte-copil. Așteptăm și ultimele documente și să încheiem evaluarea complexă a acestui caz”.
Până la finalizarea anchetei, copilul rămâne tot în grija familiei.
