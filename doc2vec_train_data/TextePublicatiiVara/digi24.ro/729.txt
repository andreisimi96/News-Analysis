România va avea patru plaje după standarde internaţionale. Sunt aşa-numitele plaje "blue flag", unde turiştii nu stau înghesuiţi, totul este curat, iar dotările de ultimă generaţie. La nivel mondial sunt 4000 de astfel de plaje, iar specialiștii spun că un asemenea certificat este o garanție pentru cei care caută confortul la mare.
Doar cu sunetul valurilor sparte de ţărm sau cu muzică în surdină, aşa îşi petrec vacanţa tihnită turiştii care plătesc pentru un hotel cu plajă "blue flag". Nicăieri nu sunt mucuri de ţigară în nisip, iar şezlongurile nu sunt aşezate cât să te loveşti de vecinul.
În 2017, o singură plajă din România a întrunit criteriile necesare. În acest sezon vor fi patru.
Administratorii plajelor blue flag nu sunt obligați să păstreze o distanță standard între șezlonguri. Pur și simplu este recomandat să fie suficient spațiu astfel încât fiecare turist să aibă parte de intimitate
Florin Drăgușin, director hotel 5*: „Gradul de ocupare este influențat de calitatea plajei Clar, orice lucru frumos nu se poate obține decât cu eforturi destul de mari”.
O plajă blue flag trebuie să respecte 32 de criterii. De la toalete şi dușuri, până la beach-baruri și toate normele de mediu respectate.
Cristiana Bîrcu, director executiv hotel 5*: „Noi am intrat în programul pilot în 2016, am încercat să îndeplinim toate cele 32 de criterii. Clar este un beneficiu pentru noi și pentru oaspeții noștri”.
Tania Zaharia, director științific INCDM Grigore Antipa: „Îndeplinesc anumite criterii privind: calitatea apei, siguranța, educația și managementul de mediu”.
În lume sunt 4000 de plaje și porturi turistice care au primit certificat blue flag. Specialiștii spun că un astfel de atestat cântărește mult în opinia turiștilor.
Aurelian Marin, consultant în turism: „În egală măsură cântărește mult și pentru turiștii români pentru că foarte mulți au umblat deja prin lume, este o garanție a calității”.
Pe primul loc în lume în topul „blue flag” este Spania, cu 560 de plaje de top, urmată de Grecia, cu 480.
