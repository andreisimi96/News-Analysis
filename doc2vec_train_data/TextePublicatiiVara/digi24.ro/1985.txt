Preşedintele Senatului, liderul ALDE, Călin Popescu Tăriceanu, a anunţat că la mitingul de sâmbătă organizat de PSD în Capitală vor paricipa mai mulţi colegi de la organizaţiile teritoriale ale ALDE, deoarece nu şi-au imaginat că, după 30 de ani de la Revoluţie, România nu este o ţară pe deplin democratică. Tăriceanu mai susţine că alături de colegii lui va duce „lupta până la capăt” pentru ca România să devină o ţară democratică, „o ţară cu adevărat liberă, cu o justiţie independenţa, care nu e influenţată de protocoale secrete", iar rezultatul votului cetăţenilor e respectat.
Foto: Inquam Photos / Octav Ganea
„Colegii noştri din organizaţiile judeţene ne-au transmis că vor să participe la acest miting organizat în Capitală pentru un motiv foarte simplu: vă spun că nici eu şi nici colegii mei nu ne-am imaginat că după 30 de ani de la Revoluţie vom constata că România nu e încă o ţară pe deplin democratică, o ţară pe deplin liberă, ci este condusă de ceea ce am numit, nu o dată, statul paralel”, a scris Tăriceanu pe contul său de Facebook, cu câteva ore îniantea începerii mitingului PSD din Piaţa Victoriei.
El spune că, alături de colegii lui, va duce până la capăt lupta pentru ca România să devină o ţară democratică, „o ţară cu adevărat liberă, cu o justiţie independentă, care nu e influenţată de protocoale secrete sau alte înţelegeri, o ţara în care, până la urmă, rezultatul votului cetăţenilor e respectat”.
„Colegii mei şi cu mine suntem hotărâţi să ducem această luptă până la capăt, până când România va deveni o ţară cu adevărat democratică, o ţară cu adevărat liberă, cu o justiţie independenţa, care nu e influenţată de protocoale secrete sau alte înţelegeri, o ţară în care, până la urmă, rezultatul votului cetăţenilor e respectat, o ţară în care suntem cu toţii egali în faţa legii şi ne supunem legii, o ţară care să ne dea nouă speranţa, celor care suntem azi la vârsta maturităţii, că în viitor copiilor noştri nu le va fi frică să iasă la miting, nu le va fi frică să vorbească liber între ei şi vor trăi aşa cum noi în perioada comunistă ne imaginam că vom ajunge să trăim”, a mai scris acesta.
În final, liderul ALDE spune că „democraţia şi libertatea nu sunt drepturi câştigate ireversibil”.
„Constatăm că după 30 de ani trebuie să apărăm democraţia, să apărăm drepturile şi libertăţile cetăţenilor”, adaugă Tăriceanu.
Peste 200.000 de oameni sunt aşteptaţi sâmbătă la mitingul PSD din Piaţa Victoriei, care se va desfăşura sub sloganul „Vrem prosperitate, NU Securitate!”, iar filialele partidului au primit instrucţiuni ca participanţii - care sunt aduşi din toată ţara - să vină îmbrăcaţi în bluze albe sau în costume populare, să aibă steguleţe tricolore, să poarte în piept un autocolant cu logo-ul partidului şi să aibă la ei lanterne mici sau telefoane mobile cu blitz. De asemenea, fiecare dintre ei trebuie să aibă printat imnul. 
