Incursiune fantastică în lumea roboticii - asta au prezentat la Deva elevii de la 4 licee din județul Hunedoara. Pasionați de inventică și de robotică, liceenii au creat roboți ce pot oricând să înlocuiască sau să completeze munca umană. Pentru tinerii inventatori, munca în laborator, ideile puse acolo în practică și manevrarea roboților prin rețele wireless sunt mai mult decât un simplu hobby. Sunt un mod de viață.
Gabriel Simedru este în clasa a 6-a și a început să deslușească tainele roboticii abia din această iarnă, atunci când un cadou de crăciun l-a făcut să își dorească să creeze singur un robot. Zis și făcut. Micul lui robot a ajuns deja la concursuri naționale și a fost răsplătit cu premii.
„Acest robot reprezintă acel moment în care profesorul nu poate să ajungă la ore și avem acest robot în clasă, poate profesorul de acasă sau din locul respectiv, de la depărtare, să se miște stânga dreapta și să le predea elevilor”, povestește Gabriel Simedru, elev.
Alți zeci de elevi din 4 licee hunedorene participă la proiecte de robotică. Bogdan Logojan, din clasa a 10-a, a inventat un robot care să înlocuiască, în condiții dificile, munca unui operator de televiziune.
„Este o conexiune wireless între 2 telefoane care comunică și prin intermediul unui joystick fără fir se controlează motorașele amplasate pe robot, iar camera amplasată pe robot poate fi previzualizată pe acest telefon”, a spus Bogdan Logojan, elev.
Pasiunea pentru robotică le stimulează copiilor toate abilitățile, de la cele artistice până la creativitate sau capacitatea de muncă practică.
„Robotul înlocuiește un om în condiții periculoase, ceea ce am făcut noi a fost să ajute omul, nu neapărat să îl înlocuiască omul are avantajele lui, la modul că este flexibil și reacționează mult mai rapid, robotul reacționează după programe și nu interacționează cu mediul, a declarat Paul Țoța, profesor.
Echipa Colegiului Național de Informatică Traian Lalescu din Hunedoara va participa în această vară la una dintre cele mai prestigioase competiții de robotică din lume. First Global Competition va avea loc în luna august, în Mexic. La ea vor participa 150 de țări din întreaga lume, iar robotul hunedorenilor se vrea deja câștigător.
„Va fi numai în regim telecomandat, fără regim autonom, va trebui să alimenteze centrale electrice, fie să construiască panouri solare, fie să construiască turbine eoliene, să alimenteze turbine electrice sau centrale de combustie”, a declarat Mircea Nistor, profesor informatică.
Cea mai mare răsplată pentru liceenii înscriși la cursuri și proiecte de robotică sunt zecile de premii obținute în ultimii ani la concursuri naționale sau internaționale de inventică.
reporter: Andrada Velciov/ operator: Tiberiu Mariș
