Meterologii anunţă furtuni violente, cu grindină şi vânt puternic, în 27 de judeţe. Codul galben care a început la amiază a făcut rapid o victimă: un bărbat din judeţul Satu Mare a murit lovit de trăsnet. Iar vijeliile au adus în Moldova şi Transilvania potop cu gheaţă şi rafale de 80 de kilometri pe oră.
A fost rupere de nori în județul Suceava. În localitățile Solca și Poieni Solca, șoferii au tras pe dreapta pentru că nu se mai vedea nimic prin parbriz din cauza bucăților mari de gheață.
S-a stricat vremea și la munte. Turiștii a căror distracție era în toi au fost goniți de grindina și furtuna puternică.
Grindina a căzut și la Zărnești. Localnicii spun că nu au mai văzut așa un covor de gheață de 10 ani.
Nici oraşul Braşov nu a fost ocolit de furtună. Aici, străzile au fost inundate în urma ploii torenţiale însoţite de grindină.
Meterologii spun că va ploua cât pentru o lună întreagă. Avertizarea rămâne în vigoare până mâine seară la ora 23.00.
Viorica Dima, meteorolog: Ne asteptăm la frecvente descărcări electrice, averse torentiale, căderi de grindină și intesificări ale vântului cu aspect de vijelie. Am înregistrat deja viteze ale vântului la rafală de aproape 80km/h.
Atât de violent a fost vântul încât a desprins bucăţi din izolaţia termică a unui bloc de la Braşov şi a aruncat-o peste maşinile dintr-o parcare.
