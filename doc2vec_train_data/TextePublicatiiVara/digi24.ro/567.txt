Un bărbat din Galaţi care a incendiat doi oameni ai străzii în anul 2016, aceştia decedând ulterior la spital, a fost condamnat de magistraţii Curţii de Apel la 22 de ani de închisoare, cu 4 ani mai mult faţă de pedepasa stabilită iniţial de Tribunalul Galaţi.
Instanţa Curţii de Apel Galaţi l-a condamnat la 22 de ani de închisoare pe Ştefan Alexandru, bărbatul din Galaţi, care, în noaptea de 20 spre 21 octombrie 2016, a incendiat doi oameni ai străzii care au murit ulterior la spital.
Astfel, Curtea de Apel a admis apelul declarat de Parchetul de pe lângă Tribunalul Galaţi, desfiinţând în parte sentinţa penală pronunţată de Tribunalul Galaţi.
„Majorează de la 18 ani închisoare la 22 de ani închisoare pedeapsa principală aplicată inculpatului Alexandru Ştefan pentru săvârşirea infracţiunii de omor calificat prevăzută de art. 188 alin. 1 în referire la art. 189 alin. 1 lit. f şi h Cod penal. Menţine celelalte dispoziţii ale sentinţei penale apelate. Respinge ca nefondat apelul declarat de inculpatul Alexandru Ştefan împotriva aceleiaşi sentinţe penale”, se arată în soluţia pe scurt a instanţei Curţii de Apel Galaţi.
Totodată, instanţa a decis să menţină măsura stării de arest a lui Alexandru Ştefan, deducând din pedeapsa aplicată acestuia, durata arestării preventive de la 25.10.2016 la zi, respectiv 29.05.2018. Totodată, bărbatul este obligat să platească suma de 150 lei cu titlu de cheltuieli judiciare către stat ocazionate de soluţionarea cauzei în apel. Pe de altă parte, suma de 260 lei reprezentând onorariul apărătorului din oficiu va fi avansată către Baroul Galaţi din fondurile Ministerului Justiţiei.
Decizia instanţei Curţii de Apel Galaţi este defintivă.
Ştefan Alexandru, în vârstă de 51 de ani a fost arestat preventiv pe 25 octombrie 2016, după ce în noaptea de 20 spre 21 octombrie 2016, a incendiat doi oameni ai străzii din Galaţi, unul dintre aceştia decedând la Spitalul Judeţean din Galaţi, iar celălalt la Bucureşti. 
Bărbatul şi-a recunoscut fapta şi a precizat că a avut un conflict anterior cu una dintre cele două victime, fiind acuzat de aceasta că i-ar fi sustras nişte haine pe care şi le păstra în adăpostul respectiv.
Totodată, bărbatul le-a spus atunci anchetatorilor că în noaptea de 20 spre 21 octombrie nu era sub influenţa alcoolului şi că a aprins intenţionat hârtii de ziar pe care le-a pus pe adăpostul celor doi oameni ai străzii.
