Uber încearcă să obțină un brevet de invenție pentru un algoritm care folosește inteligența artificială și poate determina dacă pasagerul care efectuează o comandă este în stare de ebrietate. În plus, programul le va transmite șoferilor și cât de beat este viitorul pasager.
Foto: Guliver/Getty Images
Sistemul care are la baza inteligența artificială va putea spune cât de beat este un pasager din felul în care acesta ține telefonul. Va studia și prelucra date precum: din câte mișcări reușești să deschizi aplicația, în ce zonă atingi ecranul telefonului, cât de repede mergi sau cât timp îți ia să comanzi o cursă.
Dacă sistemul detectează un comportament care nu este în limitele normalului respectivului user îl va avertiza pe șofer, care poate refuza cursa.
Uber lucrează și la o modalitate prin care șoferii în stare de ebrietate să beneficieze de serviciile companiei, însă să fie preluați de șoferi care să aibă experiență cu pasageri beți.
Noua versiune a aplicației va analiza și date precum ora sau locul de unde se face comanda, pentru a determina dacă în zonă sunt multe baruri și momentul nopții în care un pasager le-ar putea părăsi.
Dacă algoritmul trage concluzia că utilizatorul este sub influența băuturilor alcoolice, aplicația se va schimba automat într-o versiune mai ușor de folosit. De asemenea, va putea schimba locul comenzii și destinația, cu unele apropiate, însă mai sigure.
Experții trag și un semnal de alarmă. Șoferii rău intenționați ar putea să vâneze pasageri în stare de ebrietate, pentru a profita de ei. Sau ar putea să evite în totalitate astfel de pasageri.
Nu este singurul brevet depus de Uber în ultima perioadă și nu este clar dacă deja compania  a început să lucreze la o astfel de aplicație, bazată pe inteligență artificială.
