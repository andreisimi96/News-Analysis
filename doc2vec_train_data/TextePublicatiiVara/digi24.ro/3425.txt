Canada a legalizat consumul de marijuana în scop recrea&tcedil;ional
Canada a legalizat consumul de marijuana în scop recrea&tcedil;ional
Parlamentul canadian a aprobat legalizarea consumului de marijuana în scop recreaţional, devenind a doua țară din lume care face acest lucru la nivel național, după Uruguay, scrie News.ro.
„Legea Canabis” a fost aprobată marţi de Senat cu 52 de voturi "pentru" şi 29 "împotrivă". Legea reglementează cum poate fi crescută, distribuită şi vândută marijuana.
Canadienii vor putea cumpăra şi consuma canabis în mod legal începând cu septembrie. Astfel, Canada este prima ţară din G7 care legalizează folosirea în scop recreaţional a marijuanei.
Posesia de marijuana a devenit infracţiune în 1923 în Canada dar folosirea ei în scopuri medicale este legală din 2001.
Prim-ministrul Justin Trudeau a afirmat pe Twitter că până acum „a fost prea uşor pentru copiii noştri să obţină marijuana şi prea uşor pentru infractori să obţină profiturile”.
Guvernul este aşteptat să ofere între opt şi 12 săptămâni provinciilor şi teritoriilor pentru a crea o piaţă pentru marijuana. În acest timp, industria şi poliţia se pot pregăti pentru noua lege. 
În 2015, canadienii au cheltuit aproximativ 4,5 miliarde de dolari pe canabis, aproape la fel de mult ca pe vin.
Începând cu septembrie, canadienii vor putea cumpăra marijuana în diverse magazine dar şi online de la producători licenţiaţi.
Persoanele peste 18 ani, în unele provincii peste 19, vor putea deţine 30 de grame de canabis uscat.
