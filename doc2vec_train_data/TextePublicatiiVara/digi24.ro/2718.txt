Primăria Capitalei va aloca 159.000 de euro fără TVA (respectiv 877.877 lei) pentru implementarea unei tehnologii de eliminare a infecţiilor nosocomiale din spitale cu ajutorul roboţilor. Decizia a fost aprobată în şedinţa de joi a Consiliului General al Municipiului Bucureşti (CGMB). Proiectul ar urma să se desfăşoare în perioada iulie 2018 - martie 2019, la Spitalul Clinic de Boli Infecţioase şi Tropicale „Dr. Victor Babeş”.
Proiectul de hotărâre a fost aprobat cu unanimitate de voturi în Consiliul General.
Şedinţa de Consiliu General se desfăşoară în prezenţa primarului Gabriela Firea. Aceasta nu a luat cuvântul înainte de începerea şedinţei, aşa cum obişnuieşte.
Proiectul a fost propus de un bucureştean în cadrul campaniei „Propune pentru Bucureşti”, campanie care prevedea implementarea a 20 de proiecte de interes local incluse în propunere de buget pentru anul 2018.
Conform regulamentului de implementare a proiectului de hotărâre, programul de prevenire a infecţiilor nosocomiale include „cel mai avansat sistem de dezinfecţie cu ultraviolete cu xenon şi astfel reduce dramatic incidenţa infecţiilor nosocomiale şi a infecţiilor Clostridium difficile în domeniul asistenţei medicale-dobândite, fără erori umane şi fără rezistenşa la substanşţe chimice”.
„În fiecare an, mai mulţi oameni mor din cauza infecţiilor spitaliceşti decât SIDA, cancer de sân şi accidente auto combinate. Undeva între 5-10 la sută dintre toţi pacienţii internaţiîntr-un spital sau în azile de bătrâni dobândesc o infecţie în timpul sptializării, în condiţiile în care studiile arată că şi după patru runde de dezinfecţie cu înălbitori, 25 la sută din saloane sunt contaminate”, se arată în proiectul de hotărâre.
Proiectul ar urma să se desfăşoare începând cu iulie 2018 până în luna martie a anului viitor, la Spitalul Clinic de Boli Infecţioase şi Tropicale „Dr. Victor Babeş” din Bucureşti, la finalul perioadei spitalul urmând să prezinte un raport legat de rezultatele implementării proiectului.
Administraţia Spitalelor şi Serviciilor Medicale Bucureşti va achiziţiona tehnologia de eliminare a infecţiilor nosocomiale prin procedură de achiziţie publică.
Potrivit documentelor care fac parte din proiectul de hotărâre, robotul cu lumină ultravioletă pulsată cu xenon poate ucide agenţi patogeni care transportă infecţii în spaţiile din spital prin pulsarea luminii pentru a distruge celulele bacteriilor, visururilor şi ciupercilor. Dezinfecţia este „rapidă şi eficientă”, iar robotul are senzori de căldură şi mişcare care opresc automat aparatul când detectează prezenţa oamenilor în cameră.
Iniţial, spitalul Colentina fusese propus pentru implementarea acestui proiect, însă ulterior a fost selectat Spitalul Victor Babeş, având în vedere specificul unităţii medicale şi costurile anuale legate de dezinfecţie în acest spital.
