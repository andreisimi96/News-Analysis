În lupta cu porumbeii care murdăresc acoperişurile şi faţadele clădirilor din centrul oraşului, o companie din Oradea aplică o soluţie inedită: un dispozitiv care imită trilurile de vânătoare ale păsărilor prădătoare. Măsura şi-a dovedit eficienţa, iar ecologiştii o apreciază pentru că nu le face niciun rău porumbeilor.
Un dispozitiv sonor a fost amplasat chiar în centrul oraşului, pe una dintre clădirile istorice care se regăseşte la intrarea pe strada Vasile Alecsandri, dinspre Piaţa Unirii. Aparatul emite sunete care imită trirurile unor păsări prădătoare şi are menirea de a îndepărta porumbeii şi alte înaripate dăunătoare care lasă în urma lor multă mizerie.
Problema există şi este cât se poate de reală, spun cei de la Fundaţia pentru Protejarea Monumentelor Istorice din Bihor.
"În cadrul programului de reabilitare al faţadelor întâlnim foarte des această problemă, în special în zona podurilor care, din păcate, este foarte afectată de aceste excremente. Porumbeii îşi fac loc unde li se permite. Să nu uităm că tot ce lasă păsările, în special porumbeii, în urma lor, este toxic", atrage atenţia Angela Lupşea, directorul Fundaţiei pentru Protejarea Monumentelor Istorice din Bihor.
Şi orădenii reclamă faptul că păsările degradează faţadele clădirilor, care arată apoi inestetic.
"- Cred că e bine aşa că pe clădiri totuşi arată urât, excremente şi e bun.
- Mai ales că au fost foarte multe clădiri reabilitate.
- Da, reabilitate şi într-adevăr, dacă ar fi numai pe aici prin zonă, da, dar sunt pe clădiri şi arată mai urât."
"Sunt foarte păsări şi în parc şi peste tot. Acum fac şi mizerie, dar şi noi facem destulă."
Reprezentanţii primăriei Oradea şi-au asumat curăţarea mizeriei lăsate în urmă de către porumbei, însă atrag atenţia că şi proprietarii sunt responsabili de igienizarea spaţiilor comune.
"Am luat această decizie, ca municipiul Oradea să suporte aceste cheltuieli, dar nu se va putea face pentru toate clădirile, responsabili în acest caz, sunt proprietarii. Poate ar fi bine, împreună cu asociaţiile de specialitate să ne întâlnim şi să luăm o decizie sau să gâsim o soluţie pentru protejarea acestor păsări", susţine Angela Lupşea.
Ecologiştii spun că astfel de dispozitive nu fac niciun rău păsărilor, ci doar le ţin departe de anumite zone sau recolte, după caz.
Reporter: Anca Deac
