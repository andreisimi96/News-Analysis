A doua zi de Rusalii, petrecută departe de piscină, mare sau resorturi luxoase. Au existat turişti care au ales să descopere lumea subterană şi să exploreze peşterile. Un astfel de grup a coborât în Peştera Vântului din Bihor, cea mai mare cavernă din sud-estul Europei, care se întinde pe o lungime de 50 de kilometri. Aceasta a fost deschisă publicului în urmă cu un an, iar vizitarea ei se face doar în prezenţa ghizilor.
Peştera Vântului este considerată cel mai lung labirint subteran din Europa de sud-est. Intrarea se face printr-o trapă îngustă, din metal, iar traseul de vizitare este unul destul de dificil.
"Ne place natura şi ne dorim să cunoaştem şi peşterile din jurul localităţilor de aici. Aşa că astăzi, peştera Şuncuiuş. Am mai fost la Gălăşeni, la Osoi, aşa că acum abia aşteptăm să intrăm în peşteră", spune o turistă.
"- Este o zonă din localitatea noastră care merită descoperită şi sunt un adept al sporturilor extreme şi atunci am zis "de ce să nu?"
- Ştii ceva despre peştera în care vei coborî acum?
- Ştiu că este foarte lungă, foarte adâncă; este a vântului, sunt curenţi de aer înăuntru", detaliază un turist.
"- Auzisem de copii de această peşteră şi dintotdeauna ne-am dorit să intrăm.
- Deci e prima dată.
- Şi, puţină frică sau adrenalină?
- Nu, nerăbdare
- Cum credeţi că o să fie acolo jos?
- Super fain, magic cred."
Peştera Vântului a fost accesibilă, până anul trecut, doar speologilor. A fost introdusă însă în circuit odată cu inaugurarea primei reţele speoturistice din ţară. De atunci, numărul celor care şi-au manifestat interesul de-a o vizita este în creştere.
"Cererea devine din ce în ce mai mare, pentru că este o formă de a petrece timpul destul de distractivă şi interesantă. Nu întotdeauna ai ocazia să intri într-o peşteră neamenajată, într-o peşteră care până acum a fost ţinută departe de privirile turiştilor, a fost deschisă doar pentru speologi", a explicat Gabriel Bonaciu, ghid de turism speologic Aventura Trekking.
"Este cea mai lungă peşteră din sud-estul Europei şi are peste 50 de kilometri lungimea tuturor galeriilor. Traseul turistic are aproximativ 1,5 kilometri lungime dus-întors. Mergem la început pe partea activă, după care o să urcăm şi la etajul întâi", a detaliat Mihai Szigeti, ghid de turism speologic.
Caverna a fost descoperitã în 1957 şi se aflã în Munţii Pãdurea Craiului din Bihor.
Reporter: Anca Deac
