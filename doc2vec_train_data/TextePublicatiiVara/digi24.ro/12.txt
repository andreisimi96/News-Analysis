Declarațiile contradictorii despre Pilonul 2 de pensii vin, culmea, din partea celor care ar trebui să aibă o singură voce. Numai că în ultima vreme cei care au avut o singură voce au fost asociațiile profesionale și de business, mediul de afaceri, camere de comerț, într-o solidaritate pe care, mărturisește Dragoș Neacșu, CEO la Erste Asset Management, nu a mai întâlnit-o niciodată în cei 20 de ani de când lucrează în piața financiară din România. Cu toții acuză lipsa de predictibilitate și lipsa unui dialog cu Guvernul.
Lipsa de predictibilitate aduce o lipsă de încredere din partea celor care investesc pe piața de capital, în general, nu numai pe bursă, nu numai în acțiuni, dar și în obligațiuni, în titluri de stat, iar efectul discuțiilor contradictorii și confuze despre Pilonul 2 de pensii se vede deja de mai bine de o săptămână, a declarat la Digi24  Dragoș Neacșu, CEO la Erste Asset Management și membru în Consiliul director al Romanian Business Leaders (RBL).
Pericolul este ca această perioadă de incertitudini să coste în continuare foarte mult în modul în care se finanțează statul român, prin active de stat - asta am văzut deja în ultimele 7-8 zile, în special pe emisiunile pe durată scurtă și medie, acolo deja au fost niște creșteri ale costului de îndatorare. Pe de altă parte, luni a fost anulată o licitație de titluri de stat de către Ministerul de Finanțe pe motivul că cererea a fost mult mai scăzută decât de obicei și probabil că a fost mult mai scumpă decât s-ar fi așteptat și atunci, având o oarecare rezervă, de data aceasta au putut să spună NU ofertelor, a explicat Dragoș Neacșu.
Citiți și:   Ce au de gând administratorii fondurilor de pensii private
Problema cea mare este că în următoarele câteva săptămâni, conform necesarului de finanțare a deficitului bugetar care există deja și care trebuie finanțat, Ministerul de Finanțe va ieși pe piețele de capital cu o emisiune de eurobonduri și dacă vor continua incertitudinile și lipsa de perspectivă în privința celui mai important jucător de pe piața de capital din România, fondurile de Pilon 2, probabil că se va traduce într-un cost foarte ridicat al acestei emisiuni de eurobonduri, avertizează Dragoș Neacșu. El spune că profesioniștii din Ministerul de Finanțe știu foarte bine acest lucru.
În cei 10 ani de când funcționează pensiile administrate privat, fie Pilon 2, fie Pilon 3, vorbim de un succes comparabil cu alte sisteme similare din Europa, un succes pe care îl putem măsura și într-un grad de educație financiară în creștere al românilor și al oamenilor tineri, punctează Dragoș Neacșu. Dacă ceva merge bine, de ce vrem să schimbăm? se întreabă el.
Lipsa de încredere și lipsa de predictibilitate este ceea ce reclamăm, a repetat Dragoș Neacșu. Important este ca atunci când ai situații de criză, să ai un echilibru, pentru că în astfel de situații, investitorii aleg de regulă să iasă repede din niște active pe care le percep riscante și important este să aibă cine le prelua. Poți avea căderi spectaculoase ale prețului acestor active și asta înseamnă un cost de îndatorare în creștere.
Suntem deja la o a doua posibilă schimbare majoră de politică publică, după trecerea contribuțiilor de la angajator la angajat - față de care au rămas datori atât cei de la Guvern, cât și legiuitorii cu explicații despre motivul pentru care au procedat la aceste schimbări, spune oficialul Erste. El acuză lipsa unui dialog „pe baze respectuoase” între guvernanți și investitori și solicită discuții concrete, pe proiecte concrete, și nu declarații contradictorii.
„Dar este un modus operandi pe care îl vedem deja de trei guverne (...) și de aceea am ales această cale, de a ieși în public pentru a ne face ecoul preocupării care există la nivelul societății și al fiecărui individ: avem nevoie de predictibilitate pentru a construi încredere. Arătați-ne dacă aveți un proiect, puneți-l pe masă și haideți să începem să discutăm!” cer investitorii. „Noi vă spunem că nu este cazul să schimbăm. Este poziția noastră fermă. (...) Ceea ce solicităm este reîntoarcerea la cadrul legal, la cele 6 procente” la care ar fi trebuit să ajungă, conform legii încă în vigoare, contribuțiile la Pilonul 2, a precizat Dragoș Neacșu.
El a a atras atenția că se va apropia de pensie cea mai numeroasă generație pe care o avem, în timp ce statisticile demografice sunt negative și de aceea este nevoie de măsuri preventive, nu post-factum. În plus, la nivelul UE, sunt discuții despre un produs de pensie transfrontalier, iar noi nu vorbim deloc despre lucrul acesta.
Urmăriți întreaga discuție în materialul video de mai sus.
