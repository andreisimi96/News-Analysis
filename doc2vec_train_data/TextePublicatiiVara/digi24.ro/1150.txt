Cireşele au gust amar pentru producătorii români. După ce, în urmă cu o lună, fructele din import se vindeau cu 50 de lei kilogramul, acum nimeni nu mai ia cireşe româneşti care costă 2 lei kilogramul. Pentru că nu au cui să le dea, oamenii lasă fructele să se strice în copaci sau le folosesc pentru a produce ţuică.
La Cotnari s-au făcut de două ori mai multe cireşe decât anul trecut. Producătorii spun că sunt nevoiţi să vândă marfa pe nimic. Aşa că mai bine lasă fructele să se strice.
„La noi în România, aici noi le dăm cireșe frumoase, dulci, așa cum se spune, cu doi lei, mă duc în Bulgaria le iau cu 1 leva , cu 1 euro 30 și se vinde în piață că sunt mai mari în calitate. Ce să faci, le bagi la țuică, rămân pe jos, nici nu-ți convine să le culegi, le mănîncă păsările cerului”, spune Constantin Vornicu, producător.
„Producția este mai mare decât anul trecut, în schimb prețul e mai mic”, spune Vasile Crețu, primar Cotnari.
Trei frați, proprietarii unei livezi ce se întinde pe 4 hectare, au venit cu toată familia la cules de cireşe.
„Achizitorii mari care sunt sunt italienii, care anul acesta s-au orientat spre Polonia și Bulgaria, au acumulat suprafețe mari de livezi acolo, concesionate, și au lăsat mai în urmă România. Avem contracte cu diferiți achizitori care le vând la Bacău, la Roman, la Piatra Neamț, la Brașov”, spune Romică Grigorovici, producător.
„Avem cam 1.000 de euro pe hectar ne ajung costurile de producție, cu tratamente, cu toate lucrările care s-au făcut”, spune Elvis Grigorovici, producător.
Un alt producător local este Gelu Tincu. A bătut palma cu un comerciant din Buzău, care a veni să cumpere de la el 1.300 de kilograme de cireșe.
„Producția e frumoasă, dar avem un gust amar, pentru că mi le ia degeaba. Din ăștia doi lei, un leu dau la cules și mai rămân cu un leu”, spune Gelu Tincu, producător.
„Am venit să cumpărăm cireșe de aici, din patria cireșelor, la noi sunt foarte puține și mici, mărunte și le ducem la piață în Buzău, le valorificăm în Buzău. De aici le cumpărăm cu 2, 5 lei și în Buzău le vindem cu 4-5 lei”, spune Jani Mihăiescu, comerciant.
Cele mai bune afaceri le fac cei care au depozite de fructe și le pot vinde la export pe piața din Italia.
