Bilanțul victimelor erupției vulcanului Fuego din Guatemala a ajuns 62 de morți. O înregistrare video tulburătoare arată o femeie acoperită de cenușă care vorbește despre infernul în care și-ar fi pierdut întreaga familie.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
„Nu toată lumea a scăpat. Cred că au fost toți îngropați. Eu am reușit să scap, deoarece am văzut lava curgând spre lanuril de porumb și spre dealuri”, spune femeia, pe nume Consuelo Hernandez, în întregistrarea video realizată de un martor cu telefonul mobil.
Erupţia vulcanului, înalt de 3.763 m şi situat la 35 km sud-vest de capitala Guatemalei, a determinat totodată evacuarea de urgenţă a peste 4.500 de persoane din satele situate la poalele vulcanului, care a proiectat lavă şi cenuşă pe o vastă suprafaţă, provocând panică printre localnici.
„Institutul naţional medico-legal (Inacif) a primit 62 de cadavre", a anunţat luni seara Fanuel Garcia, director al acestui organism care participă la identificarea victimelor, precizând că bilanţul ar putea să crească pe măsura căutărilor.
„Există dispăruţi, dar nu se ştie câţi", a declarat la rândul său Sergio Cabanas, de la Agenţia de gestionare a catastrofelor din Guatemala. Un bilanţ precedent consemna 33 de morţi şi 46 de răniţi, transmite Agerpres.
Potrivit lui David de Leonid, purtător de cuvânt al Coordonării naţionale pentru gestionarea catastrofelor (Conred), căutarea eventualilor supravieţuitori - suspendată noaptea trecută din motive de securitate - continuă în zona cea mai afectată, unde acţionează poliţişti, militari şi membri ai Crucii Roşii.
La San Miguel Los Lotes, cătun distrus de erupţie, un jurnalist de la AFP a putut observa luni dimineaţa un peisaj dezolant, în care se amestecau ruinele căsuţelor şi corpuri înnegrite de oameni şi animale domestice, zăcând între noroi şi cenuşa încă fumegândă.
În total, erupţia a durat peste 16 ore, dar o „reactivare este posibilă", a avertizat la rândul său Institutul Naţional de Vulcanologie, recomandând menţinerea unor măsuri stricte de precauţie în această regiune.
