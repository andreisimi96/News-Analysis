Soţia preşedintelui american Donald Trump, Melania Trump, a transmis prin purtătoarea sa de cuvânt că urăşte să vadă copii despărţiţi de părinţi la graniţa Statelor Unite şi şi-a exprimat speranţa că părţile implicate poat ajunge la o soluţie cu privire la criza migranţilor, scrie news.ro, care citează CNN.
„Melania Trump urăşte să vadă copii separaţi de familiile lor şi speră că ambele părţi implicate pot ajunge la un consens pentru o reformă a imigraţiei de succes”, a declarat Stephanie Grisham, purtătoarea ei de cuvânt.
„Ea crede că trebuie să fim o ţară care respectă toate legile, dar şi o ţară care guvernează cu inima”, a adăugat ea.
Melania, care ajută copiii prin platforma sa „Be Best”, încă nu a discutat despre situaţia familiilor şi imigraţie.
O politică a administraţiei Trump pune acum sub acuzare fiecare adult care trece graniţa ilegal, iar astfel copiii sunt separaţi de părinţii lor. Înainte, cei cu copii erau trimişi împreună la un tribunal pentru imigraţie. Nu există o procedură clară pentru reunirea familiilor în afară de liniile telefonice la care părinţii pot suna pentru a încerca să îşi găsească copiii.
Aproape 2.000 de copii au fost separaţi de părinţii lor între 19 aprilie şi 31 mai în acest an, conform Departamentului de Securitate Naţională.
