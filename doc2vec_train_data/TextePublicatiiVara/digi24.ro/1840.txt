Încep emoţiile pentru absolvenţii claselor a VIII-a. Peste 5000 de elevi din Bihor vor susţine examenul de Evaluare Naţională care va începe luni, 11 iunie, cu proba scrisă la limba şi literatura română.
Miercuri este programată proba la matematică, iar joi cea la limba maternă. În Bihor sunt 33 de centre de examinare, iar absolvenţii vor fi supravegheaţi de doi profesori. În plus, fiecare sală unde se vor derula probleme sunt dotate cu camere video.
Timpul alocat rezolvării subiectelor este de 120 de minute, însă există şi două situaţii speciale: doi elevi din Oradea au cerut să fie lăsaţi 3 ore, din cauza unor probleme de sănătate.
Anul trecut rata de promovabilitate în judeţ a fost de 72,25 %.
Reprezentanţii Inspectoratului Şcolar Bihor au prezentat şi ghidul admiterii la liceele din judeţ. În total au fost aprobate 204 clase a IX-a pentru viitorul an şcolar: "Dintre acestea 154 sunt la nivel liceal, respectiv 50 de clase învăţământ profesional. Din cele 154, 83 de clase teoretic, 55 de clase tehnic şi 16 clase filieră vocaţională", a explicat Alin Novac-Iuhas, şeful IŞJ Bihor.
Reporter: Claudiu Mihuţ
