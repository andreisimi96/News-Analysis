Fostul premier Dacian Cioloş consideră că preşedintele Klaus Iohannis „trebuie să rişte orice din punct de vedere politic” pentru a apăra Constituţia şi pentru a apăra principiile clare ale Constituţiei. Cioloş spune că un referendum este oportun pentru a tranşa în privinţa dorinţei românilor de a continua lupta împotriva corupţiei, relatează News.ro.
„Cred că domnul preşedinte trebuie să rişte orice din punct de vedere politic pentru a apăra Constituţia şi pentru a apăra principiile clare ale Constituţiei. El reprezintă o funcţie foarte importantă în stat, una dintre ultimele baricade care apără statul de drept şi cred că trebuie să fie foarte ferm în apărarea Constituţiei. Din păcate, majoritatea politică reprezentată astăzi în Parlament, şi-a depăşit de mult mandatul primit de la alegători”, a declarat Dacian Cioloş la Europa FM.
Citește și ”Singura opțiune a președintelui pentru a ieși din capcana întinsă de Dragnea și CCR”
În opinia fostului premier, Curtea Constituţională e politizată şi ia clar decizii subiective, în sprijinul intereselor politice ale PSD de a controla justiţia.
Cioloş a scris pe pagina sa de Facebook că majoritatea actuală din Parlament nu are legitimitatea politică să încerce subordonarea justiţiei, pentru că nu a fost votată pentru asta.
„E nevoie de o modalitate prin care cetăţenii să se poată exprima faţă de aceste decizii instituţionale care ies clar din mandatul primit la alegeri. Un referendum mi se pare foarte oportun pentru a tranşa în privinţa dorinţei românilor de a continua lupta împotriva corupţiei. E necesară o reformă a statului care să includă şi o reformă a CCR în aşa fel încât numirea judecătorilor, funcţionarea si deciziile acesteia să nu mai fie deloc sub imperiul presiunii politice sau ale intereselor unui partid sau altul. Mişcarea România Împreună/ RO+ pregăteşte astfel de propuneri pe care le va prezenta în Programul Politic al partidului”, a precizat Dacian Cioloş.
El spune că „atacul la statul de drept este dublat de un proces de slăbire a economiei şi deci a bunăstării românilor prin decizii de politică fiscală şi economică incoerente, prin atacul la Pilonul II de pensii, adică la banii românilor şi prin îndatorarea statului pe termen lung pentru a plăti promisiuni electorale inconsistente”.
„Fără o funcţionare onestă, transparentă a statului şi fără predictibilitate şi coerenţă în deciziile care afectează economia nu vor fi nici pensii şi nici salarii. După ce ajungem la guvernare, toate aceste lucruri vor intra în matca lor normală. România are nevoie să se dezvolte şi nu să păzească justiţia de agresori”, încheie fostul premier.
