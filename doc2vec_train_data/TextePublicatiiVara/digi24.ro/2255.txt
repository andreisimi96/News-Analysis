Un misterios incendiu a devastat, la Bagdad, un depozit în care se aflau buletine de vot din alegerile legislative de la 12 mai, însă oficiali au dat asigurări că acestea nu au ars, în contextul în care este prevăzută o nouă numărare a voturilor, relatează News.ro, care citează AFP.
Incendiul, care a izbucnit duminică în depozitul de buletine de vot din cea mai mare circumscripţie din Irak, a fost controlat după mai multe ore, seara.
Reprezentanţi au încercat să minimalizeze importanţa sinistrului, a cărui origine era necunoscută imediat.
Scrutinul din mai, care urmează să permită Irakului să dea pagina după ani de lupte împotriva grupării jihadiste Statul Islamic (SI), s-a transformat într-un foileton judiciar şi politic cu întorsături, crescând scepticismul în rândul populaţiei cu privire la corectitudinea scrutinului.
Negocieri în vederea formării unui guvern au început între învingători - cu liderul naţionalist Moqtada Sadr în frunte, însă în paralal se încearcă să se obţină o anulare a votului, pe fondul unor suspiciuni cu privire la fraude.
După mai multe sesiuni fără cvorum, Parlamentul a reuşit miercuri să obţină o nouă numărătoare a buletinelor de vot, manuală de această dată.
Comisia electorală a fost destituită şi s-au dat dispoziţii să se înceapă numărarea, pe care Guvernul vrea să o lanseze cât mai rapid.
Duminică, imediat după ce Consiliul Superior al Magistraturii a anunţat numirea a nouă judecători care să supervizeze numărarea şi să înlocuiască membrii Comisiei electorale, un incendiu a izbucnit în depozitul Ministerului Comerţului, la Bagdad.
Urnele circumscripţiei al-Roussafa, în estul Bagdadului, erau depoziate acolo. În această circumscripţie, cea mai mare din Irak, au votat 60% din cele două milioane de algători din capitală.
În timp ce o coloană imensă de fum negru ieşea din depozit, angajaţi au ieşit în fugă, luând urne cu ei.
Pompierii, care au venit cu zeci de vehicule să stingă incendiul, au avut nevoie de mai multe ore să o facă, potrivit unui jurnalist AFP aflat la faţa locului.
„Un hangar cu material utilizat de Comisia electorală a ars, însă celalte trei, în care se află urnele, au fost salvate de foc”, a anunţat la faţa locului un purtător de cuvânt al Ministerului de Interne, generalul Saad Maan.
La rândul său, reprezentantul Comisiei electorale la Al-Roussafa, Imed Jamil, a declarat pentru AFP că „o sală în care erau depozitate maşini de vot şi echipamente necesare procesului electoral a fost devastată de flăcări”.
Însă el a dat asigurări că „urnele erau depozitate în altă sală”. În opinia sa, noua numărare nu este compromisă.
Pe reţele de socializare, irakieni aveau păreri împărţite despre originea sinistrului.
Unii credeau că a fost un accident, alţii dădeau asigurări că este vorba despre o acţiune premeditată a perdanţilor.
La faţa locului, un candidat înfrânt în alegerile legislative, Fateh al-Cheikh, striga din răsputeri „se ard voturile irakienilor. Cei care au falsificat rezultatele sunt în spatele incendiului”.
Acest nou episod alimentează o „adevărată criză”, după un scrutin marcat de un absenteism fără precedent, a declarat pentru AFP politologul Essam al-Fili.
„Irakienii nu mai au încredere în toate feţele pe care le văd de ani de zile”, pentru că, în opinia lor, ”multe dintre forţele (politice) se agaţă mai mult de funcţii de putere decât de interesul public”, spune el.
În afară de noua numărare, Parlamentul a ordonat anularea votului expatriaţilor şi deplasaţilor - aproximativ un milion de voturi - care sunt vizate de cele mai mari suspiciuni.
Candidaţi denunţă de asemenea utilizarea unor maşini de vot electronice - o premieră în Irak.
Viitoarea numărare ar putea să modifice rezultatul doar marginal, dau asigurări experţi. Ea ar putea să modifice echilibrul între candidaţi în interiorul aceleiaşi liste, dar fără să schimbe prea mult numărul deputaţilor din fiecare mişcare.
Un indiciu suplimentar cu privire la faptul că schimbările ar putea să fie doar marginale, în pofida acuzaţiilor de fraude, este faptul că negocieri guvernamentale continuă în acelaşi ritm în vederea formării unei majorităţi care va guverna timp de patru ani în Irak, în perioada post-SI.
Imediat după anunţarea primelor rezultate, ambele puteri care acţionează în Irak - Statele Unite şi Iranul - au trimis emisari cu scopul de a încerca să influenţeze cu privire la viitorul cabinet.
Însă posibilităţile de aliere rămân deschise, în contextul celui mai fărâmiţat Parlament de la primele alegeri multipartinice din 2005.
