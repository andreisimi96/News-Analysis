Primarul Capitalei, Gabriela Firea, vicepreşedinte PSD, susţine că detestă tradarea şi nu poate empatiza cu cei care îşi găsesc justificări pentru aceasta, anunţând că va rămâne alături de „familia politică” din care face parte. Ea a ţinut să clarifice că nu a fost martoră la un eveniment „în cadrul căruia s-au pus bazele racolărilor actuale din PSD”, deşi s-a aflat, duminică, împreună cu familia, în acelaşi restaurant cu mai mulţi oameni politici.
Gabriela Firea a postat, joi seară, un mesaj pe Facebook, intitulat: „Autodenunţ politic”.
„Duminică, 13 mai, am fost la restaurantul «Doi Cocoşi», împreună cu soţul, mama, cumnata şi cei doi copii mici - Zian şi David. Ne-am salutat civilizat cu mai multe persoane care participau la un botez, printre care şi câţiva politicieni. Am luat masa într-un salon mic, separat de petrecere. De aici, şi până la comentariile din ultimele zile, pe surse, potrivit cărora aş fi fost martoră unui eveniment, în cadrul căruia s-au pus bazele racolărilor actuale din PSD, este o distanţă că de la Pământ la Luna”, a scrie Gabriela Firea pe pagina de socializare, potrivit News.ro.
Aceasta a continuat, afirmând că detestă trădarea şi nu-i găseşte nicio justificare.
„Detest trădarea şi nu pot empatiza cu cei care îşi găsesc justificări pentru trădare. Şi tacită, şi învăluită în metafore, trădarea tot trădare este. Sunt şi voi fi alături de familia mea politică - o mică Românie. Sunt şi voi fi dornică să contribui la un pic mai bine pentru fiecare român în parte. Nu văd nicio scuză pentru cei care caută să scoată profit personal din momentele dificile ale altora. Aşa s-a născut sintagma «a călca pe cadavre». Constat că, în politică, a avea caracter e sinonim cu a fi slab de înger. Merg, cu orice risc, pe această variantă a demnităţii şi a condamnării oricăror jocuri tenebroase”, mai scrie vicepreşedintele PSD.
Firea îşi încheie mesajul cu un citat din Alfred de Vigny: „Destinul conduce jumătate din viaţă fiecărui om. Cealaltă jumătate o conduce caracterul”.
Citiți și Dezvăluirile lui Victor Ponta. Ce îi spun liderii PSD despre Dragnea
Mai mulţi lideri social-democraţi au transmis, joi seară, mesaje în care condamnă „dezertorii” din rândul partidului.
Fostul ministru al Turismului Mircea Titus Dobre şi deputatul Gabriela Podaşcă au anunţat, miercuri, că au demisionat din PSD şi s-au înscris în ProRomânia, partidul fondat de Victor Ponta.
Dobre a spus că un singur om a confiscat Guvernul şi Parlamentul şi realizează legi în interes personal, arătând că nu are ce să reproşeze foştilor colegi din organizaţia de la Constanţa pe care i-a anunţat înainte de a face acest gest, fără a transmite acest lucru însă şi celor din conducerea naţională a partidului.
Mircea Titus Dobre a fost ministru al Turismului în guvernele Grindeanu şi Tudose, el fiind totodată şi purtător de cuvânt al organizaţiei judeţene a PSD Constanţa.
