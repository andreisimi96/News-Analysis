Presa internațională nu a scăpat din vedere scandalul în care a fost implicat vineri fostul tenismen Ilie Năstase, după ce a fost reținut de două ori de polițiști și s-a ales cu două dosare penale în doar șase ore. 
BBC News anunță că Ilie Năstase, fostul număr 1 mondial în tenis, a fost arestat de două ori într-o singură zi și amintește de celelalte scandaluri în care a fost implicat acesta. „Ilie Năstase a înjurat un arbitru, a insultat-o pe Johanna Konta și pe Anne Keothavong și a făcut un comentariu rasist despre copilul nenăscut al Serenei Williams”.
ESPN scrie că Ilie Năstase i-a înjurat și batjocorit pe polițiști, în timpul celei de-a doua arestări: „Năstase este cunoscut pentru comportamentul său impredictibil și temperamental pe terenul de tenis, iar ieșirile sale nervoase i-au adus porecla „Nasty”. El și-a păstrat comportamentul imprevizibil și după ce s-a retras din tenis”.
The Mirror scrie că polițiștii l-au văzut pe Năstase „vizibil beat” și că acesta avea o alcoolemie de 0.55, amintind că pentru faptele sale, fostul tenismen ar putea fi pedepsit cu până la cinci ani de închisoare.
Daily Mail scrie despre ”Fostul băiat rău al tenisului, învinețit de polițiști, după ce a fost arestat de două ori în aceeași zi. A doua oară când a fost arestat, și-a bătut joc de polițiști, spunând că au acționat ca miliția din era comunistă. Totul s-a întâmplat la un an de la meciul de Fed Cup în care a abuzat verbal echipa Marii Britanii” .
UBI Tennis titrează „Ilie Năstase, arestat de două ori într-o zi, din cauza problemelor cu băutura” și notează că fostul tenismen a refuzat să sufle în etilotest și i-a înjurat pe polițiști, moment în care aceștia l-au încătușat.
Iar Straits Times remarcă faptul că „Ilie Năstase nu se dezice de reputația sa” și a reușit performanța de a fi arestat de două ori în șase ore.
