Cristian Mihai Dide, tânărul din București nelipsit de la protestele împotriva guvernului, a fost încătușat de polițiști, după ce a protestat cu o portavoce în fața Primăriei Municipiului București.
Dide a pus la portavoce o înregistrare cu discursul Gabrielei Firea pe Arena Națională, respectiv momentul în care primarul Capitalei îi ura Simonei Halep bun venit „în țara noastră”. Jandarmii i-au cerut inițial protestatarului să plece, însă acesta a refuzat, așa că l-au încătușat și l-au dus la secție.
Jandarmii au considerat că acesta participă la o adunare publică nedeclarată, iar după ce l-au băgat pe protestatar în mașină, i-au legitimat pe jurnaliștii prezenți în fața Primăriei, unde avea loc o ședință a Consiliului General. 
Nu este prima dată când Dide este ridicat de polițiști sau amendat. Bărbatul a fost încătuşat și în aprilie, când a proiectat mesajul „Rezist, vă vedem!”, pe faţada Muzeului Naţional de Artă, la festivalul Spotlight. El a susţinut atunci că i s-ar fi pus două perechi de cătuşe, i-a acuzat pe poliţişti de abuz şi a cerut să-i fie puse la dispoziţie imaginile filmate de camerele de supraveghere din secţia de poliţie, ca să demonstreze că are dreptate. De asemenea, el a fost amendat atunci cu 2.600 de lei pentru că nu s-a legitimat şi ar fi făcut scandal.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
