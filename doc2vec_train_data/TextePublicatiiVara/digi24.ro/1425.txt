Procurorul şef al DNA, Laura Codruţa Kovesi, a stat, miercuri, timp de peste două ore la Consiliul Superior al Magistraturii. Ea a fost invitată la Secţia pentru procurori în materie disciplinară a CSM, după ce în luna aprilie Inspecţia Judiciară a declanşat două acţiuni disciplinare împotriva sa.
Foto: Inquam Photos / Octav Ganea
ACTUALIZARE 12.4O. Kovesi nu a făcut declaraţii nici la sosirea la sediul CSM şi nici a plecarea din instituţie.
Laura Codruţa Kovesi este acuzată că și-a delegat consilierul, să efectueze controale la două servicii teritoriale ale DNA. Procurorii spun că judecătorul detaşat se afla în stare de incompatibilitate pentru efectuarea controlului tematic.
O a doua cauză care o vizează pe şefa DNA este aflată pe rolul Secției pentru procurori ai CSM. Are legătură cu înregistrările din timpul unei şedinţe de lucru apărute în spaţiul public. Atunci, procurorul-şef al DNA ar fi folosit faţă de colegii procurori un ton superior şi agresiv.
Șefa DNA a fost acuzată şi de instrumentarea urgentă a unor dosare „cu miniștri”, de impact mediatic, pentru îmbunătăţirea imaginii instituţiei.
