Elena Udrea a declarat, joi seară, că ”ar fi absurd” să fie condamnată definitiv în dosarul ”Gala Bute” existând în acest moment un document care-i arată nevinovăţia.
FOTO: INQUAM PHOTOS - Octav Ganea
”De ce m-aş duce şase ani la puşcărie doar pentru că vor Coldea şi Kovesi?”, a spus Udrea care a anunţat că-şi va prezenta în zilele următoare cazul Organizaţiei Naţiunilor Unite. Udrea susţine că va reveni în România dacă dosarul va fi repus pe rol la o instanţă ”corectă”, iar dacă acest lucru nu se va întâmpla va căuta mijloace ca ”acea sentinţă să fie desfiinţată la un moment dat”.
”Mă voi adresa zilele următoare Organizaţiei Naţiunilor Unite. Prezint cazul meu şi acolo şi, dacă prin absurdul absurdului, se întâmplă acest absurd până la capăt şi eu rămân condamnată în dosarul Gala Bute voi continua să mă lupt de aici de unde sunt protejată de legi internaţionale pentru a dovedi că în România se petrece un abuz nemăsurat împotriva mea şi să găsesc o soluţie ca acea sentinţă să fie desfiinţată la un moment dat”, a spus Elena Udrea pentru România TV, într-o intervenţie în direct din Costa Rica.
Magistraţii Înaltei Curţi de Casaţie şi Justiţie (ICCJ) au amânat miercuri pentru 5 iunie decizia definitivă în dosarul "Gala Bute", în care fostul ministru al Dezvoltării Regionale Elena Udrea - aflată în Costa Rica - a fost condamnată, în primă instanţă, la şase ani de închisoare pentru luare de mită şi abuz în serviciu.
Traian Băsescu spunea că acest document arată că a existat un plan de cooperare între DNA şi SRI şi că a sesizat CSM, Inspecţia Judiciară, ministrul Justiţiei şi Comisia parlamentară pentru controlul activităţii SRI.
