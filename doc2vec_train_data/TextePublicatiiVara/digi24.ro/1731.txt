Simona Halep va încerca sâmbătă pentru a treia oară să câștige titlul la Roland Garros, iar de data aceasta adversară îi va fi americana Sloane Stephens, nr. 10 WTA.
Foto: Guliver/Getty Images
Formula 1: Marele Premiu al Canadei e în acest weekend pe Digi Sport
Sloane Stephen a trecut vineri în două seturi, 6-4,  6-4 de compatrioata și buna sa prietenă Madison Keys, nr. 13 mondial. În vârstă de 25 de ani, Sloane Stephens reușește pentru prima oară în carieră această performanță. În schimb, Simona Halep este la a treia încercare, după ce în 2014 a pierdut finala de la Roland Garros în fața Mariei Șarapova, iar anul trecut i-a cedat trofeul Jelenei Otapenko.
Românca are palmares pozitiv în întâlnirilecu Stephens, câștigând cinci dintre cele șapte meciuri jucate. Unul dintre meciuri a fost chiar la Roland Garros, în 2014.
Calificarea în finală la Roland Garros este recompensată cu 1,12 milioane de euro şi cu 1.300 de puncte WTA. Câştigătoarea va primi 2,2 milioane de euro şi 2.000 de puncte WTA.
Simona Halep, în vârstă de 26 de ani şi 1,68 de metri înălţime, va disputa a 31-a finală din carieră și a patra din acest an, după ce a învins-o categoric, joi, pe Garbine Muguruza, locul 3 WTA , într-un meci extrem de frumos, în care jocul româncei a fost apreciat în unanimitate de presa internațională.
Titluri WTA de simplu: 16 - Shenzhen (WTA), în 2018, Madrid (Premier Mandatory), în 2017, Montreal (Premier 5), Bucureşti (WTA), Madrid (Premier Mandatory), toate trei în 2016, Shenzhen (WTA), Dubai (Premier 5), Indian Wells (Premier Mandatory), toate trei în 2015, Doha (Premier 5), Bucureşti (WTA), ambele în 2014, Nurnberg (WTA), 's-Hertogenbosch (WTA), Budapesta (WTA), New Haven (Premier), Moscova (Premier) şi Sofia (turneul "mic" al campioanelor), toate cele şase în 2013;
Finale WTA de simplu: 14 - Roma (Premier 5), Australian Open (Grand Slam) - în 2018, Beijing (Premier Mandatory), Cincinnati (Premier 5), Roland Garros (Grand Slam), Roma (Premier 5), în 2017, Rogers Cup (Toronto), Cincinnati (ambele de categorie Premier 5), în 2015, WTA Finals - Singapore (Turneul Campioanelor), Roland Garros (Grand Slam), Madrid (Premier Mandatory), toate trei în 2014, Bruxelles (Premier), în 2012 şi Fes (WTA), în 2011 şi 2010.
Sloane Stephens  are șase titluri câștigate la simplu, dintre care cel mai important este cel de anul trecut de la US Open. Cu acea victorie, ea a devenit jucătoarea cu poziția cea mai de jos în clasamentul WTA (83 la acel moment) care a câștigat vreodată titlul la competiția americană.
