Firmele vor fi încurajate să angajeze persoanele pe care le aduc în internship prin acordarea unei sume fixe de la stat.
Concret, potrivit unui proiect de act normativ care a trecut miercuri de votul decisiv al deputaților, pentru fiecare stagiu care se transformă în angajare companiile vor primi aproximativ 1.000 de euro, însă numai dacă noii salariați stau la firmă cel puțin doi ani, potrivit avocatnet.ro .
Recompensarea firmelor pentru transformarea internship-urilor în contracte individuale de muncă este una dintre măsurile dorite de Guvern pentru încurajarea încadrării tinerilor pe piața muncii. Dispozițiile referitoare la acest stimulent de angajare se găsesc într-un proiect de lege privind internship-ul, care a trecut de Senat la finele anului trecut și care a fost adoptat azi de Camera Deputaților. Ca să se aplice, actul are nevoie de semnătura șefului statului.
