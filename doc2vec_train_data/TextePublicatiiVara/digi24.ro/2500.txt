Atenţie, şoferi! Şi medicii vă pot lăsa fără carnet, dacă se aprobă o lege care le cere să îi supună unui control amănunţit pe cei care pot provoca accidente de circulaţie din cauza bolilor. Permisul de conducere va fi suspendat dacă doctorii constată afecţiuni severe sau dacă cineva nu se supune consultaţiei.
Accidentele provocate de şoferii suferinzi ar putea să dispară cu o astfel de lege. Un şofer care a făcut o criză de epilesie la volan a provocat la sfârşitul anului trecut la Suceava un accident în lanţ cu cinci maşini implicate şi cinci răniţi. Medicii au şi un top al bolilor care aduc pericol pe şosele.
Valentina Boboc, medic de familie: „Afecţiuni neurologice, pe primul loc epilepsiile, sechelele de accident vascular cerebral, diabetul zaharat necontrolat, pacientul având senzaţii de leşin”.
Legea care aşteaptă votul plasează răspunderea la doctorul de familie.
Dacă medicul observă că şoferul are anumite probleme de sănătate, atunci el este obligat să-l trimită pe acesta la o clinică specializată. Pacientul are la dispoziţie trei zile să meargă la consultaţie. Odată ajunşi aici, şoferii vor fi verificaţi în amănunt. Dacă starea lor medicală nu le permite să conducă, atunci doctorii vor anunţa Poliţia Română în decurs de o zi, iar şoferii îşi vor pierde permisul de conducere.
Vizita medicală nu poate fi evitată. Dacă şoferul nu se prezintă la control în 30 de zile de la emiterea recomandării, nu va mai avea dreptul să conducă. Propunerea de lege ar reduce accidentele, spun cei care au scris-o, iar cei de la volan le dau dreptate.
Proiectul de lege este acum la Camera Deputaţilor şi aşteapta votul parlamentarilor.
