Fosta soţie a lui Anthony Bourdain, Ottavia Busia, a făcut primul comentariu public de la moartea bucătarului şi realizatorului TV, împărtăşind o fotografie cu fiica lor Ariane, în vârstă de 11 ani, cântând la un concert şi transmiţând un mesaj emoţionant.
"Fiica noastră a avut concert astăzi", a scris Busia pe Instagram. "A fost minunată. Atât de puternică şi curajoasă. A purtat cizmele pe care i le-ai cumpărat. Sper că ai o călătorie grozavă, oriunde te-ai afla", potrivit postului de televiziune ABC. 
Mama realizatorului TV a declarat pentru The New York Times că fiul ei "avea totul... succes mai presus de cele mai nebuneşti vise ale lui, bani mai presus de cele mai nebuneşti vise ale lui". "Tony a fost într-o pasă proastă în aceste ultime zile", i-a povestit un prieten mamei lui Bourdain, potrivit News.ro.
Bourdain a vorbit despre depresie într-un episod "Parts Unknown" din 2016: "Mi-ar plăcea să fiu fericit. Ar trebui să fiu, am avut noroc incredibil..., dar nu", a spus el atunci. 
Iubita lui Bourdain, actriţa Asia Argento, pe care acesta a sprijinit-o în timpul campaniei "#MeToo", a scris: "Anthony a oferit totul în tot ceea ce a făcut (...) A fost iubirea mea, stânca mea, cel care m-a proteja, sunt mai mult decât devastată. Gândurile mele sunt alături de familia lui". 
Analizele toxicologice urmează să fie făcute publice. 
Bourdain, în vârstă de 61 de ani, gazdă a emisiunii de la CNN „Parts Unknown”, a fost găsit mort vineri dimineaţă în camera sa dintr-un hotel de lux din satul Kaysersberg, în Alsacia, regiune din nord-estul Franţei. 
Anthony Bourdain a explorat, prin cărţile şi show-urile sale TV condiţia umană şi a ajutat publicul să îşi schimbe mentalitatea despre mâncare şi călătorii. El a fost un avocat al populaţiilor marginalizate şi a militat pentru condiţii mai sigure de lucru pentru echipele restaurantelor. A fost recompensat cu toate premiile pe care le-ar fi putut primi în această industrie.
