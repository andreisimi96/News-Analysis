Unic în lume datorită mecanismului cu care este dotat, Ștrandul cu valuri din Băile 1 Mai din Bihor se află în paragină. După ce timp de 30 de ani nu a fost făcută nicio investiție, bazinul a ajuns într-o stare deplorabilă. Zona a fost închisă în 2016 pentru modernizare, iar administrația locală vrea să investească 13 milioane de lei pentru refacerea ștrandului.
Odinioară ştrandul cu valuri din Băile 1 Mai era plin de lume, agitaţie şi bună dispoziţie.
"Era frumos, erau căsuţele, în timpul ăla erau căsuţele de lemn", îşi aminteşte un turist.
Iar acum se prezintă dezolant: un bazin gol, crăpat şi murdar şi o curte cucerită de bălării și gunoaie.
"Până acum aproximativ cinci ani în locul în care mă aflu a fost o terasă cu un restaurant şi câteva camere de dormit, iar de partea cealaltă a bazinului au existat mai bine de 20 de căbănuţe cu spaţii de cazare pentru copii. Acestea au fost lăsate în paragină şi ulterior au fost demolate", a relatat Bianca Firezar, jurnalist Digi24 Oradea.
"Au fost oarecum victimele politicului local de-a lungul timpului. Mai mulţi consilieri locali şi-au atribuit aceste spaţii, practic, şi au fost lăsate în paragină. Din `90 nu s-a investit absolut nimic în acest ştrand. De 30 de ani nu s-a bătut un cui", spune Cristian Laza, primarul comunei Sînmartin.
Timp de zece ani, până în 2010, ștrandul cu valuri din Băile 1 Mai a fost concesionat unei firme. De opt ani ștrandul este administrat de primăria comunei Sînmartin.
"Atunci l-am preluat exact cum vedeţi dumneavoastră, în 30 iunie şi în 18 iulie deja l-am repus în... cu vopsit, cu tot, cu tot cu tăiat iarba, igienizat şi am funcţionat până în 2016", susţine Eden Evu, administratorul ştrandului cu valuri.
Acum, Primăria Sînmartin are în plan să atragă, prin Ministerul Turismului, 13 milioane de lei pentru modernizarea celor 3 hectare și jumătate ale ștrandului. Lucrările ar trebui să înceapă în prima jumătate a anului viitor. Tot atunci va fi reabilitat și motorul care produce valurile, unic în lume, construit în 1896.
"Va fi reabilitat acest bazin, se va mai construi încă un bazin lateral, plus un bazin de copii, tobogane, vor fi spaţii pentru aventură cu grad mediu pentru copilaşi, ca să nu prezinte un pericol. Ne vom baza foarte mult şi pe organizare de tabere în acest spaţiu de divertisment", a explicat primarul comunei Sînmartin.
Curtea ştrandului mai este folosită ocazional pentru diferite evenimente.
Reporter: Bianca Firezar
