Deputatul Nicușor Dan afirmă că Gabriela Firea i-a refuzat cererea Simonei Halep de a prezenta trofeul câștigat sâmbătă la Roland Garros într-o piață din București. Fostul lider al USR mai spune că, în schimb, primarul general al Capitalei „s-a mobilizat exemplar” pentru mitingul PSD.
„Primăria Capitalei a refuzat solicitarea Simonei Halep, campioana României de la Roland Garros, de a se întâlni cu fanii într-o piață din București. La schimb, Primăria i-a oferit scările exterioare de la Arena Națională pentru acest eveniment. Indiferent de motivele invocate, nu trebuie decât să ne amintim cum sunt întâmpinați marii campioni în capitalele europene, cum sunt organizate întâlniri spectaculoase cu fanii lor în piețe și pe străzi”, susține Nicușor Dan.
„Asta înseamnă să recunoști valorile și să le prețuiești! Și la noi s-a mobilizat exemplar Primăria Capitalei, dar pentru mitingul PSD. Și tot pentru PSD, Arena Națională a fost loc de mari manifestări grandioase. Simonei Halep i-au rezervat doar scările exterioare. Acum înțelegem sistemul de valori al Gabrielei Firea”, adaugă el.
Campioana de la Roland Garros se întoarce luni acasă. Simona Halep ajunge la Aeroportul din Otopeni cu o cursă programată să aterizeze la ora 16:15 minute. Ea va fi întâmpinată de ministrul sportului, Ioana Bran, şi de preşedintele Federaţiei Române de Tenis, George Cosac.
„Mâine seară, la ora 20:00 pe Arena Națională din București voi prezenta trofeul primit pentru câștigarea primului turneu de Grand Slam. Roland Garros 2018. Vă mulțumesc tuturor pentru susținere! Vă aștept la Arena Națională”, a trasmis duminică seară Simona Halep, pe Facebook.
Simona Halep, locul I WTA, a câştigat, sâmbătă, turneul de la Roland Garros, după ce a învins-o, în finală, cu scorul de 3-6, 6-4, 6-1, pe americanca Sloane Stephens, locul 10 WTA. În urma acestui succes, primul din carieră la un grand slam, Halep a devenit prima jucătoare română care câştigă un „major”, după Virginia Ruzici, care s-a impus, în 1978, tot la French Open.
