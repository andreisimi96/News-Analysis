Imagini în exclusivitate de la jaful petrecut la o benzinărie din Lugoj, obținute de Digi24. Hoții au acționat la pont, dar camerele de supraveghere au filmat tot: un bărbat mascat intră în biroul staţiei de alimentare şi, după câteva minute, deschide seiful şi fură toţi banii. Poliţiştii au descoperit, la scurt timp, că un angajat al benzinăriei a fost cel care a pus la cale totul, cu ajutorul a doi complici. Suma sustrasă din seif, peste 150.000 de lei, a fost recuperată integral.
Cei trei bărbați au fost repede identificaţi de politişti şi duşi la audieri. Imaginile de pe camerele de supraveghere i-au dat de gol.
„În noaptea de 3 spre 4 iunie persoane necunoscute a unei societăți comerciale de pe raza municipiului Lugoj de unde dintr-un seif au sustras suma de 157.000 de lei”, a spus Ionuț Sîrbu, purtător de cuvânt IPJ Timiș.
Tinerii au acţionat la pont. I-a ajutat chiar un angajat al benzinăriei. Unul dintre indivizi, cu o cagulă pe cap, a intrat și a luat toți banii pe care i-a găsit, în timp ce ceilalți doi au stat de veghe.
„Unul dintre suspecți a intrat în benzinărie pe ușa din spate, care a fost lăsată deschisă chiar de către angajat. Ba, mai mult, casierul este cel care le-ar fi dat acestora și codul de la seif”, relatează Mihaela Crețu, jurnalist Digi24 Timișoara.
Tinerii sunt acuzaţi acum de furt calificat. Potrivit poliţiştilor, cel care luase banii a reușit să-și cumpere, între timp, și o mașină de 5.000 de euro. Ar fi vrut să fugă din ţară.
Acum, atât el, cat şi complicii săi riscă până la 5 ani de închisoare.
