Fostul ministru Aurelia Cristea, fost membru PSD, precum şi fostul său consilier Gabriel Oniga, exclus din partid, se alătură noii echipe Pro România, condusă de Victor Ponta.
''Îi cunosc de multă vreme şi am lucrat foarte bine împreună cu majoritatea celor care şi-au anunţat intenţia de a participa la acest nou proiect politic. Îi respect şi ştiu că pot face proiecte care să schimbe România în bine, care să ofere copiilor noştri un viitor, aici, acasă. Îl susţin pe #VictorPonta în acest demers şi mă alatur echipei #ProRomania", a scris Aurelia Cristea pe Facebook.
Gabriel Oniga, fost consilier local PSD, a declarat, luni, pentru Agerpres, că se alătură noii echipe.
"Vreau să sprijin proiectul cu tot ce pot. Nu mai ştiu cine vine în partid, n-am chemat pe nimeni, m-am întâlnit cu Victor Ponta săptămâna trecută, la Cluj, şi am decis eu, pentru mine. Nu am trecut încă la construcţie efectivă, urmează, în perioada următoare", a spus Gabriel Oniga.
Preşedintele PSD Cluj, deputatul Horia Nasra, a declarat, pentru Agerpres, că nu vor exista plecări din organizaţia pe care o conduce.
"Din partid nu ştiu pe nimeni care să plece. Eu nu mă aştept să plece cineva. Noi nu ne confruntăm cu probleme de genul acesta", a spus Horia Nasra.
