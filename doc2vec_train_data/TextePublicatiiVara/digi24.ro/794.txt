Un pui de urs, în vârstă de patru luni, a fost salvat de pădurarii din Braşov. Rămas singur pe lume, după ce mama lui a fost ucisă de tren, animalul a fost dus la Centrul de reabilitare a urşilor din Bălan, judeţul Harghita. De acolo, ursul va pleca în pădure înainte să împlinească doi ani.
Puiul de urs a fost găsit pe o şină de tren în Timişul de Sus, în urmă cu trei zile. Era slăbit şi derutat. Pădurarii l-au hrănit cu biberonul până l-au pus pe picioare.
„Am constatat că puiul era deshidratat. Am găsit şi ursoaica, între șinele de cale ferată, era fără suflare. L-am dus la sediul de canton şi a fost sub supraveghere medicală”, povestește George Cruceanu, inginer în compartimentul de vânătoare al Regiei Pădurilor Kronstadt.
Ursoaica ucisă de tren era una tânără, spun pădurarii, aşa că puţin probabil ca puiul să aibă şi vreun frate rătăcit prin pădure.
- A fost hidratat, perfuzat şi hrănit artificial cu lapte îmbunătăţit la biberon, explică Mircea Pupăză, comisar la Garda Națională de Mediu.
- N-ar fi trăit?
- Nu, sub nicio formă. Nici acum nu e chiar reabilitat în condiţii corespunzătoare. Dar îşi revine.
Puiul, care are patru luni şi este femelă, a fost cazat la Centrul de Reabilitare din oraşul Bălan, judeţul Harghita. Acolo va fi hrănit cu lapte special, iar când va creşte, va fi învăţat să se descurce singur în sălbăticie. Nu mai mai devreme, însă, de doi ani.
„La centrul pentru reabilitare al urşilor orfani noi avem un contact minim cu ursuleţii. Îi hrănim cu drona, după care trec prin mai multe ţarcuri, mai multe etape de reabilitare. Primul ţarc are 200 de metri pătraţi, cel de-al doilea 15.000 de metri pătraţi. Noi îi transferăm în ţarcuri în funcţie de sursele de hrană naturale şi în funcţie de asta le şI suplimentăm dieta”, spune Gabriel Galgoczy, de la World Wide Fund România.
Puiul va avea și prieteni de joacă la centru: patru pui de urs rămaşi orfani şi care şi-au găsit şi ei refugiu în acelaşi loc.
Centrul de Reabilitare a Urşilor din oraşul Bălan este singurul de acest fel din Europa. Până acum aici au fost îngrijite peste 100 de exemplare. Rata de supravieţuie a puilor în centru este de 40%, similară cu media de supravieţuire a puilor de urs care trăiesc în libertate.
Spre deosebire de sanctuarul Libearty de la Zărnești, acești urși vor fi lăsați în libertate la un moment dat, pentru că știu să se descurce singuri în sălbăticie. La Zărnești sunt găzduiți urși care au stat foarte mult timp în captivitate sau au fost mult prea dependenți de oameni ca să mai poată face față traiului pe cont propriu în natură.
