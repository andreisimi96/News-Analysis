Meteorologii anunţă că vremea se va strica în întreaga ţară, de marţi seară, de la ora 20.00, fiind anunţată instabilitate afmosferică accentuată. De miercuri, de la ora 14.00, treizeci de judeţe din întreaga ţară se vor afla sub cod galben de furtuni, cu descărcari electrice, vânt, ploi abundente şi grindină. Îndeosebi în sud-vest şi în zona montană, cantităţile de precipitaţii vor ajunge şi la 80 de litri pe metru pătrat, scrie News.ro. 
Potrivit meteorologilor, de marţi seară de la ora 20.00 şi până miercuri la ora 14.00, este valabilă o informare de instabilitate atmosferică accentuată.
”În intervalul menţionat, vor fi perioade cu instabilitate atmosferică accentuată în Maramureş, nordul Moldovei, local în Transilvania, Crişana şi Banat, precum şi în zona Carpaţilor Orientali şi a Munţilor Apuseni. Vor fi averse ce vor avea şi caracter torenţial, descărcări electrice, intensificări de scurtă durată ale vântului care vor lua aspect de vijelie şi condiţii de grindină”, anunţă Administraţia Naţională de Meteorologie.
În intervale scurte de timp sau prin acumulare, se vor înregistra cantităţi de apă ce vor depăşi 15...20 l/mp şi izolat 30...40 l/mp.
De miercuri, de la ora 14.00, şi până vineri la ora 8.00, treizeci de judeţe din întreaga ţară vor fi sub cod galben de furtuni.
”În Banat, Crişana, Oltenia, Maramureş, Transilvania, jumătatea de vest a Munteniei şi în zonele de munte, instabilitatea atmosferică va fi accentuată şi se va manifesta prin averse torenţiale, frecvente descărcări electrice, vijelii şi căderi de grindină”, mai spun meteorologii.
Potrivit acestora, cantităţile de apă vor depăşi 25 l/mp şi pe arii restrânse 60...80 l/mp, îndeosebi în sud-vest şi în zona montană.
