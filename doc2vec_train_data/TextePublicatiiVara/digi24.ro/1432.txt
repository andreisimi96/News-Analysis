Preşedintele rus, Vladimir Putin, a declarat că decizia preşedintelui american, Donald Trump, de a stabili o întâlnire cu liderul nord-coreean Kim Jong-un este „curajoasă şi matură”.
FOTO: Guliver / Getty Images
„Încă sper că această întâlnire – o decizie foarte curajoasă şi matură a preşedintelui american Donald Trump, de a avea contact direct cu liderul nord-coreean Kim Jong-un – va avea loc şi cu toţii ne aşteptăm la un deznodământ pozitiv”, a declarat Putin într-un interviu pentru China Media Group.
Summit-ul istoric dintre Trump şi Kim va avea loc pe 12 iunie în Singapore.
Putin a declarat luna trecută că potenţialul summit între el şi Trump va mai fi amânat şi că este plin de probleme.
Trump afirmase iniţial, în martie, că se va întâlni cu Putin în curând, dar de atunci relaţiile dintre Moscova şi Washington s-au răcit semnificativ în urma conflictului din Siria şi a otrăvirii fostului spion rus Serghei Skripal, în Marea Britanie.
