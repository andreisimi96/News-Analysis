Din toate regiunile ţării, membri şi simpatizanţi PSD se adună sâmbătă seară în Piaţa Victoriei din Capitală. Social-democraţii spun că aduc sute de mii de oameni în Bucureşti, în ceea ce ei speră să fie cel mai mare miting făcut de un partid politic din 90 încoace.
ACTUALIZARE 20:00 Sunt în jur de 75.000 de oameni în Piața Victoriei, potrivit surselor Digi24.ro.
Și-au făcut apariția în mijlocul mulțimii mai mulți politicieni, inclusiv președintele Senatului, Călin Popescu Tăriceanu. Liviu Dragnea este așteptat să urce pe scenă și să se adreseze mulțimii. În rândul participanților este și iubita sa, Irina Tănase. Și ministrul finanțelor, Eugen Teodorovici, a făcut o baie de mulțime. A fost văzut, foarte zâmbitor, și fostul ministru al justiției Florin Iordache, autorul celebrei ordonanțe 13 care aduna deunăzi sute de mii de protestatari în aceeași Piață a Victoriei.
Stația de metrou Victoriei a fost închisă, anunță Metrorex .
ACTUALIZARE 18:00 - În așteptarea începerii mitingului, participanții ajunși în fața clădirii Guvernului strigă de bucurie la punctele câștigate de Simona Halep în finala de la Roland Garros.
ACTUALIZARE 17:52 - Poliţia Română anunţă că la această oră pe Autostrada A1 Bucureşti - Piteşti, la intrarea în Capitală, se circulă în condiţii de aglomeraţie pe o distanţă de aproximativ doi kilometri. Sute de microbuze sau autocare aduc în Bucureşti manifestanţi la mitingul PSD din Piaţa Victoriei.
Potrivit Inspectoratului General al Poliţiei Române, pe Autostrada A1 Bucureşti - Piteşti, la intrarea în Capitală, pe o distanţă de aproximativ doi kilometri se circulă în condiţii de aglomeraţie, din cauza numărului mare de autovehicule. Coloana este însă în mişcare, nu se staţionează, viteza de deplasare fiind de aproximativ 30 de kilometri la oră.
ACTUALIZARE 17:00 - Primarul general al Capitalei, Gabriela Firea, a anunţat că aproximativ 400.000 de persoane vor participa, sâmbătă seară, la mitingul PSD - ALDE.
„Am avut ieri comandament pentru organizarea celor 15 evenimente care au fost aprobate. (...) Azi dimineaţă am avut, din nou, o şedinţă operativă. (...) Nu sunt probleme deosebite. (...) După semnarea celor 15 protocoale şi după informaţiile primite ulterior de la organizatori, vom avea astăzi circa jumătate de milion de persoane în Bucureşti, pe străzi, care participă la diferitele evenimente - (...) circa 400.000 de persoane doar la mitingul PSD - ALDE din Piaţa Victoriei (...) şi bulevardele adiacente, iar circa 100.000 de persoane la celelalte evenimente care au fost aprobate”, a declarat Firea la Antena 3.
ACTUALIZARE 16:20 - Primii participanți la miting au început să sosească în Piața Victoriei.
Centrul Capitalei e pregătit pentru sutele de mii de susţinători anunţate de liderii social democraţi iar traficul a fost restrictionat. Deocamdată câteva zeci de persoane au ajuns în piaţa Victoriei.
Secretarul de stat în MAI Raed Arafat a declarat, pentru Agerpres, că au fost mobilizate mai multe echipaje din ţară în contextul manifestaţiilor care au loc sâmbătă în Bucureşti.
„Au fost mobilizate mai multe echipaje din ţară, cu maşini de multiple victime, ca să nu blocăm ambulanţele care sunt de serviciu. Sunt aduse în jur de 10 - 11 maşini de multiple victime, echipaje cu paramedici, cu medici care să asigure zona aceasta. Sunt suplimentar peste ce are Bucureştiul la acest moment”, a precizat Raed Arafat.
Potrivit acestuia, la dispeceratul de pompieri se află şi un reprezentant al Ambulanţei, astfel încât dispecerizarea să se facă într-un mod integrat.
ACTUALIZARE 14.00 Trafic restricţionat toată ziua în Capitală. Mitingul PSD blochează centrul oraşului începând din acest moment. Până la ora 22.00, şoferii nu vor avea voie să intre pe şoseaua Kiseeleff, între Arcul de Triumf şi Piaţa Presei Libere.
ACTUALIZARE 13:00 Sute de autocare, microbuze și alte sute de mașini personale sunt mobilizate în sudul ţării pentru a-i aduce la Bucureşti pe cei care cred în abuzurile reclamate de liderii PSD de la centru. 2 autocare cu 50 de oameni la bord au plecat de dimineaţă din comuna Vela, jud Dolj. Moralul simpartizanţilor PSD e la cote înalte. Au postat deja pe Facebook un clip video de la startul misiunii.
Cum explică un manifestant participarea la mitingul PSD
ACTUALIZARE 11:00 Mobilizare generală azi în Bucureşti pentru mitingul PSD, iar primii manifestanți au ajuns ajuns deja în Piața Victoriei. Sunt peste 500 de forţe de ordine care vor împânzi centrul Capitalei şi, în premieră, va fi folosit şi un elicopter pentru supraveghearea, din aer, a manifestaţiei. Pentru acest eveniment a fost reconfigurată şi Piaţa Victoriei, unde a fost construită o scenă de pe care vor fi rostite discursurile liderilor politici.
Jandarmeria Română spune că jandarmii sunt pregătiţi cu un număr sufient de forţe astfel încât să poată asigura siguranţa oamenilor la cele 14 evenimente publice care vor avea loc astăzi în Capitală, precizând că vor fi aduşi jandarmi şi din structurile teritoriale, iar în dispozitive se vor afla şi jandarmi cu echipament antitero.
Participant la miting: Corupţia nu e neapărat un abuz
ACTUALIZARE 9:00 Zeci de autocare cu membri şi simpatizanţi PSD din regiunile mai îndepărtate de Capitală s-au încolonat spre Bucureşti cu noaptea-n cap. Sute de mii de oameni vor social-democraţii să adune în Piaţa Victoriei, însă nu toţi participanţii ştiu sigur de ce bat atâta drum . La 5:00 dimineaţa s-a dat adunarea în centrul Oradei. Oamenii s-au conformat cerinţelor de partid, şi-au luat tricouri albe şi bagaje puţine. În total, din tot judeţul, 50 de autocare pline se îndreaptă spre Capitală. Din Timiş, 2.000 de persoane au pornit la drum, înainte de ora 6:00.
ACTUALIZARE 6:00 Simpatizanții PSD din cele mai îndepărtate puncte de București au pornit deja spre Capitală sau se pregătesc de drum.  De la Timișoara, de pildă, au plecat primele autocare, dar din întreg județul sunt așteptate să plece spre București circa 2.000 de persoane.
Mobilizare impresionantă pentru ceea ce PSD îşi doreşte să fie sâmbătă marele miting împotriva abuzurilor de la Bucureşti . Piaţa Victoriei, locul consacrat al rezistenţei antiguvernamentale, s-a transformat peste noapte.  A dispărut parcarea, a apărut o scenă masivă, iar un elicopter MAI a fost autorizat , în premieră, pentru survol. În acest timp, filialele partidului fac eforturi uriaşe să găsească resurse pentru protest. Oameni, mâncare, transport. Bucureştiul va fi alt oraş, sâmbătă, blocat pe multe artere pentru cea mai mare manifestaţie pe care şi-o doreşte partidul, de la alegeri încoace.
Organizaţiile PSD din ţară se străduiesc să contribuie cât mai mult la numărul de participanţi la miting, anunţat de liderii de la Bucureşti. Peste 200.000 de oameni ar urma să fie mâine seară, în Piaţa Victoriei. Unii lideri PSD avansează chiar un efectiv de 300.000 de oameni.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
