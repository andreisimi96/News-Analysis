Europarlamentarul Siegfried Mureşan face apel la parlamentari „să nu compromită viitorul României doar ca să scape un infractor”, el spunând că dacă modificările Codului penal trec de Parlament şi intră în vigoare marile companii internaţionale nu vor mai vedea în România o destinaţie sigură pentru investiţii dacă legile justiţiei nu mai pedepsesc fărădelegea, iar partenerii europeni şi internaţionali nu îşi vor mai putea baza securitatea regională pe un guvern care nu pune preţ pe lege.
„Comisia Iordache a modificat Codul penal ca să-l facă scăpat de închisoare pe infractorul Liviu Dragnea. Consecinţele acestor fapte vor fi, însă, mult mai grave decât că Dragnea şi alţi pesedişti certaţi cu legea vor scăpa de închisoare. Dacă aceste legi trec de Parlament şi intră în vigoare, România va deveni mult mai puţin frecventabilă pe plan internaţional. Nu degeaba 12 dintre cele mai mari democraţii au cerut săptămâna trecută Guvernului şi Parlamentului să nu voteze legi prin care slăbesc justiţia. A fost un, poate ultim, mare semnal de alarmă. Marile companii internaţionale nu vor mai vedea în România o destinaţie sigură de investiţii dacă legile justiţiei nu mai pedepsesc fărădelegea. Partenerii europeni şi internaţionali nu îşi vor mai putea baza securitatea regională pe un guvern care nu pune preţ pe lege. Integrarea României în UE este înfrânată cu o asemenea decizie de slăbire a justiţiei”, scrie Siegfried Mureşan, luni seară, pe Facebook, intitulându-şi mesajul „Apel către parlamentari: Nu compromiteţi viitorul României doar ca să scăpaţi un infractor”.
El mai spune că, în final, tot românii vor suferi pentru că, în loc ca Guvernul să apropie România de lumea civilizată, o îndepărtează şi, de aceea, parlamentarii români trebuie să cântărească foarte bine votul pe aceste propuneri - „merită să compromită viitorul României doar ca să salveze un infractor?”.
Comisia specială pentru modificarea legilor justiţiei a adoptat luni, cu 15 voturi „pentru” şi 7 voturi „împotrivă”, raportul la proiectul de lege privind modificarea Codului penal, urmând ca marţi să intre la votul din plenul Senatului.
Comisia a adoptat luni modificarea articolului 297 din Codul penal cu privire la infracţiunea de abuz în serviciu, astfel că infracţiunea nu se pedepseşte dacă prejudiciul este până în salariul minim brut pe economie - 1.900 de lei. În plus, se consideră abuz în serviciu dacă scopul este de a obţine foloase materiale necuvenite pentru sine, soţ sau rude până la gradul II. În timpul dezbaterilor, deputatul PSD Oana Florea a propus abrogarea infraţiunii de abuz în serviciu. De asemenea, comisia specială a eliminat din sfera infracţiunii de abuz în serviciu elaborarea, emiterea sau aprobarea actelor normative de către Parlament şi Guvern, iar articolul 298 din Codul penal privind neglijenţa în serviciu a fost abrogat. Totodată, comisia a decis modificarea definiţiei din Codul penal a grupului infracţional organizat, în sensul că nu constituie grup infracţional organizat grupul format ocazional în scopul comiterii imediate a uneia sau mai multor infracţiuni şi fără a avea o continuitate.
