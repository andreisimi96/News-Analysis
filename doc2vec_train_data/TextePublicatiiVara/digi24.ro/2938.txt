Un crater a apărut peste noapte pe podul Eroilor din Capitală. Trotuarul s-a surpat, dar specialiştii dau asigurări că nu a fost afectată structura de rezistenţă a podului. Acum pietonii îşi fac curaj să treacă prin zonă.
ACTUALIZARE. Reacția Primăriei Capitalei:
Podul peste Dâmbovița, din vecinătatea Operei Naționale, asigura desfășurarea traficului rutier din zona centrală a orașului spre numeroase cartiere din zona de vest a capitalei: Cotroceni, Drumul Taberei, Militari, inclusiv traficul spre autostrada A1 București-Pitești. De asemenea, datorită apropierii de stația de metrou Eroilor, traficul pietonal este intens.
Podul Opera a fost expertizat în anul 2017, acesta încadrându-se în clasa de stare tehnică IV, nesatisfăcătoare. În prezent Administrația Străzilor se află în etapă de întocmire a documentației D.A.L.I , urmând că după obținerea Autorizației de Construire și după elaborarea Proiectului Tehnic să fie demarate lucrările de reabilitare.
În urmă sesizării privind apariția unei surpări pe trotuarul Podului Opera, Administrația Străzilor a intervenit prin semnalizarea acestei zone, urmând să execute în regim de urgență lucrări pentru redarea acestei zone traficului pietonal.
Până la demararea lucrărilor de reabilitare, Administrația Străzilor va ține sub observație acest obiectiv.
Menționăm că această surpare s-a produs din cauza faptului că au fost parcate în mod ilegal autoturisme în această zona, trotuarul fiind proiectat numai pentru traficul pietonal. În vederea prevenirii apariției unei situații similare, Administrația Străzilor va monta stâlpișori perimetrali antiparcare.
Podul peste Dâmboviţa de la Opera Română este tranzitat zilnic de sute de pietoni. Unii spun că îşi vor schimba traseul după ce au văzut craterul apărut pe trotuar. În zonă au apărut şi primii muncitori pentru evaluarea pagubelor.
Craterul apărut în centrul Capitalei are o adâncime de 30 sau 40 de centimetri. S-ar putea să nu fie o problemă nouă judecând după plomba din apropiere. Acum, autoritățile se întreabă dacă nu cumva această groapă a apărut din cauza mașinilor parcate având în vedere că zona este una pietonală.
Primăria Capitalei nu a comentat deocamdată situaţia.
