Brigada Rutieră instituie mai multe restricţii de circulaţie în Bucureşti, sâmbătă, în contextul desfăşurării "Marşului Diversităţii", dar şi a "Marşului Normalităţii".
Foto: Gulliver/Getty Images
"Marşul Diversităţii" se va desfăşura pe următorul traseu: Piaţa Victoriei - Calea Victoriei - bd. Regina Elisabeta - Piaţa Universităţii, zona statui. Pentru buna desfăşurare a manifestaţiei, Brigada Rutieră a Capitalei anunţă că se va restricţiona traficul rutier pe traseul menţionat şi străzile care acced în acesta, gradual, în funcţie de numărul de participanţi, între orele 17,45 - 19,30. Ca rută alternativă este recomandat traseul: str. Buzeşti - str. Berzei - Splaiul Independenţei, scrie Agerpres.
Anterior acestei manifestaţii publice va avea loc "Marşul Normalităţii" pe următorul traseu: Piaţa Victoriei - bd. Lascăr Catargiu - Piaţa Romană - bd. Magheru - bd. Nicolae Bălcescu - Piaţa Universităţii - bd. I. C. Brătianu deasupra pasajului - str. Halelor - Splaiul Independenţei - Piciorul Pantei (de la Dealul Patriarhiei).
Deplasarea participanţilor se va face pe banda I şi II de circulaţie.
Conform unui comunicat al Brigăzii Rutiere, sunt recomandate următoarele rute alternative:
* Piaţa Victoriei - Calea Victoriei - Piaţa Naţiunile Unite;
* Piaţa Victoriei - str. Buzeşti - str. Berzei - Splaiul Independenţei;
* Piaţa Victoriei - bd. Iancu de Hunedoara - şos. Ştefan cel Mare.
Brigada Rutieră le solicită conducătorilor de autovehicule să circule cu prudenţă, să evite deplasarea în zonă în această perioadă şi să respecte semnalele agenţilor de poliţie rutieră. Pietonii sunt rugaţi să circule numai pe trotuare, să traverseze strada prin locurile special amenajate, după o temeinică asigurare, la culoarea verde a semaforului electric şi să nu se deplaseze ori să staţioneze pe partea carosabilă.
