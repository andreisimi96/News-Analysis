Elena Udrea s-a retras din acționariatul companiei Tim Rail Cargo, un operator feroviar privat, scrie profit.ro .  Fostul ministru controla 25% din titluri.
Foto: Inquam Photos / Octav Ganea
Elena Udrea a vândut toate acțiunile către Ioan Valeriu Trică, fost director general CFR SA. A primit în schimbul pachetului de acțiuni 500.000 de euro și a cerut în același timp să-i fie rambursate și creditele de 526.733 lei și 60.000 euro acordate anterior societății. 
Ioan Valeriu Trică deține acum 50% din compania Tim Rail Cargo.
Fostul ministru al Dezvoltării Regionale Elena Udrea - aflată în Costa Rica - a fost condamnată marţi de instanţa supremă la şase ani de închisoare pentru luare de mită şi abuz în serviciu în dosarul Gala Bute, iar Rudel Obreja a primt cinci ani de închisoare. Decizia este definitivă, scrie news.ro.
Înalta Curte de Casaţie şi Justiţie a menţinut astfel sentinţa din prima instanţă, atât pentru Elena Udrea, cât şi pentru Rudel Obreja, fostul preşedinte al Federaţiei Române de Box, condamnat la cinci ani de închisoare pentru evaziune fiscală.
Magistraţii au menţinut sentinţele pronunţate de instanţa de fond şi în cazul celorlalţi inculpaţi.
Astfel, Tudor Breazu, fostul asistent personal al Elenei Udrea, a primit trei ani de închisoare cu executare, Ştefan Lungu, fost consilier al Elenei Udrea, a fost condamnat la un an şi şase luni cu suspendare, fostul secretar general în Ministerul Dezvoltării Regionale şi Turismului Gheorghe Nastasia a primit patru ani de închisoare cu suspendare sub supraveghere, fostul director al Companiei Naţionale de Investiţii Ana Maria Topoliceanu a fost condamnată la trei ani de închisoare cu suspendare, iar Dragoş Marius Botoroagă, administratorul unei firme, a primit doi ani şi şase luni cu suspendare. Fostul ministru al Economiei Ion Ariton a fost achitat pentru acuzaţiile de participaţie improprie la abuz în serviciu şi folosire a influenţei în scopul obţinerii de foloase necuvenite.
