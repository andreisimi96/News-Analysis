Fostul premier Mihai Tudose a postat un mesaj pe pagina sa de Facebook cu ocazia Zilei Copilului. Întrebat de un internaut dacă chiar el este cel care postează pe reţeaua de socializare, Tudose a răspuns „Ar trebui să pun tot o poză cu Dragnea în maşină?”, făcând aluzie la momentul pariului dintre liderul PSD Liviu Dragnea şi un cetăţean, când Dragnea a postat într-un comentariu o poză cu el din maşină pentru a dovedi că el este cel care scrie pe Facebook.
FOTO: INQUAM PHOTOS - Octav Ganea
„Indiferent de vârstă, fiecare om păstrează în adâncul sufletului o mică parte a copilului care a fost cândva. La mulţi ani tuturor copiilor!”, este mesajul lui Tudose de Ziua Copilului.
Un internaut l-a întrebat într-un comentariu dacă chiar el este cel care postează pe Facebook: „Să fac o glumă. Chiar dumneavoastră sunteţi cel care postaţi, ori este cineva care o face în numele dumneavoastră? Cine ştie... poate aveţi ceva mici de dat şi dumneavoastră. Eu aduc muştarul”, a scris bărbatul.
În replică, fostul premier l-a întrebat dacă ar trebui să pună tot o poză cu Liviu Dragnea în maşină, făcând aluzie la momentul în care un internaut a pus pariu cu Dragnea că dacă liderul PSD îşi scrie singur postările de pe Facebook, îi va da navetă de bere.
„Şi cum ar trebui să dovedesc că sunt eu cel care postează...? Apropo de gluma cu micii, ar trebui să pun tot o poză cu Dragnea în maşină? O zi frumoasă, la mulţi ani!”, a fost răspunsul lui Tudose.
Liderul PSD Liviu Dragnea a câştigat luna trecută un pariu cu un internaut care l-a provocat pe pagina sa de Facebook, într-un comentariu la postarea prin care Dragnea se declara nemulţumit că nu se poate plăti taxa la Feteşti prin SMS, să arate dovada printr-un selfie că el îşi scrie singur postările. Liderul PSD a postat imediat o fotografie cu el la volan, întrebând "cum rămâne cu naveta de bere” promisă şi spunând că îl aşteaptă lunea viitoare la sediul PSD din Kiseleff pentru a aduce berea, iar el va veni cu micii. Dragnea a precizat atunci că toate mesajele i le dictează iubitei sale, Irina, care le postează, pentru că el conduce maşina.
