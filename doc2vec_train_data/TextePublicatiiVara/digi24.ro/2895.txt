Deputaţii PNL au sesizat, vineri, Curtea Constituţională pe tema legii privind înfiinţarea Fondului Suveran de Investiţii. Un demers similar au făcut și parlamentarii USR, care consideră că FSDI nu va putea rezista şi se va prăbuşi în câţiva ani, ceea ce va afecta bugetul de stat.
Sursă foto: INQUAM PHOTOS / Octav Ganea
ACTUALIZARE. Și Uniunea Salvaţi România (USR) a anunţat vineri că a contestat la Curtea Constituţională legea privind înfiinţarea Fondului Suveran de Dezvoltare şi Investiţii.
„Fondul Suveran înseamnă falimentul României, deoarece scopul său este unul politic şi nicidecum unul economic, dat fiind că actuala coaliţie de guvernare are nevoie imediată de bani pentru a plăti pomenile electorale. Legea de înfiinţare nu respectă nicio logică economică şi e doar o formă prin care PSD va căpuşa companiile de stat, pentru că prin intermediul său se va ascunde atât datoria publică, cât şi deficitul bugetar”, se arată într-un comunicat al USR.
Conform aceleiaşi surse, FSDI nu va putea rezista şi se va prăbuşi în câţiva ani, ceea ce va afecta bugetul de stat.
„Majoritatea parlamentară vrea un instrument prin care să se îndatoreze fără ca această datorie să intre în datoria publică. Este vorba despre contabilitate la negru, cum au făcut şi grecii, iar în Grecia s-a terminat prost şi tot prost se va termina şi în România. Guvernul are gaură în buget pe timp de creştere economică pentru că a implementat o relaxare fiscală complet iresponsabilă. S-a întins mai mult decât le-a fost pătura şi acum trebuie să vândă activele profitabile ale companiilor pentru a plăti nebunia electorală", a declarat, potrivit comunicatului, deputatul USR Cosette Chichirău, care face parte din Comisia pentru buget, finanţe şi bănci.
Primul motiv de neconstituţionalitate invocat de USR este că se încalcă atribuţiile Parlamentului prevăzute în Constituţie, deoarece înfiinţarea operatorilor economici nu poate fi realizată prin lege de către Parlament, ci de către Guvern. Un alt motiv de neconstituţionalitate este acela că legea a fost adoptată cu încălcarea principiului bicameralismului, forma adoptată de Camera Deputaţilor, în calitate de cameră decizională, fiind substanţial diferită de cea adoptată de Senat.
„Mai mult, prin faptul că FSDI este exceptat de la aplicarea a numeroase acte normative cu impact asupra operatorilor economici similari, i se creează un tratament juridic privilegiat, fapt care atrage încălcarea principiului egalităţii în faţa legii, consacrat la art. 16 alin. (1) şi (2) din Constituţie. USR consideră că, în această formă, fără obiective de investiţii, parametri de risc sau indicii de profitabilitate, Fondul Suveran nu este decât un mare jaf dat României", se mai menţionează în comunicat.
Contestaţia a fost semnată de 27 deputaţi ai USR, 12 deputaţi de la PMP şi 12 deputaţi neafiliaţi.
Liberalii consideră că legea este neconformă cu o serie de prevederi din Constituţie.
Sesizarea este semnată de 66 de deputaţi.
După adoptarea legii în Parlament, liberalii susțineau, prin vocea Ralucăi Turcan, că „PSD-ALDE au dat cea mai puternică lovitură economiei naţionale româneşti, prin înfiinţarea aşa-zisului Fond Suveran de Dezvoltare şi Investiţii”. „Este cel mai mare tun care se pregăteşte patrimoniului de stat din ultimii ani! Dacă până acum Guvernele PSD-ALDE au demonstrat reala incompetenţă în a gestiona responsabil economia românească, acum am asistat la un act premeditat prin care Guvernul şi majoritatea parlamentară intenţionează să pună cele mai profitabile companii ale României sub o administrare total netransparentă şi clientelară, aservită unor interese dubioase”, scria Turcan pe Facebook.
Liderul deputaţilor liberali a subliniat că această lege încalcă principiul bicameralismului, în sensul că la Camera Deputaţilor au fost introduse în lege noi companii, pe lângă cele iniţiale, care urmează să intre sub administrarea acestui fond "mamut".
„Din start, legea are un caracter neconstituţional!”, a subliniat Turcan.
Ea a precizat şi că legea încalcă articolul 135 din Constituţie, care consacră faptul că România este economie de piaţă, bazată pe libera iniţiativă şi concurenţă.
„Despre ce concurenţă, despre ce economie de piaţă mai vorbim dacă prin lege PSD-ALDE vor pune în mâna unor administratori necunoscuţi de nimeni cele mai importante active ale statului român, procedând ulterior la repartizarea profiturilor total netransparent şi discreţionar, fără niciun control din partea niciunei instituţii. Legea sfidează toate regulile economiei de piaţă funcţionale şi ale concurenţei libere!”, a arătat liderul deputaţilor PNL.
Raluca Turcan a invocat şi încălcarea articolului 136 din Legea fundamentală.
„Cel mai grav este faptul ca prin această lege se încalcă şi art.136 din Constituţie, deoarece proprietatea privată a statului este transferată în proprietatea Fondului Suveran de Dezvoltare şi Investiţii, iar statul va fi pus în imposibilitatea de a-şi îndeplini funcţia sa principală - de a proteja interesele naţionale ale românilor. Curtea s-a pronunţat de mai multe ori în această chestiune!”, a conchis deputatul PNL.
Camera Deputaţilor a adoptat pe 6 iunie, în calitate de for legislativ decizional, proiectul de lege privind înfiinţarea Fondului Suveran de Dezvoltare şi Investiţii (FSDI) , după ce în Comisia pentru politică economică au fost aduse mai multe amendamente care prevăd inclusiv majorarea aportului în numerar la 9 miliarde de lei şi suplimentarea listei de operatori economici cu zece companii.
