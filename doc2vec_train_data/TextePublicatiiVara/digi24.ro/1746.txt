100 de controlori de zbor, informaticieni şi specialişti în siguranţă aeronautică au participat la un exerciţiu european de amploare. Au trebuit să rezolve situaţia ipotetică în care hackerii atacau sistemele de securitate ale sutelor de curse aeriene din România. Agenţia pentru securitatea cibernetică de pe continent este îngrijorată de numărul tot mai mare de astfel de atacuri în sectorul aviatic şi maritim.
Un astfel de atac al hackerilor a afectat anul trecut una dintre cele mai mari companii de transport maritim din lume. Nava a fost sub controlul piraţilor cibernetici 20 de zile, iar asta a însemnat pierderi de 300 de milioane de dolari.
În România au avut loc anul trecut 140 de milioane de alerte de securitate cibernetică, dintre care aproape un sfert în domeniul maritim. Ca să facă faţă provocărilor, cercetătorii de la Universitatea Maritimă Constanţa au creat un simulator cu ajutorul căruia studiază eficienţa programelor noi de apărare.
În acest timp, specialiştii în securitatea aeronautică făceau la Bucureşti exerciţii pentru a învăţa cum să neutralizeze un ipotetic atac cibernetic asupra sistemului aviatic.
Hackerii încearcă prin de perseverenţă să pună stăpânire pe sistemele care controlează aeroporturile din ţara noastră, avertizează specialiştii.
Constantin Stănică - şef de Birou IT la Aeroportul Cluj: „Nu aş vrea să vă sperii, dar la un moment dat 7.000 de încercări de spargere pe zi. Asta zic eu că e mult”
Cătălin Pătraşcu - expert cybersecurity CERT-RO: „Dacă un singur sistem nu funcţionează de acolo sistemele de checkin sau cele care anunţă călătoriile sau de transport bagaje se poate crea un haos destul de uşor.”
Constantin Stănică - şef de Birou IT al Aeroportul Cluj: „În viaţa reală poţi să ajungi poate chiar şi la închiderea unui aeroport până îţi soluţionezi problemele”.
Unul dintre scenariile simulate la exerciţiul european este o dronă controlată cu ajutorul unui telefon mobil de la bordul unui avion. În teorie, drona ar putea fi dirijată în motorul avionului, cu final fatal dacă aeronava este în zbor. Pentru a şti cum să rezolve asemenea crize, experţii învaţă să gândească exact ca un hacker.
