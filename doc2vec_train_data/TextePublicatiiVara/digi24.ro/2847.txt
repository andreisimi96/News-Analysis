Poliția franceză se apropie de rezolvarea unei crime din 1987, care a făcut obiectul uneia dintre cele mai mari investigații din istoria Franței.
Victima: o fetiță în vârstă de patru ani, care – în absența numelui real - avea să fie numită peste ani „micuța martiră de pe A 10”.
În august 1987, trupul fetiței a fost găsit abandonat pe marginea autostrăzii A 10, prezentând urmele a ceea ce păreau a fi dovezile unei crime sadice. Corpul avea arsuri cauzate de fierul de călcat și urmele unor mușcături.
La acea vreme, anchetatorii au crezut că aveau de-a face cu un caz de canibalism.
Crima a declanșat una dintre cele mai mari investigații din istoria Franței, cu alerte trimise în nu mai puțin de 30 de state. Însă peste un deceniu, cazul avea să fie declarat nerezolvat.
Abia în 2016, a apărut din neant o nouă pistă: mostra de ADN a unui bărbat arestat pentru viol se potrivea cu cel al micuței găsite pe A 10.
Analizele aveau să îi lase fără cuvinte pe polițiști. Bărbatul era fratele fetiței. Datele genetice se potriveau cu cele găsite în 1987 pe hainele cadavrului și pe suprafața păturii în care fusese înfășurat, relatează The Guardian.
Investigația a urmat apoi un traseu cât se poate de lin, până când în această săptămână, la Orleans, părinții fetiței, un cuplu de origine marocană în jurul vârstei de 60 de ani, au fost găsiți și arestați.  
Aceștia au divorțat în 2010. Cei doi fost reținuți sub suspiciunea de crimă, abuz și „prevenirea îngropării legale a cadavrului”.
Fetița este îngropată într-un cimitir din Suevres, sub o piatră tombală fără nume gravat pe ea, dar cu următorul mesaj: „Aici se odihnește un înger”.
