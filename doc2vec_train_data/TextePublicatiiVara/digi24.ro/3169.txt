Bonurile în valoare de 183 lei emise la 5 mai au ieşit câştigătoare la extragerea de duminică a Loteriei fiscale, fondul total de premiere, de un milion de lei, fiind împărţit la maximum 100 de persoane.
Rezultatele extragerii vor fi postate pe site-ul Ministerului Finanţelor, al Agenţiei Naţionale de Administrare Fiscală (ANAF) şi al companiei Loteria Română pentru o perioadă de minimum 30 de zile.
Cererile pentru revendicarea premiilor pot fi depuse de luni la sediile ANAF. Persoanele care deţin un bon câştigător trebuie să-l depună în original la Fisc, alături de copia actului de identitate şi de o cerere.
Un bon fiscal este considerat câştigător doar dacă îndeplineşte cumulativ condiţiile prevăzute de lege, având înscrise elementele obligatorii care arată că a fost emis cu un aparat de marcat fiscalizat.
Fiecare unitate teritorială ANAF la care se depun bonurile fiscale câştigătoare în prima etapă de selecţie va elibera o copie a acestora cu menţiunea "conform cu originalul”, pe care va fi scris numărul unic de înregistrare.
