Președintele Senatului, Călin Popescu Tăriceanu, spune că decizia CCR privind existența unui conflict instituțional între Guvern și președinte „întărește poziția executivului, a Ministerului Justiției, în ceea ce privește relația instituțională între Ministerul Justiției și Ministerul Public”.
„E un momennt foarte important în ceea ce înseamnă din punctul meu de vedere consolidarea caracterului republican al democrației parlamentare a României. Foarte multă vreme am auzit discuții despre România ca republică semiprezidențială, plecând de la ideea că președintele e votat direct. Acesta nu este un criteriu definitoriu și este vorba despre atributele președintelui. Ce face CCR astăzi e să întărească poziția Executivului, a Guvernului, a Ministerului Justiției în ceea ce privește relația instituțională între Ministerul Justiției și Ministerul Public”, a spus Tăriceanu.
„CCR precizează că Ministerul Public funcționează în subordinea Ministerului Justiției, așa cum a fost trecut în Constituție, iar președintele are un rol solemn în ceea ce privește numirea și revocarea procurorilor. Președintele nu poate avea rol decisiv nici în numirea, nici în revocarea procurorilor”, a adăugat el.
El a vorbit și despre protocoalele încheiate între SRI și parchete, spunând că acestea „dezvăluie o altă componentă a activității parchetelor și în special a DNA, care e paralelă cu legea.
„CCR, prin decizia de azi, marchează încă un punct important spre revenirea la normalitate”, a adăugat el.f
Tăriceanu a mai spus că președintele trebuie să dea curs cererii de revocare a Laurei Codruța Kovesi.
Curtea Constituţională a admis, miercuri, sesizarea Guvernului privind un conflict juridic de natură constituţională între ministrul Justiţiei şi preşedintele Klaus Iohannis şi între Guvern şi preşedinte, ca urmare a respingerii de către şeful statului a cererii de revocare a şefei DNA, Laura Codruţa Kovesi.
„Indiferent ce va decide Curtea, voi aştepta decizia, voi aştepta motivaţia , voi citi şi voi acţiona în consecinţă”, a spus preşedintele Klaus Iohannis miercuri, înainte de decizia CCR.
