CSM a dat aviz pozitiv pentru procurorul pe care ministrul Justiției îl propune la şefia DIICOT . Trei ore a durat audierea lui Felix Bănilă, prim procuror la Parchetul din Bacău. Au fost multe întrebări, iar unele dintre răspunsuri au fost evazive.
Foto: InquamPhotos/Octav Ganea
- Cunoașteți o limbă de circulație internațională?
- Am câteva noțiuni de engleză, franceză și rusă. Nu pot spune că stăpânesc o limbă pentru a o înţelege perfect sau a mă exprima fluent.
Un curs de limba engleză este prioritatea candidatului la funcţia de procuror şef al DIICOT, după cum le-a mărturisit chiar Felix Bănilă procurorilor CSM care l-au audiat. Anchetatorul ştie însă şi ce îl recomandă pentru a conduce direcţia antimafia.
„Cei 22 de ani de activitate, experienţă profesională pe care am acumulat-o până la momentul de faţă”, susține Felix Bănilă, candidat la șefia DIICOT.
Felix Bănilă este absolvent de drept la Iaşi. A lucrat 12 ani la Parchetul din Moineşti, iar de şapte ani este prim procuor al Parchetului de pe lângă Tribunalul Bacău. La unele dintre întrebările care au legătură directă a spălarea banilor a evitat să răspundă.
- Ce e Moneywall?
- Această întrebare necesită un răspuns, dar vă mulțumesc că ați fost atenți şi m-ați așteptat până acum. Ar trebui să așteptăm rezultatul. Dacă voi fi cel numit, putem discuta pe marginea subiectelor profesionale.
Între Daniel Horodniceanu, care şi-a încheiat mandatul la DIICOT, dar a fost delegat să conducă parchetul încă şase luni, şi Felix Bănilă, Ministrul Justiţiei l-a ales pe cel din urmă.
„Avizul este consultativ. Eu voi trimite solicitarea către preşedintele republicii indiferent de aviz pentru că, repet, este consultativ”, a declarat Tudorel Toader.
Secţia de procurori a CSM a avizat favorabil candidatura lui Felix Bănilă la şefia DIICOT, deşi unii dintre membrii consiliului l-au criticat pentru modul în care s-a prezentat la audiere.
- Aţi avut un rechizitoriu de o pagină privind incendierea unei căpițe de fân, aşa cum zis domnul procuror Ban?
- De o pagină? Nu există. Vă mulțumesc. Nu comentez.
Avizul CSM a fost trimis ministrului Justiţiei şi urmează să ajungă la preşedintele Klaus Iohannis, care are ultimul cuvânt în numirea procurorului şef al DIICOT.
