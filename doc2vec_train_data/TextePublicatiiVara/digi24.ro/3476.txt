Absolvenții de liceu se apropie cu paşi repezi de Bacalaureat. La fel şi universitățile pentru admiterea celor care vor fi declarați admiși după examenul maturității. În încercarea de atragere a celor mai buni și a unui număr cât mai mare de studenți în primul an, instituțiile de învățământ superior acordă burse de până la 2 mii de lei, scutiri de taxe, admitere fără concurs, sau abonamente anuale la teatru ori în baze sportive moderne.
Cea mai mare bursă studențească din țară se acordă la Universitatea Politehnica Timișoara, 1.900 de lei. Tot aici, viitorii studenți își pot petrece timpul liber într-una dintre cele mai moderne baze sportive universitare din România. Reprezentanţii universităților susțin că absolvenții de liceu iau în calcul aceste beneficii, când se înscriu la facultate.
"Evaluează toate oportunitățile pe care le oferă școala la care vin și sunt interesați de nivelul burselor, sunt interesați de facilitățile oferite de bazele noastre, de cazare, chiar și de nivelul financiar al meselor. Nu sunt determinante dar la oferte egale din punct de vedere al educației, pot să conteze", a declarat Florin Drăgan, prorector Universitatea Politehnica Timișoara.
De aceeași părere sunt și actualii studenți.
"Sunt niște beneficii în plus pe care ți le aduce facultate dar nu trebuie să influențeze atât de mult alegerea. Adică trebuie să mergi pe instinct, ce ți-ar plăcea ție să faci dar să nu ți cont de toate influențele de afară", a spus un student.
În anul Centenarului, Universitatea de Vest din Timișoara va trimite 100 de invitații de înscriere pentru cei mai buni absolvenți de liceu din vestul țării.
 "Doar cei care vor primi această invitație acasă, de a fi studenți la Universitatea de Vest din Timișoara, vor beneficia de o serie de facilități, cum ar fi gratuitate de cazare, o bursă lunară din veniturile proprii ale universității, de 800 de lei pe lună, abonamente gratuite la instituțiile de cultură", a spus Marilen Pirtea, rectorul UVT.
Iar efectele acestor beneficii suplimentare nu au întârziat să apară, susțin reprezentanții studenților, de la nivel național.
"Numărul de studenți înmatriculați la universitățile din Timișoara a crescut deși numărul de potențiali candidați a scăzut. Sunt tot mai puțini elevi care iau examenul de Bacalaureat. Probabil că și aceste măsuri au avut un impact", a declarat Marius Deaconu, președintele ANOSR.
Înscrierile pentru admiterea la facultate vor începe după afișarea rezultatelor de la examenul de Bacalaureat.
reporter: Alexandra Marian/ operator: George Ștefăniță
