Într-o perioadă în care la nivel global abia începem să simţim efectele unei recuperări economice, în Statele Unite mii de mall-uri se află în cădere liberă, prevestind o nouă criză - cea a retailerilor. Mall-urile americane mor încet dar sigur, ca urmare a integrării tot mai mari a comerţului online în comportamentul consumatorilor.
Nu doar mall-urile au de suferit - peste 6400 de magazine au fost închise doar în ultimul an, ceea ce a însemnat şi o reducere drastică a locurilor de muncă. Iar potrivit celor mai recente estimări ale analiştilor, în următorii 5 ani, Statele Unite se vor confrunta cu o adevărată criză pe piaţa centrelor comerciale - peste două treimi dintre acestea vor rămâne în paragină. Un lucru este cert - dezvoltatorii trebuie să se reinventeze acum, prin redefinirea mall-urilor tradiționale, așa cum le cunoaștem, pentru a se adapta consumului nou.
Comerţul online a dus la moartea mall-urilor din Statele Unite, iar dispariţia acestora este chiar mai îngrijorătoare decât prognozele de anul trecut. Dacă până acum, analiştii estimau că doar un sfert dintre centrele comericale americane se vor închide, în următorii ani, prognozele au crescut acum la 75%. Asta înseamnă, ca până în 2023, în America nu vor mai exista decât 300 de malluri, din cele 1200 câte sunt în prezent.
Obiceiurile de consum ale americanilor, împreună cu anii de creştere agresivă a magazinelor, au tot continuat să agite industria. Doar în primele patru luni ale acestui an, nu mai puţin de 11 grupuri americane de profil şi-au declarat deja falimentul sau au anunţat lichidări. Iar analiştii estimează că până la sfârşitul anului alte 3.300 de magazine şi-ar putea opri activitatea.
Oamenii folosesc intensiv mediul online pentru a face cumpărături. Amazon şi alte companii asemănătoare acaparează o bună parte din volumul de vânzări. Între 2010 şi 2016, vânzările Amazon din America de Nord, au crescut de cinci ori.
Potrivit studiilor, jumătate dintre gospodăriile din Statele Unite sunt acum abonate la Amazon. Un aport în acest sens l-a avut şi evoluţia smartphone-urilor, iar magazinele online s-au adaptat. Din 2010, comerţul realizat prin intermediul telefonului mobil a crescut de la 2% din totalul cheltuielilor digitale până la 20% în prezent.
Declinul a început în anii 2000, ca urmare a ascensiunii cumpărăturilor online şi a impactului crizei economice, care au dus la scăderea vânzărilor şi a numărului de persoane care călcau pragul centrelor comerciale.
O altă explicaţie oferită de specialiştii în retail este faptul că America a construit prea multe malluri. Între 1970 şi 2015, numărul de malluri din SUA a crescut de două ori mai mult decât numărul populaţiei, potrivit Cowen Research. Iar cum tot mai multe branduri trec în mediul online, acest lucru se vede în declinul centrelor comerciale care nu mai au cum să îşi susţină activitatea. Peste toate se adaugă majorările salarile pentru cei cu venituri mici, cei mai mulţi fiind angajaţii din comerţ - peste opt milioane de lucrători. Astfel costul cu forţa de muncă sugrumă şi mai mult lanţurile tradiţiomale, afectate de companiile online.
Şi se pare că aceeaşi tendinţă ajunge şi în Europa. Dacă până acum construcţia de spaţii comerciale reprezenta una dintre principalele preocupări, anul trecut, România s-a confruntat cu o premieră. Volumul spaţiilor comerciale închise l-a depăşit pe cel al lansărilor, pentru prima dată în istorie, în contextul în care consumul a atins cote maxime, potrivit companiei de consultanţă imobiliară Activ Property Services. 2017 a fost unul dintre cei mai slabi din punct de vedere al deschiderilor, piaţa întorcându-se la volumul înregistrat acum 15 ani.
Pe aceeași temă
Liber la afaceri pentru aleșii locali
