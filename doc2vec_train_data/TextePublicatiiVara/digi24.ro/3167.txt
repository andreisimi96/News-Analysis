Cel puţin 20 de persoane au fost rănite în statul american New Jersey duminică dimineaţă ora locală, când focuri de armă au fost trase la un festival de arte din oraşul Trenton, informează dpa.
Un trăgător a fost ucis şi altul a fost arestat, au anunţat autorităţile locale. Autorităţile au identificat cel puţin doi suspecţi şi au spus că ar putea fi mai mulţi. Cel care a fost ucis a fost identificat ca fiind un bărbat de 33 de ani. Au fost recuperate mai multe arme, potrivit procurorului districtului Mercer Angelo Onofri.
Şaisprezece dintre cei răniţi au suferit răni de gloanţe. Patru persoane, inclusiv un băiat de 13 ani, sunt în stare critică.
Primele focuri de armă au fost trase în jurul orei locale 02:45 a.m. (06:45 GMT) la festivalul Art All Night Trenton 2018. Aproximativ 1.000 de persoane se aflau în zonă în acel moment. Autorităţile nu au furnizat nicio informaţie despre ce ar fi putut determina atacul.
Restul festivalului, care prezenta lucrări ale unor artişti locali, a fost anulat.
