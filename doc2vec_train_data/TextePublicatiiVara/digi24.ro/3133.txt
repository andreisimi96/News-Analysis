Papa Francisc&colon; „Avortul pentru a evita defectele genetice este similar cu metodele de purificare ale nazi&scedil;tilor”
Papa Francisc a numit sâmbătă practica de face avort după ce testele prenatale au descoperit posibile defecte genetice, ca fiind o versiune a încercărilor naziste de a purifica o rasă prin eliminarea celor slabi, scrie Reuters.
FOTO: Gulliver/ Getty Images
Suveranul pontif a făcut comparaţia într-un discurs adresat membrilor unor asociaţii familiale din Italia.
„Copiii ar trebui acceptaţi aşa cum sunt, aşa cum i-a trimis Dumnezeu, aşa cum le permite Dumnezeu, chiar şi atunci când sunt bolnavi”, a declarat el.
Papa Francisc a vorbit apoi despre testele prenatale pentru a determina dacă fetusul suferă de o boală sau malformaţie.
„Prima propunere în acest caz este „Ar trebui să scăpăm de el?”. Iar pentru a avea o viaţă mai liniştită, un copil nevinovat este ucis”, a afirmat el.
„Spun acest lucru cu durere în suflet. În ultimul secol toată lumea a fost scandalizată de ce făceau naziştii pentru a purifica rasa. Astăzi, facem acelaşi lucru, cu mănuşi albe”, a avertizat suveranul pontif.
În cadrul programelor de purificare naziste, sute de mii de oameni au fost sterilizaţi cu forţa şi zeci de mii de copii au fost omorâţi într-o încercare de a „curăţa” populaţia de cei cu dizabilităţi fizice sau cognitive.
