Oamenii de știință sunt sceptici față de anunțul făcut pe Facebook de premierul ucrainean Volodimir Groisman, care a dat asigurări că nu există motive de îngrijorare legate de incendiul care a curpins Pădurea Roșie de lângă centrala nucleară de la Cernobîl.
Pădurea Roșie, unul dintre cele mai iradiate locuri din lume, se află la 10 kilometri distanță de Cernobîl, în orașul-fantomă Pripyat.
Flăcările au izbucnit marți, 5 iunie, din cauza ierbii uscate și s-au întins pe 10 hectate de vegetație, împrăștiindu-se rapid spre copacii contaminați din Pădurea Roșie. Peste 100 de pompieri – mai precis, 130 – au fost trimiși la față locului ca să stingă incendiul, însă fără succes.
Experții în siguranță nucleară avertizează că riscul pe care îl reprezintă incendiul din Pădurea Roșie este acela de „resuspensie” a contaminanților existenți în aer și dispersarea radiațiilor în zonele din apropiere, transmite Radio Europa Liberă .
Mai mult, aceștia spun că un foc „suficient de mare” ar putea răspândi contaminare nucleară pe calea vântului chiar și până în Marea Britanie.
Deocamdată, cei care se află în pericol de contaminare sunt pompierii care se luptă cu flăcările.
Reţeaua Naţională de Supraveghere a Radioactivităţii Mediului nu a înregistrat depăşiri ale limitelor de avertizare sau atenţionare pentru factorii de mediu, în urma incendiului de vegetaţie produs în Pădurea Roșie, a anunţat, miercuri, Ministerul Mediului din România.
„În perioada 4 - 6 iunie 2018 nu s-au înregistrat depăşiri ale limitelor de avertizare/atenţionare pentru factorii de mediu urmăriţi de Reţeaua Naţională de Supraveghere a Radioactivităţii Mediului. Valorile înregistrate se situează în tendinţa multianuală de variaţie a acestei luni. Până în prezent, nu există indicii că ar putea exista efecte negative asupra radioactivităţii mediului sau asupra sănătăţii populaţiei. Analizele gama spectrometrice efectuate asupra probelor de aerosoli atmosferici prelevaţi în perioada 28 mai - 3 iunie 2018, la sediul celor şase centre regionale care efectuează determinări de gama spectrometrie (ANPM, APM Arad, APM Iaşi, APM Constanţa, APM Craiova, APM Maramureş) nu au pus în evidenţă prezenţa de radionuclizi artificiali în mediu, valorile înregistrate situându-se în domeniul de variaţie al fondului natural. De asemenea, în cursul zilei de astăzi (miercuri, 6 iunie 2018, n.r), centrele regionale de gama spectrometrie au măsurat în regim de urgenţă şi probele cumulate de aerosoli atmosferici prelevaţi în perioada 4 - 6 iunie, valorile obţinute fiind cele normale acestei perioade. Nu au pus în evidenţă prezenţa de radionuclizi artificiali în mediu", notează sursa citată într-un comunicat de presă transmis Agerpres .
Potrivit ministerului de resort, Administraţia Naţională de Meteorologie (ANM) a realizat o simulare a transportului poluanţilor atmosferici pe distanţe lungi, în intervalul de timp 4 - 5 iunie, simulare care indică faptul că traiectoria curenţilor de aer a fost în direcţia opusă României, dinspre nord-vest către sud-est.
Ministerul Mediului precizează că, alături de instituţiile din subordine, vor continua să monitorizeze situaţia.
„Niciun incendiu nu a fost detectat în incinta centralei”, care nu riscă să fie afectată, a dat asigurări la rândul său Administraţia de Stat pentru reglementare nucleară.
