Ultimul val de violenţe între Israel şi mişcarea islamistă palestiniană Hamas a adus Fâşia Gaza în pragul războiului, a afirmat miercuri în Consiliul de Securitate al ONU coordonatorul Naţiunilor Unite pentru Orientul Mijlociu, Nikolai Mladenov, citat de AFP, transmite Agerpres . 
Mladenov a dat acest avertisment în timp ce Consiliul de Securitate se află în impas în ce priveşte cu modalitatea de a reacţiona după cea mai severă confruntare între forţele israeliene şi grupările armate palestiniene de la încheierea războiului din 2014.
„Ultimul ciclu de atacuri este un avertisment pentru toţi că ne aflăm în fiecare zi în pragul războiului", a afirmat Mladenov într-o videoconferinţă de la Ierusalim.
Consiliul s-a reunit de urgenţă la solicitarea Statelor Unite care au cerut adoptarea unei declaraţii pentru a condamna cu tărie tirurile de rachete şi obuze asupra Israelului desfăşurate marţi de aripa armată a Hamas şi a Jihadului Islamic.
Ca represalii, armat israeliană a lovit marţi zeci de ţinte din Fâşia Gaza.
Kuweitul, membru nepermanent al Consiliului de Securitate care reprezintă ţările arabe, a blocat miercuri propunerea americană, insistând că a prezentat proiectul său de rezoluţie pentru rezolvarea crizei.
Kuweitul doreşte ca în această săptămână să aibă loc un vot asupra proiectului său de rezoluţie, lansând un apel la considerarea „unor măsuri pentru a garanta securitatea şi protecţia populaţiei civile palestiniene" din teritoriile palestiniene şi Fâşia Gaza, potrivit textului obţinut de AFP.
La rândul lor, americanii, care dispun de drept de veto în Consiliu, se vor opune acestui proiect, le-a spus jurnaliştilor ambasadorul israelian la Naţiunile Unite, Danny Danon.
Ambasadorul francez, François Delattre, a denunţat impasul în care se află Consiliul.
„Această tăcere este tot mai grea, tot mai apăsătoare, tot mai asurzitoare, nu este acceptabilă. Nu este acceptabil pentru populaţiile palestiniană şi israeliană care sunt primele afectate de acest conflict. Nu este acceptabil pentru lumea care ne priveşte şi care vede în această tăcere în cel mai bun caz o expresie a neputinţei, dacă nu o dovadă de dispreţ", a declarat diplomatul. 
