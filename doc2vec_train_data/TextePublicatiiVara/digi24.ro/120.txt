Copiii născuţi în ultima perioadă la maternitatea din Ploieşti nu au fost vaccinaţi împotriva hepatitei B întrucât serul nu există un spital, au declarat surse medicale, pentru news.ro. O situație asemănătoare a fost semnalată, zilele trecute, de presa locală, și în maternitățile din județul Sibiu.
Sursă foto: Getty Images
Câteva zeci de copii născuţi în ultimele săptămâni la Spitalul de Obstetrică-Ginecologie din Ploieşti au rămas neimunizați din cauză că vaccinul împotriva virusului hepatic B lipseşte, susţin surse din cadrul spitalului. Informaţia a fost confirmată de surse din cadrul Direcţiei de Sănătate Publică Prahova, care susţin că nu este vorba despre o criză şi că vaccinul lipseşte doar temporar.
Aceleaşi surse au precizat că Ministerul Sănătăţii a comandat vaccinul şi că acesta va fi livrat in perioada următoare, fără a preciza când anume.
Zilele trecute, absența vaccinului împotriva virusului hepatic B a fost semnalată și la maternități din județul Sibiu, drept pentru care puținele doze existente ar urma să fie administrate doar copiiilor născuți de mame cu hepatita B.
„Începând de săptămâna viitoare, în funcție de numărul de nașteri, nu vom mai avea vaccin împotriva hepatitei B decât pentru copiii mamelor cu hepatită B. Halal să ne fie! Competența e la ea acasă la ministerul .... (nu pot să spun al sănătății). În loc de vaccin primim hârtii”, scria cu amărăciune, pe Facebook, medicul primar neonatolog Maria Livia Ognean, de la Spitalul Clinic Județean de Urgență Sibiu.
„În momentul de față, stocul de vaccin Hepatic B pediatric în județul Sibiu este de aproximativ 180 de doze. Lunar se nasc aproximativ 350 de copii în județul Sibiu”, declara, pentru StirideSibiu.ro, Krisztina Gaal, purtătorul de cuvânt al Direcției de Sănătate Publică (DSP) Sibiu. Tot Gaal arăta că informațiile venite de la Ministerul Sănătății spun că noul stoc de vaccin ar fi ajuns în țară, dar că este într-o etapă de testare și că livrarea lui va începe în perioada imediat următoare.
Instituţiile din subordinea Ministerului Sănătăţii nu mai pot comunica direct şi oficial cu presa decât cu avizul MS după ce ministerul a transmis recent un document conţinând instrucţiuni legate de comunicarea cu mass-media.
Astfel, documentul emis în 15 mai arată că instituţiile aflate în subordinea, autoritatea şi coordonarea ministerului au obligaţia de a solicita avizul ministerului în privinţa oricărei comunicări cu presa.
