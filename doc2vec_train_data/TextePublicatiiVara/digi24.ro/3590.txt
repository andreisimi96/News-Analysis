Parcările din centrul Capitalei au fost aproape goale azi, în prima zi de aplicare a noilor tarife. Oamenii n-au renunţat la maşini, cum preconiza primăria. În schimb, ca să nu plătească 10 lei pe oră, au parcat pe trotuare sau pe prima bandă, chiar cu riscul să fie amendaţi.
Discuție șoferiță - jurnalist:
-E interzis aici. Ştiţi că e parcare cu plată, mai în faţă puţin?
-Unde mai în faţă?
-Mai în faţă pe stânga.
-Da, e cu 10 lei. Nu cred că îmi permit aşa ceva.
-Păi şi aşa pe interzis, riscaţi o amendă.
-Nu este pe interzis!
-Uitaţi semnul acolo! Aici, în dreapta!
Pe lângă comoditate, şoferii din Capitală mai au un motiv în plus să evite parcările cu plată. De duminică, cine îşi lasă maşina în spaţiile din zona Universitate şi Unirii plăteşte 10 lei pentru o oră de parcare. În zona centrului extins al Capitalei, tariful e de 5 lei, iar la periferie 2 lei şi 50 de bani.
În aceste condiţii, angajaţii care se ocupă de parcările primăriei au cam rămas fără obiectul muncii:
„Văd că sunt una, două, trei maşini. Sunt de aseară cred. Azi-noapte nu a fost nimeni. I s-a spus că e zona 0 și că este 10 lei și a zis: aaa, am uitat și a plecat”.
„În mod normal, pe aceasta stradă ar trebui să se circule pe două benzi. Acest lucru nu se întâmplă deoarece mașinile oprite blochează una dintre ele cu toate că parcarea este vizavi”, relatează Valentin Stan, jurnalist Digi24.
Sunt aproximativ 1,3 milioane de maşini înmatriculate în Bucureşti, iar alte peste 500.000 de autoturisme tranzitează zilnic Capitala. Primăriile de sector oferă puţin peste 500 de mii de parcări de reşedinţă.
