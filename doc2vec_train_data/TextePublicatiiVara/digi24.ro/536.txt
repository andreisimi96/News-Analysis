Preşedintele Klaus Iohannis a criticat voalat, miercuri, calitatea politicienilor de la vârful coaliţiei, a fost mult mai direct în ceea ce priveşte intenţiile PSD privind pilonul II de pensii şi a răspuns întrbărilor legate de desemnarea unui alt premier în locul Vioricăi Dăncilă.
Foto: INQUAM_Octav Ganea
Şeful statului a inaugurat, miercuri, Bookfest 2018, eveniment la care a participat şi ambasadorul SUA în România, Hans Klemm, a cărui ţară are calitatea de invitat anul acesta al salonului internaţional de carte. 
Cu această ocazie, Klaus Iohannis a făcut mai multe declaraţii , inclusiv pe teme de actualitate, precum decizia CCR ,  situaţia Pilonului II de pensii sau evoluţiile din plan politic.
Astfel, întrebat de jurnalişti, în contextul moţiunii de cenzură anunţată de opoziţie, dacă va mai numi un premier propus de coaliţia PSD-ALDE, Iohannis a răspuns scurt: "Haideţi să aşteptăm moţiunea şi rezultatul".
Încă de la sfârşitul lunii aprilie , liderul USR Dan Barna a declarat că Executivul poate fi demis doar de către Parlament și a anunțat că va iniția discuții cu PNL-ul pentru a formula o moțiune de cenzură împotriva Guvernului Dăncilă. 
Miercuri, Viorica Dăncilă s-a referit şi ea la moţiunea opoziţiei , arătând că nu are „nicio emoţie”, având încredere în colegii săi parlamentari”.
