Ministerul Sănătăţii a pus în dezbatere publică un proiect de hotărâre de Guvern care prevede interzicerea vânzării băuturilor energizante persoanelor cu vârste sub 18 ani şi comercializarea acestora prin automate, potrivit Agerpres .
Proiectul prevede şi interzicerea comercializării băuturilor energizante în unităţi sanitare, în incinta şi la o distanţă mai mică de 50 metri faţă de orice punct de acces în unităţi de învăţământ, cu excepţia unităţilor de învăţământ superior. Distanţa se va măsura pe lungimea drumului public.
„Prezenta hotărâre are drept scop protejarea sănătăţii populaţiei din România prin stabilirea unor măsuri privind prevenirea şi limitarea efectelor consumului de băuturi energizante de către populaţie, prin interzicerea comercializării băuturilor energizante către minori, prin desfăşurarea de activităţi de informare şi educare a populaţiei şi informarea consumatorilor cu privire la efectele consumului de băuturi energizante asupra sănătăţii”, se arată în proiect.
Potrivit documentului, Ministerul Sănătăţii şi Autoritatea Naţională Sanitară Veterinară şi pentru Siguranţa Alimentelor pot să solicite producătorilor, distribuitorilor sau importatorilor de băuturi energizante, pentru fiecare marcă sau tip, documente, inclusiv buletine de analiză, care să demonstreze conformitatea produselor cu legislaţia în vigoare.
Amenzile prevăzute în proiect sunt cuprinse între 5.000 şi 20.000 de lei.
În document se menţionează că produsele introduse pe piaţă sau etichetate înainte de 1 iulie 2018 care nu respectă cerinţele pot fi comercializate până la epuizarea acestor stocuri.
Proiectul este pus în dezbatere publică până pe 25 iulie.
Pe aceeași temă
