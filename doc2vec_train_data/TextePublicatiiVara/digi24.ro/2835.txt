Marea Britanie ar putea interzice importurile de foie gras după Brexit, din motive etice, potrivit ministrului britanic al Mediului, conservatorul George Eustice, a relatat publicaţia The Telegraph.
Eustice a spus că Marea Britanie trebuie să respecte în prezent o lege care restricţionează măsurile care ar împiedica circulaţia liberă a bunurilor pe piaţa Uniunii Europene, potrivit News.ro.
Ministerul a adăugat că ieşirea din UE va oferi autorităţilor britanice oportunitatea de a analiza restricţionarea unor vânzări.
Eustice a făcut declaraţiile după ce parlamentarul conservator Henry Smith a întrebat de ce în Marea Britanie este interzisă producţia de foie gras dar nu şi importarea acestui produs.
Acest sortiment de pate este produs din ficat de raţă sau de gâscă. Păsările sunt hrănite forţat, înainte ca ficaţii graşi ai acestora să fie extraşi.
Aproximativ 98% din importurile britanice de foie gras provin din Franţa, în timp ce importurile totale s-au ridicat în 2017 la circa 100 de tone, a spus Eustice.
”Foie gras este produs prin cruzime, este nesănătos de consumat şi este scump”, a spus Smith în Camera Comunelor.
”În ultimă instanţă cel mai mare preţ este plătit de raţe şi gâşte, care suferă atât de mult înainte de a fi sacrificate, este timpul ca această practică depăşită să fie interzisă”, a mai spus acesta.
Eustice a explicat că atâta timp cât Marea Britanie este membră a Uniunii Europene trebuie să respecte legea care restricţionează măsurile care ar împiedica circulaţia bunurilor pe piaţa UE.
”Atunci când vom ieşi din Uniune Europeană vom avea oportunitatea de a analiza restricţionarea vânzărilor”, a mai spus ministrul.
