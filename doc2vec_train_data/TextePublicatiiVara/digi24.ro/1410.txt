Poliţiştii de frontieră bihoreni au descoperit în vama Borş un cap tractor care a fost semnalat ca bun căutat pentru confiscare de către autorităţile din Croația. Şoferul ucrainean a declarat că nu ştia că vehiculul era căutat.
Bărbatul de 29 de ani a intrat în punctul de trecere a frontierei Borş luni seara, în jurul orei 22:30. El conducea un cap tractor cu semiremorcă, ambele înmatriculate în Polonia.
„În urma verificărilor specifice efectuate, poliţiştii de frontieră au constatat că pentru capul tractor era emisă o alertă de către autoritățile din Croația, din data de 20.02.2018, acesta figurând ca bun căutat pentru confiscare”, a transmis comisarul-şef Laura Bondar, purtătorul de cuvânt al ITPF Oradea.
Șoferul le-a spus autorităţilor de frontieră că este angajatul firmei căreia îi aparține mijlocul de transport și nu ştia că acesta se află în atenția autorităților.
În valoare de aproximativ 8.000 de euro, capul tractor a fost indisponibilizat până la finalizarea cercetărilor. Poliţiştii de frontieră au întocmit acte de urmărire penală pentru tăinuire.
Editor web: Adrian Laboş
