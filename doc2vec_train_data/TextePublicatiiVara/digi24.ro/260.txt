Ochelarii de soare sunt un accesoriu absolut necesar în aceste zile, dar mare grijă de unde îi cumpăraţi! Doar pentru că sunt la modă sau au un preţ avantajos nu înseamnă că asigură protecţia împotriva ultravioletelor. Riscurile sunt uriaşe, atrag atenţia medicii specialişti.
Preţuri mici, riscuri mari. Ochelarii de soare ne pot afecta sănătatea ochilor dacă sunt cumpăraţi din alte locuri decât din optici medicale sau din farmacii, iar medicii spun că lista pericolelor la care ne expunem este lungă.
De la arsuri la nivelul corneei şi retinei, până la cataractă şi cancer de piele.
„Am văzut alergie la ramă. Vă daţi seama ce materiale pun în ele. În faţa mea, doamna şi-a pus ochelarii pe nas şi a făcut o erupţie. De la nişte rame. Alergia la ramă poate duce la moarte”, atenționează Monica Pop, medic la Spitalul de Urgențe Oftalmologice.
Ochelarii care într-adevăr îl protejează pe cel care îi poartă de razele soarelui costă cel puţin 150 de lei, dar preţul e justificat, spun comercianţii.
Ochelarii polarizaţi sunt foarte buni pentru că elimină orice reflexie care vine spre ochi: luciul de pe şosea, reflexia de pe maşină.
Importantă e şi culoarea lentilelor.
„Culoarea ar trebui să fie aşa, nu în degrade, nu combinaţie de culori pe lentilă pentru că sunt obositoare pentru ochi”, explică Monica Pop, medic la Spitalul de Urgențe Oftalmologice.
Magazinele care vând ochelari de soare trebuie să aibă expusă aprobarea în baza căreia funcţionează.
