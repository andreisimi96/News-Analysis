Carina Țurcan, o femeie originară din Republica Moldova, a fost arestată marți în Rusia, fiind acuzată de spionaj în favoarea României . Țurcan, în vârstă de 43 de ani, are cetățenie rusă și a renunțat la cea moldoveană în 2016.
Carina Țurcan este membră în Consiliul de Administraţie al companiei Inter Rao. Potrivit Kommersant, Țurcan a fost reținută de agenți FSB și va sta în arest preventiv cel puțin până pe 13 august.
Ea este acuzată de încălcarea articolului 276 din Codul Penal al Federației Ruse, infracțiune pentru care pedeapsa maximă este de 20 de ani de închisoare. Legea rusă spune însă că spionajul este o infracțiune care poate fi comisă doar de cetățeni străini. În schimb, cetățenii ruși pot fi acuzați de trădare națională sau a statului.
După arestarea lui Țurcan, au avut loc percheziții la biroul și locuința acesteia, precum și la mai mulți oficiali ai Ministerului Energiei din Rusia. De asemenea, angajați ai companiei Inter Rao vor fi audiați ca martori la proces. 
Țurcan este acuzată că ar fi colectat și transmis informații care constituie secrete de stat și alte informații protejate din punct de vedere legal unor servicii de informații din țări străine, printre care și România.
În acest dosar este imp;icat și ministrul adjunct al Energiei, Viaceslav Kravchenko. Potrivit presei ruse, acesta ar fi depus deja mărturie împotriva femeii.
Carina Țurcan s-a născut în 1974 și este absolventă a Universității Internaționale Independente din Republica Moldova, având și un MBA la o universitate din Spania. În 2012, ea a devenit membru în Consiliul de Admonistrație de la Inter RAO. Țurcan deține și 36.914.877,36 acțiuni ale companiei Inter RAO, adică 0,0354% din capitalul social al companiei.
