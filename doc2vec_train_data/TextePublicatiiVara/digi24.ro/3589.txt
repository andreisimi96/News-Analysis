Dorel lovește din nou! De data aceasta în județul Satu Mare unde, de câteva săptămâni, și-a făcut apariția o trecere de pietoni imposibil de folosit. Ca să poată trece drumul pe acolo, localnicii ar trebui să escaladeze două parapete, înalte de aproape 1 metru. Chiar și așa, oricât de acrobați ar fi, s-ar lovi de un alt obstacol: șanțurile adânci de 2 metri de la marginea drumului.
Odată cu asfaltarea drumului din sat, în Mihăieni, a apărut o trecere de pietoni cum nu s-a mai văzut .
Localnică: Încă nici nu era desenat și au pus tabla și am zis: ce treaba e asta?!
Localnic: Ce să spun?! Nimic, asta este la noi.
Deși semnalizată corespunzator, trecerea de pietoni reprezintă o misiune imposibilă pentru pietoni. Ca să o poată folosi, aceștia ar trebui să treacă fie pe sub, fie pe deasupra parapetelor de la marginea drumului.
Localnic: Păi… e o chestie care nu are niciun rost.
Localnică: D-apoi nu l-au putut pune acolo undeva sau, mă rog?! Da, e de toată groaza, ce să zic?!
Ioan Șereș, director executiv Direcția Tehnică CJ Satu Mare: Fiind într-o intersecție în T este nevoie a se asigura și circulația pietonilor într-o intersecție. Neexistând punți pietonale. A fost nevoie amplasarea acelor parapeți, pe perioadă determinată, până la amenajarea acelor punți pietonale.
Balogh Tiberiu, primarul comunei Acâș, jud. Satu Mare: Nu avem trotuar, nu avem pod, nu avem nimic. Păi atunci așteptăm… Trebuie să facem noi, dar acuma o să vedem. În funcție de buget, cum ne încadrăm, nu știm când.
Zebra este pe un drum judeţean modernizat recent cu 7 milioane de lei. Recepţia lucrării nu a fost încă făcută pentru că se mai caută bani pentru construirea unor trotuare şi podeţe.
