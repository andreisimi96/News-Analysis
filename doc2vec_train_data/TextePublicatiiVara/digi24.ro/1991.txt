Victoria atât de aşteptată a Simonei Halep la Roland Garros l-a emoționat din nou pe comentatorul Cristian Tudor Popescu. „Această fată poate fi un model pentru tinerii dintr-o țară aflată în derută”, a spus CTP la Pro TV.
Formula 1: Marele Premiu al Canadei e duminică, de la ora 21:00, în direct pe Digi Sport 2
„Mă bucur că am avut noroc să trăiesc ziua asta”, a spus Cristian Tudor Popescu. El a justificat de ce are lacrimi în ochi: „Această fată m-a făcut să trăiesc cea mai mare fericire și tot ea m-a făcut să trăiesc și cea mai mare durere, anul trecut”, tot la Roland Garros.
Este o jucătoare de mare viitor, cu un tenis superb, care devine o legendă, consideră Cristian Tudor Popescu. Acest Roland Garros câștigat ridică totul la putere, toate performanțele ei de până acum, a spus CTP.
În opinia comentatorului, sportiva din România poate fi un model pentru tineri, pentru că ea a arătat ce înseamnă să înveți, să crezi în steaua ta, în ciuda a tot ceea ce se întâmplă. Victoria ei este una a caracterului și a inimii.
Ilie Năstase a fost un geniu, un talent înnăscut, el nu a avut de evoluat de-a lungul carierei, a fost identic cu sine însuși. În schimb, la Simona e vorba de multă muncă, e vorba de un proces de învățare, ea învățat din greu și a crescut, a explicat CTP. „De aceea, pentru mine valorează mai mult această performanță umană”, a spus comentatorul.
El consideră că Simona este nu numai lider mondial, ci una dintre cele mai bune jucătoare din lume. Lideri mondiali sunt mulți, dar pe cei mai buni jucători din lume îi numeri pe degete, a punctat Cristian Tudor Popescu.
