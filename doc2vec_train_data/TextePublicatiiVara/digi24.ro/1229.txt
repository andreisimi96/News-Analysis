Absența din spațiul public a Melaniei Trump, prima doamnă a Statelor Unite, timp de aproape o lună, după ce a fost supusă unei intervenții chirurgicale, a stârnit îngrijorări privind starea ei de sănătate. Melania Trump a postat însă marți, pe Twitter, o imagine în care apare la un eveniment ținut la Casa Albă, relatează BBC News .
În imaginile surprinse la evenimentul organizat în cinstea veteranilor, Melania apare în primul rând, alături de soțul ei, Donald Trump. Prima Doamnă a SUA nu mai fusese văzută în public de pe 10 mai , când a fost operată la rinichi, pentru tratarea unei afecțiuni beningne.
Melania Trump a fost spitalizată timp de cinci zile, dar absența ei din spațiul public a condus la noi zvonuri atât despre starea ei de sănătate, cât și despre mariajul său cu Donald Trump, afectat de scandalurile în care a fost implicat președintele SUA, după dezvăluirile făcute de actrița porno Stormy Daniels .
