Preşedintele american Donald Trump a declarat marţi că „absolut”, l-ar invita pe liderul nord-corean la Casa Albă, relatează news.ro, care citează The Associated Press.
FOTO: Gulliver/ Getty Images
După ce Kim şi Trump au semnat ceea ce americanul a prezentat drept un „document destul de cuprinzător”, miliardarul reoublican a fost întrebat depre o eventuală invitaţie.
„Absolut, l-aş (invita)” pe Kim, a răspuns președintele SUA.
Trump a evocat, înaintea summitului din Singapore, perspectiva unei vizite la Casa Albă a lui Kim.
Ambii lideri au catalogat documentul pe care l-au semnat drept istoric, însă niciunul dintre ei nu a oferit vreo precizare despre acest text.
Ei au făcut aceste declaraţii în finalul acestui summit istoric, primul între un preşedinte american în funcţie şi un lider nord-coreean.
Trump şi Kim au semnat un document „foarte important” şi „destul de cuprinzător”, a declarat şeful statului american.
El a subliniat, în finalul reuniunii, că a „dezvoltat o legătură foarte specială” marţi, cu Kim, în cele cinci ore petrecute împreună.
„Ambele părţi vor fi impresionate de rezultat”, a dat el asigurări.
Kim a declarat pentru presă că „lumea va asista la schimbări majore”, fără să ofere vreun detaliu în acest sens.
