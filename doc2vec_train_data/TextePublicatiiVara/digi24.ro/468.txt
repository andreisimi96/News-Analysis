A venit primăvara în Cetatea din Oradea şi nu oricum, ci cu zacuscă şi bulion, siropuri, îngheţată din ciuperci şi dulceaţă din gogoşari. Sunt câteva dintre produsele expuse în cadrul evenimentului "Primăvara din Grădină", desfăşurat în fortăreaţa locală. Este modul în care organizatorii vor să-i convingă pe localnici să cumpere doar marfă proaspătă de la productătorii autohtoni.
Timp de trei zile, peste 60 de producători locali şi meșteri populari și-au prezentat produsele în Cetatea din Oradea. De la brânză de oaie la siropuri și zacuscă, toate bio şi cu menirea de a-i convinge pe localnici să cumpere doar marfă autohtonă.
"- O brânză maturată doi ani, se obține în timp, se lasă la maturat într-o încăpere cu o tempetatură constantă, fără fluctuații mari de umiditate; ideea pleacă tot de la cașul proaspăt produs.
- Trebuie și un vin lângă?
- Obligatoriu un butoiaș de vin", spune Corina Rusu, producător din Cluj.
"Jeleuri din flori de tei, zacuscă, bulion, sos de merișoare, dulceață de ardei iute, din gogoșari iuți. Media este de 13-15 lei per borcan", a explicat Ionuț Moldovan, producător din Bihor.
Originar din Spania, Kim s-a mutat în România de câțiva ani, timp în care a străbătut majoritatea pădurilor din vestul țării. A studiat plantele din zonă și a realizat că din orice se poate produce un aliment de calitate.
"Pâine din făină de ghinde, înghețată din rășină de mesteacăn; procesăm înghețată din ciuperci sau făină din ciuperci cu care aromatizăm untul. După ce le explicăm că tot ce e pe jos este comestibil și are valoare, deja umblă cu grijă prin pădure să nu calce o ciupercă", zâmbeşte Kim.
Clienții mai mult s-au uitat decât au cumpărat. Spun că şi-ar fi dorit mai multe standuri cu produse mai diversificate.
"Am venit să vedem ce găsim și ne-am cam oprit pe la fiecare și am cumpărat câte ceva."
"Organizarea lasă de dorit, se plâng producătorii că nu prea e lume."
Aflaţi la Oradea, specialişti în meteorologie şi universitari locali şi din Cluj-Napoca au discutat despre efectele încălzirii globale asupra producţiei de fructe și legume.
"Nu avem foarte multe legume și fructe pentru că a trecut sezonul, de salate. Avem deja roșii și o să avem în curând vinete, deși produse care se obțineau în iunie sau iulie", susţine Dorin Popa, organizatorul evenimentului.
Următorul eveniment de profil este programat în septembrie. La Sărbătoarea Recoltei, comunele din Bihor își vor prezenta specificul cultural și culinar, dar și potențialul turistic.
Reporter: Claudiu Mihuț
Operator: Norbert Hegedus
