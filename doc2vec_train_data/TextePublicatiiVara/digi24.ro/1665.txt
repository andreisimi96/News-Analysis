O teamă de distrugere reciprocă ar trebui să împiedice relațiile dintre puterile globale să ajungă la un punct critic care poate degenera într-o a treia conflagrație mondială. Opinia a fost formulată de președintele Rusiei, Vladimir Putin, în cadrul maratonului anual de întrebări și răspunsuri.
Despre eventualitatea unui al treilea război mondial, preşedintele rus a citat o afirmaţie a lui Albert Einstein: „Nu ştiu cu ce arme se va lupta în cel de-al treilea război mondial, dar cu siguranţă cel de-al patrulea va fi dus cu beţe şi pietre”.
„Un al treilea război mondial ar însemna sfârșitul civilizației”, a afirmat liderul de la Kremlin, adăugând că această certitudine ar trebui să „ne împiedice în arena internațională să facem pași extremi”, transmite CNBC .
Frica de distrugere reciprocă a „înfrânat mereu participanții în arena internațională, impunându-le să se respecte unii pe alții”, a subliniat Vladimir Putin.
Rusia îşi va apăra întotdeauna interesele, dar nu în mod grosolan şi brutal, ci încercând să ajungă la un compromis cu partenerii săi occidentali, iar acuzaţiile Occidentului la adresa sa reprezintă o modalitate de a o descuraja pentru că Vestul vede un concurent în ea şi aceasta este o politică greşită, a mai declarat președintele rus, informează Agerpres .
Acuzaţiile „reprezintă o modalitate de descurajare, la fel ca sancţiunile”, a spus Putin, adăugând că „acuzaţiile la nesfârşit creează - aşa cum cred cei care le promovează - o bază pentru aplicarea unor măsuri de descurajare” a dezvoltării Rusiei.
„Ei văd în Rusia o ameninţare, văd că Rusia devine un rival pentru ei. Consider că este o politică greşită”, a afirmat şeful statului rus, adăugând că „nu e nevoie ca cineva să fie descurajat, (...) ci este necesară instituirea unei cooperări constructive”.
În acelaşi timp, preşedintele rus a afirmat că partenerii occidentali încep să înţeleagă treptat necesitatea de a stabili relaţii cu Rusia. „Este timpul să ne aşezăm la masa de negocieri şi să elaborăm o schemă pentru securitatea europeană”, a afirmat Vladimir Putin, citat de TASS.
Anul acesta nu există invitaţi în sala de unde răspunde preşedintele rus la întrebările populaţiei. Aceasta este noutatea organizatorilor din acest an. În afară de Putin şi moderatori - Kirill Kleimenov (Pervîi canal) şi Andrei Kondraşov (VGTRK) - sunt doar voluntari, care ar trebui să creeze o reacţie de aprobare din partea publicului în timpul când preşedintele rus va răspunde la întrebări.
Toate întrebările, solicitările şi plângerile oamenilor sunt afişate pe ecrane interactive în sală, sub formă de apeluri SMS, MMS şi apeluri video, conform canalului media citat.
În afară de sala goală, o altă noutate în acest an este că toţi guvernatorii trebuie să stea lângă ecrane şi telefoane, în timp ce preşedintele încearcă să rezolve problemele pe care autorităţile regionale pe care el le-a ales nu sunt în măsură să le se rezolve singure. 
