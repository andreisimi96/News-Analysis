Preşedintele PNL, Ludovic Orban, a afirmat marţi că în cazul în care moţiunea de cenzură va fi adoptată de Parlament, liberalii au stabilit că el este candidatul pentru funcţia de premier.
"Consiliul Naţional al PNL a stabilit clar candidatul la funcţia de premier - persoana subsemnată. În cazul în care se va putea construi un guvern în jurul Partidului Naţional Liberal, asta va fi propunerea oficială a PNL", a declarat Orban, marţi seara, la România TV.
El a spus că PNL este pregătit să îşi asume răspunderea guvernării, amintind că în prezent se lucrează în comisiile speciale ale partidului la o schiţă de program de guvernare.
Orban a amintit şi că miercuri PNL va depune moţiunea de cenzură.
"Principalul obiectiv este să punem punct acestei guvernări. Pentru români, deja, premierul (n.r. - Viorica Dăncilă) este ţinta tuturor glumelor şi miştourilor. Nu se poate să nu existe ieşire publică în care să nu faci o gafă", a subliniat liderul PNL.
El a spus că negocierile pentru susţinerea moţiunii de cenzură se vor purta până în ziua dezbaterii şi votului asupra acestui document.
"Primii parteneri sunt formaţiunile politice din Opoziţie - USR şi PMP. În rest, negociem cu toată lumea. Mâine vom depune moţiunea de cenzură. Negocierile vor continua până la ziua dezbaterii şi votului cu fiecare parlamentar în parte şi cu fiecare grup. Am discutat şi cu ei (n.r. - cei de la Pro România). Vom vedea în cursul zilei de mâine. Aşteptăm semnături şi din partea lor", a mai spus Orban.
Ludovic Orban a mai precizat că PNL are ca obiectiv câştigarea alegerilor locale şi parlamentare. 
