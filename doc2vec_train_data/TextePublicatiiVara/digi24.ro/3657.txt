Preşedintele francez, Emmanuel Macron, l-a înlocuit pe ambasadorul Franţei de la Budapesta după ce a fost făcut public un memoriu controversat în care diplomatul francez lăuda politica privind migraţia a prim-ministrului ungar, Viktor Orban, scrie Reuters.
Fostul ambasador, Eric Fournier, a fost înlocuit cu Pascale Andreani, conform unui decret publicat în Monitorul Oficial al Franţei.
Fournier a afirmat într-un memoriu confidenţial adresat lui Macron că Ungaria este „un model” privind abordarea faţă de migranţi şi că acuzaţiile de populism la adresa lui Orban sunt invenţii ale presei.
El a adăugat şi că presa franceză, prin faptul că acuză Ungaria de antisemitism, caută să distragă atenţia de la „adevăratul antisemitism” al „musulmanilor din Franţa şi Germania”.
Întrebat vineri de memoriu, Macron a afirmat că nu este de acord cu viziunea lui Fournier şi că ea nu reprezintă politica oficială a Franţei.
„Dacă ar fi spus acest lucru în public, ar fi fost dat afară imediat”, a precizat Macron, într-o conferinţă de presă de la Bruxelles.
Macron, un susţinător ferm al Europei, a avut schimburi dure de replici cu Orban şi cu alţi lideri est-europeni, pe care i-a acuzat că nu respectă valorile democratice şi că nu primesc imigranţi în ţările lor.
