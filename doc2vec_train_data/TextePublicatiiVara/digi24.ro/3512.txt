Mihai Chirica, primarul municipiului Iași, a reacționat după ce jurnaliștii Digi24 au descoperit că, la întâlnirea cu ambasadorul Marii Britanii, Paul Brummell, a fost folosit un steag scos din uz în 1801 .
Primarul ieșean afirmă că de organizare s-a ocupat Prefectura Județului Iași. Într-un răspuns la un comentariu pe Facebook, Mihai Chirica spune că „din păcate nu aveam cum să smulg de pe masă drapelul pus de cei de la Prefectură! Vă dați seama cam ce preocupare au pentru relațiile externe!?”
Primăria Iași a oferit și un răspuns Digi24 în care aduce precizări : 
„În cadrul știrii este emisă afirmația falsă că „municipalitatea a pus pe masă, în fața diplomatului, un steag britanic care nu mai este din uz din 1801”. În fapt, întrevederea respectivă a fost organizată de către și la Instituția Prefectului – Județul Iași, care, ca atare, este în întregime responsabilă și de „gafa” la care materialul jurnalistic face referire. Conducerea municipalității ieșene a avut și are o colaborare onestă cu Excelența Sa Paul Brummell și cu Ambasada Marii Britanii în România și nu dorește ca o astfel de reflectare distorsionată a faptelor să afecteze portofoliul și calitatea relațiilor internaționale ale Municipiului Iași.”
Vă reamintim că, în timpul unei întrevederi dintre primarul Mihai Chirica şi ambasadorul Marii Britanii, Paul Brummel, în faţa diplomatului a fost așezat un steag britanic care nu mai este în uz din 1801.
Faţă de varianta corectă lipseşte crucea Sfântului Patrick, adică liniile roşii în diagonală. Acestea au fost adăugate acum mai bine de 200 de ani, când Irlanda s-a alăturat Angliei şi Scoţiei, în Regatul Unit.
Duminică, în timpul unei conferinţe de presă comune ţinute la Constanţa de premierii României şi Estoniei,  drapelul ţării baltice fusese pus invers . Greşeală a fost corectată de şeful guvernului de la Tallinn.
