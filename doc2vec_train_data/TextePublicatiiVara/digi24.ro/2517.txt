O fată de 12 ani şi părinţii ei au murit sufocaţi, în propria casă, în Gorj. Cei trei au fost descoperiţi de un vecin, după ce bunica fetei l-a rugat să spargă uşa apartamentului pentru că nu-i răspundea nimeni la telefon. A fost deschisă o anchetă ca va stabili dacă au murit intoxicaţi cu monoxid de carbon sau din cauza unei scurgeri de gaze.
Nenorocirea s-a petrecut în oraşul Rovinari. Fetiţa de 12 ani, împreună cu mama şi tatăl ei au fost găsiţi inconştienţi în casă.
„O sunai, nu răspunse şi mă întâlnii cu nişte vecine şi îmi ziseră: doamnă, miroase a gaze!”, povestește bunica fetei.
Copila a fost transportată la spital, dar medicii nu au mai putut să o saleze. Nici manevrele de resuscitare a părinţilor nu au avut succes.
Zeci de vecini ai familiei au ieşit în stradă, de teama unei explozii, însă nu au fost identificate scurgeri de gaze.
„Exista monoxid de carbon în interiorul încăperii. Nu au fost defecţiuni la nicio instalaţie de gaze. Au fost sigilate. Din discuţiile cu cei de la Distrigaz, nu au existat improvizaţii”, a declarat Stanciu Stanciu, purtător de cuvânt ISU Gorj.
Vecină: Când am auzit, am coborât... Păcat că erau toţi frumoşi. Fata învăţa bine la şcoală.
Vecină: Tragedie, tragedie! Ce e mai dureros, toată familia. Foarte dureros.
Poliţiştii au deschis un dosar penal pentru moarte suspectă şi fac cercetări să afle cum s-a petrecut tragedia.
