Digi Tavkozlesi es Szolgaltato Kft. (“Digi Ungaria”), filiala din Ungaria a Digi Communications, a finalizat la 30 mai 2018 preluarea Invitel Távközlési Zrt., unul dintre operatorii cheie pe piața de telecomunicații din Ungaria.
Societatea dorește să-și informeze acționarii că, odată cu îndeplinirea condițiilor suspensive prevăzute în contractul de vânzare-cumpărare semnat în data de 21 iulie 2017 între Digi Ungaria, în calitate de cumpărător, și Ilford Holding Kft. și InviTechnocom Kft. (denumită anterior Invitel Technocom Távközlési Kft.), în calitate de vânzători, achiziția de către Digi Ungaria a acțiunilor ce reprezintă 99,998395% din capitalul social și drepturile de vot din Invitel Távközlési Zrt. s-a finalizat la 30 mai 2018.
Prețul total ce a fost plătit de către Digi Ungaria către InviTechnocom Kft. pentru dobândirea acțiunilor în capitalul social al Invitel Távközlési Zrt. este de 135,4 milioane EUR.
Digi salută alăturarea la grup a unui operator cheie pe piața de telecomunicații maghiară, poziționat ca al doilea cel mai mare operator de servicii de telecomunicații fixe și internet fix din Ungaria prin raportare la segmentul de clienți rezidențiali și clienți de tipul întreprinderilor mici, și care oferă un portofoliu cuprinzător de servicii clienților rezidențiali, precum și clienților de tipul întreprinderilor mici, inclusiv o varietate de servicii multimedia și de divertisment, cum ar fi serviciile de televiziune digitală și HD interactive, servicii de internet rapid și servicii de telefonie fixă.
Această tranzacție va permite grupului din care face parte Digi să își consolideze poziția pe piața de telecomunicații din Ungaria, precum și să extindă accesul la clienți, dezvoltarea din punctul de vedere al experienței și generarea unei serii de sinergii operaționale îmbunătățite.
În anul 2017, Invitel a avut o cifră de afaceri de 25.769 miliarde HUF (aproximativ 83,3 milioane EUR) și EBITDA de 7,550 miliarde HUF (aproximativ 24,4 milioane EUR). La data de 30 aprilie 2018, Invitel avea un număr de 695.099 unități generatoare de venit din cadrul serviciilor sale de televiziune prin cablu, internet fix și telefonie fixă.
În mai 2018, Autoritatea de Concurență din Ungaria a aprobat concentrarea economică sub condiția asumării de către Digi Ungaria a angajamentului de a vinde în termen de șase luni rețelele Invitel din 16 localități din Ungaria, precum și a angajamentului de a nu prelungi contractele de închiriere încheiate cu operatorii independenți de comunicații electronice fixe din 23 de localități din Ungaria.
Despre Digi Communications N.V.
Digi este societatea holding a grupului RCS & RDS, un furnizor important de servicii de televiziune prin cablu și telecomunicații în România și Ungaria. RCS & RDS furnizează și servicii de telefonie și date mobile în calitate de operator mobil virtual (MVNO) către comunitățile de români din Spania și Italia.
