România este ţara din Europa cu cei mai mulţi copii uciși în accidente rutiere, raportat la numărul locuitorilor care n-au împlinit încă 18 ani. Asta şi pentru că - în mod conştient sau nu - mulţi părinţi nu ţin cont de reguli elementare. Cum ar fi să-i transporte pe cei mici în scaune speciale şi să se asigure că cei suficient de mari poartă centura de singuranţă, inclusiv pe bancheta din spate.
Într-un accident rutier produs recent, victime au fost şi doi copii. Niciunul nu purta centură de siguranţă.
Daniel Vasile, purtător de cuvânt ISU București: Se aflau pe bancheta din spate au fost aruncaţi şi au fost găsiţi la 6-7 metri de locul impactului.
Unul dintre ei, în vârstă de 7 ani, nu a supravieţuit. Celălalt e grav rănit.
Emil Gătej, doctor în siguranţă rutieră: Nu s-ar fi ajuns la aceste lucruri dacă ar fi fost ancoraţi, dacă ar fi purtat măcar centura de siguranţă, nu mai vorbesc de dispozitivele speciale.
Pentru că mulţi părinţi nu sunt conştienţi de aceste măsuri de siguranţă elementare, România e prima în Europa, la numărul copiilor sub 14 ani morţi în accidente rutiere. 27 de cazuri la 1 milion de locuitori sub 18 ani. Prin comparaţie, în Marea Britanie, Norvegia sau Suedia, rata e de şapte ori mai mică. Sunt concluziile unui studiu al Consiliului European pentru Siguranţa Transportului, bazat pe statistici din ultimii zece ani.
Maria Moiş, jurnalist Digi24: Legea spune că cei mici care au până la 1 metru şi 35 de centimetri înălţime trebuie transportaţi în scaune speciale. Iar cei mai înalţi trebuie fixaţi cu centura, aşa cum fac şi eu acum, pe scaunul din spate. Doar că o parte dintre părinţi uită să facă acest lucru.
Emil Gătej, doctor în siguranţă rutieră: Nu îşi dau seama de pericolele care îi pasc la orice pas atunci când vorbim de circulatul pe drumurile publice.
Peste 8.000 de copii au murit în accidente rutiere produse în Europa, în ultimii zece ani. Jumătate erau pasageri într-un autoturism, iar restul pietoni sau biciclişti.
