Secretarul general al PSD, Marian Neacșu, a declarat „inadmisibil” gestul protestatarilor #Rezist care au venit miercuri în Parlament și a sugerat că aceștia ar fi trebuit ridicați de jandarmi „cu dubele”. La rândul său, la ieșirea din sala de plen, ministrul de Interne, Carmen Dan, și-a exprimat surprinderea că protestatarii nu au fost „luați” de forțele de ordine.
„Cred că oriunde, oriunde în lumea civilizată, s-ar fi întâmplat așa ceva, îi luau cu dubele de aicea. Este inadmisibil ca în Parlament să se întâmple așa ceva”, a declarat secretarul de stat al PSD, Marian Neacșu, înainte de a intra în biroul președintelui Camerei Deputaților, Liviu Dragnea.
„Încă nu i-au luat pe ăştia de aici?”, a spus și ministrul de Interne, Carmen Dan, la ieşirea din sala de plen.
Citește și ”Iohannis se pregătește pentru ce e mai rău. Joacă la totul sau nimic.”
Unsprezece protestatari #Rezist s-au aflat pe holul de la plenul reunit al Parlamentului în timpul discursului premierului Viorica Dăncilă . Aceștia au strigat „Justiţie, nu corupţie!”, „Cuib de hoţi şi de mafioţi”, „Dragnea nu uita, asta nu e ţara ta”. În acelaşi timp, în faţa Parlamentului, în Parcul Izvor, au început să se adune protestatari, iar în boxe s-au auzit „Imnul golanilor” din iunie 1990.
