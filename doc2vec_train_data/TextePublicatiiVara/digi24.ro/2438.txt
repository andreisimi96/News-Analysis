Preşedintele american Donald Trump susţine că şi-a creat o "legătură foarte specială" cu "foarte inteligentul" lider nord-coreean Kim Jong Un, relatează marţi Reuters, după summitul istoric al celor doi şefi de stat desfăşurat în Singapore, scrie Agerpres .
Deşi summitul marchează doar începutul unui proces diplomatic, ar putea duce la o schimbare pe termen lung a peisajului de securitate din Asia de nord-est, aşa cum vizita lui Richard Nixon de la Beijing din 1972 a condus la transformarea Chinei, notează Reuters.
Înainte de semnarea documentului „cuprinzător”, aşa cum îl anunţase Trump, Kim a afirmat că a fost o întâlnire istorică şi cei doi au „decis să lase trecutul în urmă”.
„Lumea va vedea o schimbare majoră”, a promis liderul nord-coreean.
Trump - care declarase cu câteva zile înainte de summit că va şti din primul minut dacă interlocutorul său are intenţii serioase şi va acţiona în consecinţă - a mărturisit la rândul său că şi-a creat o „legătură foarte specială” cu acesta şi că relaţia cu Coreea de Nord se va schimba.
„Oamenii vor fi foarte impresionaţi şi mulţumiţi şi ne vom ocupa de o problemă foarte periculoasă pentru lume”, a spus Trump.
Potrivit preşedintelui american, liderul nord-coreean este „foarte inteligent” şi un „negociator foarte dur”.
„Am aflat că este un om foarte talentat. Am mai aflat şi că îşi iubeşte foarte mult ţara”, a adăugat Trump.
„Cred că toată lumea priveşte acest moment. Mulţi din lume vor crede că e o scenă dintr-un film de science-fiction”, i-a spus Kim lui Trump, prin translator.
În faţa camerelor dinaintea prânzului de lucru, Trump a glumit: „Foarte frumos. Să ne pozaţi bine pe toţi, să arătăm bine şi subţiri... perfect”.
După prânz, în timp ce se plimbau prin grădinile hotelului din Singapore unde a avut loc summitul, Trump a remarcat că întâlnirea s-a derulat „mai bine decât ar fi fost de aşteptat”. Kim - care spusese şi el puţin mai devreme că reuniunea a fost un „bun preludiu pentru pace” - a mers în linişte alături de el.
Amândoi s-au îndreptat la un moment dat spre „The Beast” - limuzina blindată a preşedintelui american - şi Trump a părut să-i arate lui Kim ceva pe bancheta din spate, după care şi-au reluat plimbarea.
Kim a purtat un costum negru stil Mao, iar Trump un costum bleumarin, cămaşă albă şi cravată roşie, notează dpa.
Summitul, care a fost supravegheat de nave ale forţelor navale singaporeze, elicoptere Apache, avioane de luptă şi un avion de avertizare timpurie Gulfstream G550, a determinat creşterea dolarului la cel mai ridicat nivel din ultimele trei săptămâni, precum şi a burselor din Asia.
Potrivit BBC, convorbirile dintre cei doi lideri nu au durat decât 38 de minute, insuficient pentru un acord substanţial, dar strângerea de mână atent pusă în scenă a celor doi rămâne un semnal puternic că relaţia lor s-a schimbat.
