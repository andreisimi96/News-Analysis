Un bărbat de 49 de ani, bănuit de săvârşirea mai multor infracţiuni de furt din locuinţe, a fost reţinut în urma unei percheziţii la domiciliu, după ce a fost depistat pe o stradă din sectorul 6 al Capitalei în timp ce avea asupra sa aproximativ 350 de chei, de diferite tipuri şi modele.
„Din datele şi probele administrate în cauză a rezultat presupunerea rezonabilă că un bărbat ar avea preocupări de natură infracţională, pe linia furturilor din locuinţe. Astfel, s-a procedat la supravegherea acestuia, la data de 24 mai, în jurul orei 8,00, bărbatul fiind observat în timp ce pleca de la adresa de domiciliu având asupra sa o pungă din plastic de culoare neagră”, informează un comunicat al Direcţiei Generale a Poliţiei Municipiului Bucureşti (DGPMB), transmis vineri Agerpres.
După ce a încercat să pătrundă în mai multe scări de bloc, de pe diferite străzi din sectorul 6, bărbatul a fost observat în timp ce a intrat într-un bloc, de unde a ieşit aproximativ o oră mai târziu, având asupra sa un rucsac pe care nu îl avea la vedere în momentul intrării.
Bărbatul a fost oprit, legitimat şi ulterior i s-a efectuat un control corporal şi al bagajelor.
Au fost identificate asupra lui aproximativ 350 de chei, de diferite tipuri şi modele, precum şi bunuri ce ar fi putut fi folosite la săvârşirea de infracţiuni.
În urma investigaţiilor desfăşurate s-a reţinut că bărbatul ar fi participat la comiterea a trei infracţiuni, în perioada 26 aprilie - 25 mai.
Una dintre acestea s-a petrecut pe data de 26 aprilie, când o femeie a sesizat poliţiştii Secţiei 22 cu privire la faptul că persoane necunoscute au pătruns în locuinţa sa, prin folosirea de chei mincinoase sau adevărate şi prin forţarea uşii de acces, de unde i-au sustras mai multe bunuri, printre care un laptop cu dispozitivul de alimentare, un telefon mobil împreună cu încărcătorul, bijuterii din argint, o sticlă de băuturi spirtoase, parfumuri şi o geantă de damă, valoarea aproximativă a prejudiciului fiind de 1.500 de lei.
De asemenea, pe data de 11 mai, o femeie a sesizat faptul că persoane necunoscute au încercat să pătrundă în locuinţa de reşedinţă, rupând butucul de la sistemul de închidere a uşii de acces, fără a reuşi să pătrundă în interior.
"La data de 18 mai, victima a sesizat că, persoane necunoscute, profitând de faptul că uşa locuinţei victimei a fost probabil lăsată neasigurată sau folosind chei potrivite, au pătruns în interiorul garsonierei situate în sectorul 6, de unde au sustras aparatură electronică şi alte bunuri, în valoare totală de 6.000 de lei", se arată în comunicat.
Pe 24 mai a fost efectuată o percheziţie, la domiciliul bărbatului, în urma căreia au fost identificate şi ridicate mai multe bunuri, printre care articole electronice, bijuterii, parfumuri, despre care există suspiciunea că provin din infracţiuni, precum şi mai multe dispozitive confecţionate artizanal ce ar fi putut înlesni activitatea ilicită a celui în cauză.
"Cercetările sunt continuate sub aspectul săvârşirii mai multor infracţiuni de furt calificat, cu cel în cauză în stare de reţinere, urmând a fi prezentat magistraţilor, totodată fiind efectuate verificări pentru stabilirea întregii activităţi infracţionale a acestuia", precizează Poliţia Capitalei.
Acţiunea a beneficiat de sprijinul de specialitate al Unităţii Teritoriale de Analiză a Informaţiilor din cadrul Inspectoratului General al Poliţiei Române.
Pe aceeași temă
