Preşedintele turc Recep Tayyip Erdogan a afirmat miercuri seara că primul lucru pe care îl va face dacă va fi reales în funcţie pe 24 iunie va fi ridicarea stării de urgenţă din Turcia, relatează joi agenţia DPA, citată de Agerpres .
„În cazul în care voi rămâne în continuare în funcţie după 24 iunie, cu voia lui Allah, prima noastră sarcină va fi ridicarea stării de urgenţă'', a declarat Erdogan într-un interviu la televiziunea 24 TV, referindu-se la data alegerilor prezidenţiale şi parlamentare din Turcia.
Starea de urgenţă a fost impusă în Turcia după tentativa eşuată de puci din 2016. Într-un recent interviu, Erdogan a indicat că el va revizui măsura şi a sugerat că ea ar putea fi ridicată, dar ieri a fost prima dată când a afirmat că ea va fi ridicată.
Pe 24 iunie vor avea loc pentru prima dată, împreună, alegerile prezidenţiale şi cele parlamentare, şi victoria la scrutin va întări puterile vaste ale unei preşedinţii executive.
„Starea de urgenţă nu are nici cel mai mic impact asupra campaniilor electorale. (În caz contrar), ei ar trebui să-mi dea un singur exemplu. Unde şi ce campanie a fost blocată de starea de urgenţă ? Dimpotrivă, această stare de urgenţă este o măsură de securitate pentru a proteja regiunile ameninţate de terorism'', declara miercuri Erdogan.
Ankara îl acuză pe clericul Fethullah Gulen, aflat în exil în SUA şi fost cândva un aliat al lui Erdogan, de orchestrarea tentativei de puci din 15 iulie 2016. Gulen respinge orice implicare a sa în evenimente.
În timpul stării de urgenţă, impusă după puci, circa 150.000 de persoane au fost îndepărtate din funcţia publică şi din armată.
Potrivit Reuters, un sondaj de opinie, realizat de institutul Gezici pe 2-3 iunie pe un eşantion de 2.814 respondenţi şi publicat joi, arată că sprijinul faţă de Erdogan se erodează.
În numai o săptămână, Erdogan a pierdut 1,6 % din intenţiile de vot, ajungând la 47,1 %, pentru primul tur de scrutin prezidenţial, faţă de 48,7 % cât arăta un sondaj realizat cu o săptămână mai înainte.
Sondajul din 2-3 iunie indică de asemenea că s-ar putea ca partidul lui Erdogan, AKP, să nu obţină majoritatea în parlament (600 de locuri) la alegerile din 24 iunie.
Alianţa dintre AKP şi partidul naţionalist MHP este creditată cu 48,7 % din intenţiile de vot, un scor neschimbat faţă de cel din sondajul efectuat cu o săptămână mai înainte.
