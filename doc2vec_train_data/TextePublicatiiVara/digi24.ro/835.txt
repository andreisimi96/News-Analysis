Să fii părinte este o provocare continuă, mai ales când eşti la început de drum şi nu ştii cum să reacţionezi la plânsete. Cheia stă în încredere şi în deciziile luate „la rece”, spune Deborah Carlisle Solomon. Este specialist în educaţia copiilor şi are câteva „lecţii” pentru părinţi.
Deborah Carlisle Solomon lucrează cu părinţi şi educatori prin metoda RIE. Metoda RIE propune o educaţie bazată pe respect şi încredere acordate copilului.
Deborah Carlisle Solomon - expert în îngrijirea şi educaţia copiilor: Cred că este nevoie de mult exerciţiu ca să devii un părinte încrezător. Şi cred că frumuseţea metodei RIE este că că le oferă părinţilor instrumente şi o bază cu ajutorul cărora pot lua ulterior propriile decizii în creşterea copilului.
Când părinţii sunt încrezători în propriile forţe, bebeluşii, copiii mici, au tendinţa să fie mai liniştiţi, mai cooperanţi şi, apoi, viaţa cu un bebeluş, cu un copil mai mic sau mai mare, devine mai uşoară decât atunci când părinţii se bazează pe intuiţie sau fac ceea ce au experimentat pe propria piele când erau copii.
Ce le sugerez mereu părinţilor să încerce la început sunt trei lucruri pe care eu le numesc „cei trei paşi simpli”.
Primul este să te mişti încet. Deci, când duci un bebeluş în braţe, când îl laşi jos, când te plimbi cu un copil pe stradă, mişcă-te în ritmul copilului. Când te mişti încet, creezi un sentiment de calm şi de linişte.
Încercaţi să îi spuneţi copilului ce veţi face înainte de a face acel lucru: „Te voi lua în braţe”, „Mă duc în cealaltă cameră şi mă întorc repede”, „Mă duc la serviciu. Bunica va avea grijă de tine”. Când obişnuim să îi spunem copilului ce urmează să se întâmple, copilul se poate relaxa şi se poate simţi în siguranţă. Şi un copil care se simte în siguranţă e mai liniştit şi mai uşor de îngrijit.
Iar al treilea lucru este să punem o pauză ori să aşteptăm pentru câteva momente, pentru că bebeluşii şi copiii mici nu procesează comunicarea verbală, limbajul, la fel de repede ca noi. Deci, dacă spun: „Mă duc în cealaltă cameră şi vin imediat” şi mă întorc şi plec pe loc, copilul va fi complet surprins şi ar putea plânge şi apoi va trebui să mă opresc pentru a linişti copilul.
Deborah Carlisle Solomon a scos o carte, apărută și în România, care se numește „Copiii știu cel mai bine - cum să crești un copil încrezător și capabil după metoda RIE”.
