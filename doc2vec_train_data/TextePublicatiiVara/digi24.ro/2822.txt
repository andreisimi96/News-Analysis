Bibliotecă mutată în cafenea. Este scopul unui proiect iniţiat de un tânăr, care îşi doreşte să amenajeze un colţ al cititorilor în cât mai multe localuri. Deja a trimis câte 150 de cărţi în mai multe cafenele şi restaurante, iar ideea lui a prins printre clienţi. Și patronii de localuri îl susțin cu mici promoții, iar banii necesari sunt alocați printr-un proiect al Fundației Comunitare Oradea.
"Găsim cărți de filosofie, cărți de beletristică, cărți mai accesibile, mai fresh, să spunem așa, cărți practice, dar avem și cărți de căpătâi, cum ar fi Iliada."
150 de volume alcătuiesc mica bibliotecă aflată de câteva săptămâni la dispoziția clienților unui local din Oradea. Aceștia pot răsfoi o carte în timp ce beau un pahar cu vin, savurează o cafea sau mănâncă o prăjitură.
"Mi s-a părut foarte inovator, mai ales că foarte multe localuri folosesc ideea de decor, dar nu prea poți să iei cartea și să profiți de ocazia de a citi", spune un client.
"De multe ori am spus când am venit într-o cafenea ce bine ar fi să citesc o carte sau să vorbesc cu prietenii mei despre o carte", povesteşte alt client.
Ideea îi aparţine lui Mark Lukacs, un orădean de 22 de ani, care a pornit de la două întrebări: "Unde petrec oamenii mai mult timp?" și "Unde petrec oamenii mai mult timp și ar putea să citească?" Cafenelele și restaurantele au fost răspunsurile pe care le-a găsit imediat.
"Cafenelele sunt pline, bibliotecile sunt goale. Am încercat să ducem o parte dintr-o bilbliotecă aici și atunci când avem o mică pauză sau cinci minute între două întâlniri sau într-o întâlnire să putem citi o carte, să putem răsfoi o carte", susţine Mark Lukacs, inițiatorul proiectului.
Aşa s-a născut colţul cu carte al lui Mark. Până acum tânărul a dus cărți în valoare de 11 mii de lei în cinci localuri: două în Oradea şi trei în Beiuș și Salonta. Banii i-a primit printr-un program al Fundaţiei Comunitare Oradea.
"Ce a apreciat juriul au fost activitățile multiple care oarecum stimulează oamenii să citească, iar firmele au fost impresionate, tot așa, de activitățile multiple din proiect, de prezentarea lui Mark, de determinarea lui", a explicat Roxana Trifa, de la Fundația Comunitară Oradea.
Reprezentanţii localurilor au venit cu propriile promoţii în sprijinul lui Mark.
"Când te vedem că ești cu o carte în mână îți dăm un croissant gratis și de aceea ei au fost mai stimulați să vină să vadă. Au descoperit colțul de carte al lui Mark și au fost chiar încântați de ce au găsit acolo", spune Anda Șuteu, reprezentant local.
Pe lângă proiectul mini-bibliotecilor din cafenele, tânărul va organiza și un festival de carte. Pe lângă lansări de carte și întâlniri cu scriitori, acesta va oferi activități culturale pentru toate vârstele.
"De la activități outdoor-indoor: lansări de carte, prezentări de carte, book-picnic, o activitate tot în Piața Libertății - "Ieșim la o carte", tot o activitate informală în care, de fapt, nu vrem altceva decât să ne întânim, împărțind cărți gratuite", a explicat Mark Lukacs.
Festivalul Informal de Carte va avea loc în Oradea între 22 şi 24 iunie.
Reporter: Bianca Firezar
Operator: Gabor Szilagyi
