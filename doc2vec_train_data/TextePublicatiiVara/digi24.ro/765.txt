Şase locuinţe şi o anexă au ars joi seară în în urma unui incendiu violent izbucnit în Sectorul 2 din Bucureşti. Pompierii au acţionat cu 17 autospeciale şi consideră intervenţia cea mai dificială de anul acesta.
Focul a izbucnit în jurul orei 18:00, pe o stradă din sectorul doi al Capitalei, unde casele sunt lipite una de cealaltă. 17 autospeciale au fost trimise pentru lichidarea incendiului. Pompierii au intervenit şi de la înălţime, cu o autoscară.
Flăcările s-au extins la şase case şi anexe şi exista riscul de propagare a flăcărilor şi la alte locuinţe din apropiere.
Pompierii au avut nevoie de mai multă apă decât poate asigura în mod normal reţeaua oraşului. Prin urmare, au cerut ApaNova să crească presiunea în hidranţi.
Daniel Vasile, purtător de cuvânt al ISU Bucureşti: „Dacă judecăm după natura pagubelor evaluate până acum şi după numărul de autospeciale angrenate este probabil cea mai dificilă intervenţie a acestui an, referindu-mă şi la posibilităţile de rănire a locatarilor, care s-au autoevacuat când au observat flăcările”.
Deocamdată, nu e clar din ce cauză a izbucnit incendiul.
