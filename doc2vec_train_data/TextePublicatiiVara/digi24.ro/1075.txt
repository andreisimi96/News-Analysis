Simona Halep, locul I WTA, a învins-o, luni, cu scorul de 6-2, 6-1, pe belgianca Elise Mertens, locul 16 WTA, calificându-se pentru a treia oară în sferturile de finală ale French Open. Atât în 2014, cât şi în 2017, când a ajuns în această fază, Halep a disputat finala.
Baschet masculin, play-off, turul 3: CSU Oradea - Steaua (luni, 20:00, Digi Sport 2)
Mertens a pus în aplicare tot ce ştie în meciul cu Halep. A lovit mingea când lung, când scurt, când liftat, când tare, dar de fiecare dată Simona Halep a avut soluţii. Concentrată, calmă, românca a făcut diferenţa cu serviciul, cu capacitatea de acoperire a terenului şi cu precizia loviturilor decisive.
Mertens a început tare, dar a căzut repede psihic, după un ghem al treilea, lung, pierdut pe propriul serviciu, la 1-1. De partea cealaltă, Halep s-a încărcat cu încredere din break-ul obţinut şi a jucat din ce în ce mai bine. 
După ce a făcut 2-1, Halep a controlat primul set, dublând break-ul la 4-2, şi câştigând cu 6-2, după 35 de minute.
De la 3-2, Halep a câtigat opt ghemuri la rând, conducând cu 5-0 şi având serviciul în setul secund. Liderul WTA s-a relaxat prea mult şi a pierdut singurul ghem pe propriul serviciu, apoi a rezolvat partida, după 6-1 şi după 59 de minute.
Cele două sportive s-au întâlnit şi luna trecută, la Madrid, când Halep s-a impus în turul al doilea, cu 6-0, 6-3. Atunci Mertens acuza probleme de sănătate. Acum, belgianca a fost într-o condiţie fizică foarte bună, dar a pierdut aproape la fel, ceea ce arată jocul foarte bune reuşit de Halep, unul încurajator în perspectiva câştigării primului trofeu de Grand Slam.
În faza următoare, Simona Halep va evolua cu germana Angelique Kerber, locul 12 WTA sau cu jucătoarea franceză Caroline Garcia, locul 7 WTA.
Calificarea în sferturi este recompensată la Roland Garros, cu un premiu de 380.000 de euro şi cu 430 de puncte WTA.
Desfășurarea partidei, LIVE TEXT
13:07 - Game, set și meci. Simona câștigă setul doi cu 6-1 și merge în sferturile de finală de la Roland Garros. 
13:04 - Probabil din cauza scorului, Simona a slăbit ritmul și își pierde serviciul. Belgianca a făcut primul break din meci, iar scorul devine 5-1 pentru Halep. Servește belgianca.
13:00 - Încă un break la zero pentru Simona. Halep face 5-0 și servește pentru meci.
12:58 - Halep conduce cu 4-0. Adversara, demoralizată complet de evoluția jucătoarei noastre care face cel mai bun meci de până acum la această ediție a turneului din capitala Franței.
12:54 - Belgianca nu are soluții în fața lui Halep. Simona face break la zero și conduce cu 3-0, urmând să servească.
12:52 - 2-0 pentru Simona. Urmează la serviciu Mertens.
12:48 - Debut perfect în setul doi pentru Simona, care începe cu break. 1-0 pentru româncă și urmează la serviciu.
12:44 - Halep joacă admirabil, este concentrată și câștigă majoritatea punctelor. Simona câștigă primul set cu 6-2 în 35 de minute. Setul doi va începe cu Mertens la serviciu.
12:40 - Joc perfect al Simonei care a fructificat prima ocazie de break din game. 5-2 pentru jucătoarea din România.
12:36 - Halep este stăpână pe joc și face 4-2. Va servi jucătoarea din Belgia.
12:32 - 3-2 pentru Simona. Mertens își face serviciul, dar Halep are un break în față și urmează să servească.
12:28 - Halep servește bine și își câștigă serviciul. Jucătoarea noastră face 3-1.
12:23 - Simona reușește break-ul. Halep conduce cu 2-1. Belgianca a avut 3 duble greșeli într-un game care a durat aproape 10 minute. Simona urmează la serviciu.
12:13 - Jucătoarea din Belgia și-a câștigat serviciul și a făcut 1-0. Halep revine repede și egalează.
ACTUALIZARE 12:08 - A început meciul. Servește Mertens.
Dacă la precedentul meci, cel cu germanca Andreea Petkovic, Simona a fost trimisă tocmai pe terenul 18, duelul cu Mertens va avea loc pe Philippe Chatrier. Duelul dintre Halep și Mertens va fi primul al zilei de pe Arena Centrală de la Paris. Tot acolo sunt programate alte trei dueluri: Rafael Nadal - Maximilian Marterer, Serena Williams - Maria Sharapova și Marin Cilic - Fabio Fognini.
Simona Halep și Elise Mertens se vor întâlni pentru a doua oară. Prima confruntare a avut loc tot pe zgură, la Madrid, acolo unde jucătoarea noastră a obținut o victorie lejeră. Halep s-a impus în turul doi în fața belgiencei, în două seturi, 6-0, 6-3. Trebuie însă menționat că Mertens a acuzat atunci probleme de sănătate și a fost foarte aproape chiar să nu intre pe teren.
Sub privire managerului Virginia Ruzici şi ale mamei sale, Tania Halep, românca Simona Halep a făcut astăzi un antrenament intens alături de antrenorul său, Darren Cahill. Dacă numărul 1 mondial a părut foarte concentrată la ceea ce face şi a încercat să dea maximum, australianul a încercat să destindă atmosfera . A fost tot timpul cu zâmbetul pe buze, a făcut glume şi a lăudat-o pe Simona de câte ori a avut ocazia.Unul dintre exerciţiile pe care Simona a fost pusă să îl execute a fost lovirea unor recipiente aşezate pe colțurile terenului.
