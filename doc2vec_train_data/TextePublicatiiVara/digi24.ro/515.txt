Creaţia artistului german Clemens Behr amplasată în centrul Iaşiului a fost ridicată, marţi, de echipe de muncitori din subordinea Primăriei, după ce a stârnit critici vehemente din partea ieşenilor. Opera de artă a fost încărcată pe o platformă şi va rămâne în patrimoniul municipalităţii, scrie News.ro. 
Primăria Iaşi nu a oferit nicio explicaţie privind decizia de a ridica această construcţie , însă gestul survine în urma unor critici vehemente din partea ieşenilor, mulţi dintre ei cerând ca opera de artă să fie luată din faţa Bisericii Trei Ierarhi. Creaţia artistică a fost ridicată pe o platformă de muncitori din subordinea municipalităţii şi dusă din zona centrală. 
În urmă cu câteva zile, primarul Iaşiului Mihai Chirica a răspuns celor care au criticat creaţia artistului german Clemens Behr, spunând că nici Picasso n-a fost înţeles la vremea lui, iar azi se bat cu milioanele de euro pentru picturile lui.
Creaţia unui artist german a fost amplasată în centrul Iaşiului, în urmă cu zece zile, construcţia stârnind critici din partea ieşenilor, în condiţiile în care oamenii au spus că nu înţeleg ce reprezintă lucrarea. Costul lucrării se ridică la 71.400 de lei, suma urmând a fi plătită de la bugetul local.
Potrivit reprezentanţilor primăriei ieşene, lucrarea este o „instalaţie de artă unică, cu puternice influenţe dadaiste“ şi a fost realizată de artistul german Clemens Behr. Lucrarea a fost amplasată în centrul Iaşiului. 
Pe reţelele de socializare, ieşenii au ironizat creaţia amplasată de primărie, unii spunând că iniţial au crezut că este vorba despre un acoperiş luat de vânt de pe o clădire din centrul oraşului.
