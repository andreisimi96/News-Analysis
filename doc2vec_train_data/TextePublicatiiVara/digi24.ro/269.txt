Un incendiu violent a izbunit noaptea trecută, la o şcoală din Bucureşti. Pompierii au intervenit cu peste 20 de echipaje, însă au avut o misiune grea: clădirea, veche de peste 60 de ani, avea structură din lemn, iar flăcările s-au extins rapid. Din fericire, n-au cuprins şi o grădiniţă aflată în apropiere. Şcoala, unde sunt înscrişi 750 de elevi, a fost distrusă de foc şi nu avea autorizaţie de securitate la incendiu, anunţă reprezentanţii ISU .
Şcoala 124 din Bucureşti funcţiona fără autorizaţie ISU, fiind distrusă de flăcări . Chemaţi în jurul orei 3:30, pompierii au intervenit cu peste 20 de echipaje şi au încercat să salveze ce s-a mai putut.
Construită în urmă cu 65 de ani, clădirea avea structură de lemn. Este motivul pentru care flăcările s-ar fi extins foarte repede, cred locuitorii din zonă.
Marian Banu, purtător de cuvânt al Inspectoratului Şcolar al Municipiului Bucureşti, a dat asigurări luni dimineață că se va organiza o ședință de urgență și că „vom identifica soluții pentru a finaliza în condiții de normalitate anul școlar”.
„Informăm părinții că nu va fi afectat anul școlar, nu vor fi afectate examenele naționale”, a precizat el.
750 de copii învățau la școala 124, care urmează să fie relocați la trei școli din apropiere și la o grădiniță.
Deocamdată nu se cunoaște cauza incendiului.
Deşi este zi liberă, profesorii au venit de dimineaţă la şcoală. Au încercat să salveze documente şi cataloagele elevilor din clasele terminale. La post era şi paznicul şcolii, cel care a sunat la 112 atunci când a văzut flăcările ce se ridicau la peste 5 metri deasupra acoperişului.
Cazul readuce în atenţie problema autorizaţiilor ISU pentru unităţile de învâţământ.
„Clădiri sunt în Bucureşti, sunt unităţi de învăţământ care au autorizaţie pe 2, 3 sau 4, clădiri, care nu au autorizaţie pe sala de sport sau cabinetul medical. Oricum, cel puţin 200 nu au nevoie de autorizaţie conform legislaţiei actuale. Vom relua mult mai serios acestă problemă în viitorul an şcolar”, a mai spus purtătorul de cuvânt al Inspectoratului Şcolar al Municipiului Bucureşti.
În sectorul 5, nicio unitate de învăţământ nu a reuşit să respecte cerinţele ISU.
