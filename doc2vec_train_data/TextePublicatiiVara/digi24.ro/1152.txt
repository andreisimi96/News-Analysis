Liviu Dragnea a dat un răspuns ironic, întrebat fiind despre mandatul de 10 ani al lui Petre Lăzăroiu la Curtea Constituțională. „Să-l aresteze", a fost reacţia liderului PSD.
Foto: Inquam Photos / Octav Ganea
„Să îl aresteze! Cum aș putea comenta eu asemenea prostie. Știu că membrii CSM au alte atribuții. Așa știu eu, nu să atace alte instituții”, a spus Dragnea.
Şi totuşi, deciziile Curţii Constituţionale din ultima perioadă ar putea fi puse sub semnul întrebării.
Un vicepreşedinte CSM a atras atenţia că CCR ar trebui să vacanteze postul ocupat de judecătorul Petre Lăzăroiu , numit la Curte în 2010. Anterior însă, judecătorul mai ocupase o poziţie printre magistraţii Curţii Constituţionale timp de aproape 2 ani, în locul lui Petre Ninosu, după decesul acestuia, în iulie 2008.
Interesant este însă că, potrivit unei decizii CCR din 20 martie anul acesta, judecătorii nu pot sta la Curte mai mult 9 ani, cât este un mandat întreg.
Petre Lăzăroiu, deja de 10 ani la CCR, şi-ar încheia mandatul întreg în 2019, însă reprezentanţii societăţii civile susţin că mandatul său ar fi trebuit să înceteze în momentul publicării deciziei CCR în Monitorul Oficial pe 4 mai 2018.
Articolul declarat neconstituţional prin decizia CCR ar trebui să-şi încheie efectele pe 17 iunie, ziua în care se împlinesc 45 de zile de la publicarea în Monitorul Oficial.
