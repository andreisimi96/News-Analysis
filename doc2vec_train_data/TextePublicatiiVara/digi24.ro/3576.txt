Suntem pe primul primul loc într-un top trist: avem cel mai mic număr de oameni care pleacă în vacanţă din toată Uniunea Europeană. 7 din 10 români nu au plecat în concediu acum doi ani, spune statistica oficială. Cei mai mulţi au explicat că le-au lipsit banii sau timpul pentru distracţie.
Mircea Doagă nu cheltuie prea mulţi bani atunci când pleacă în concediu. Merge cu maşina personală şi nu apelează la agenţiile de turism pentru rezervări.
Mircea Doaga, blogger: Cu mașina se poate călători mai ieftin oriunde în Europa, mai ales în cazul familiilor. 3, 4 bilete de avion dus-întors ies mai scumpe decât un drum cu mașina. Te poți opri oriunde vrei, oricând vrei, să vizitezi orice pe drum.
52% dintre români nu pleacă în vacanţă din motive financiare. Exstă totuşi opţiuni şi pentru cei cu un buget modest.
Traian Bădulescu, expert în turism: Tarifele la pensiunile rurale sunt destul de mici, pot să stea și cu 60 de lei pe noapte, însă, pe lângă cazare, există și alte eforturi: transport, mâncare. Variantele ieftine se referă la România și la țările din jur.
Nu stăm bine nici la atragerea turiştilor străini.
Alin Burcea, reprezentant ANAT: Noi avem destul de puțini turiști, 1 milion jumătate vin aici cu treabă și afaceri, iar cei care vin pentru vacanțe sunt un milion, nu ne putem baza pe aducerea de turiști străini.
Potrivit Eurostat, în clasamentul ţărilor cu cei mai puţini locuitori care pleacă în vacanţă se află şi Bulgaria, Grecia şi Portuglia.
