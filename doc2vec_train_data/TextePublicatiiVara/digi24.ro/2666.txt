Se prefigurează una dintre cele mai mari tranzacţii de pe piaţa media şi a telecomunicaţiior: instanţa americană le-a permis celor AT&T să preia Time Warner, în schimbul a 85 de miliarde de dolari.
Preia, cu alte cuvinte, nume mari din portofoliul companiei - precum HBO şi CNN. E un acord pe care administraţia Trump a încercat să-l blocheze, dar demersul Casei Albe nu a avut sorţi de izbândă în instanţă. Decizia poate fi atacată, dar e una de importanţă majoră. Acordul urmează să fie finalizat săptămâna viitoare şi, potrivit Reuters, încheierea lui reprezintă un moment de răscruce în industria media, complet schimbată de jucători precum Netflix - care produc propriul conţinut şi îl vând online, contra unor abonamente.
Televiziunile clasice prin cablu, aşadar, sunt ameninţate, pierd teren. Dar această fuziune ar putea reprezenta un precedent. Ar putea declanşa o cascadă de achiziţii a unor producători de filme de către companii de televiziune.
Comcast încearcă, de pildă, de ceva vreme să pună mână pe unele active ale Twenty-First Century Fox. Administraţia Trump a vrut să blocheze acordul invocând o prea mare concentrare. Dar judecătorii au stabilit că e vorba de o fuziune verticală, şi nu una pe orizontală - între competitori. Asta pentru că Time Warner creează conţinut media, iar AT&T îl distribuie. Fuziunea, care include datoriile, va fi a patra mare preluare care a avut loc vreodată în industria telecomunicaţiilor, mediei şi divertismentului, potrivit datelor Thomson Reuters. De asemenea, ar fi al 12-lea cel mai mare acord de acest fel la nivelul tuturor industriilor.
Pe aceeași temă
Doi so&tcedil;i care s-au cunoscut la Londra au devenit antreprenori în Oradea
