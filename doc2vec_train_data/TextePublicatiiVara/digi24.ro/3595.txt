România oferă încă un paradox: deşi este ţara cu cel mai mare număr de exploataţii agricole din Uniunea Europeană, majoritatea au suprafeţe mici, astfel că nu sunt rentabile. Cele peste 3 milioane de ferme din ţară produc doar 3,4% din valoarea totală înregistrată la nivelul Uniunii, arată ultimele datele Eurostat. Aceasta indică faptul că fărâmiţarea terenurilor face ca agricultura să nu fie profitabilă.
De mai bine de 15 ani, Florin Purda se ocupă cu agricultura. Bărbatul cultivă grâu, orz şi porumb pe aproximativ 5 hectare. La o suprafaţă atât mică și producţia este pe măsură: 3500 de kilograme de grâu sau cinci tone de porumb la hectar. Și cum costurile cu întreţinerea culturilor se ridică, anual, la câteva mii de lei, profitul este foarte mic.
"- Nu avem bani să susţinem culturile cu azot, cu îngrăşăminte, cu ierbicide. Nu avem preţuri, nu este desfacere, deci e greu.
- Şi de regulă cui vindeţi producţia?
- La piaţă, pe olx", spune Florin Purda.
Fermierul spune ar crește suprafaţa cultivatã, dar bugetul nu-i permite: "Aici la noi în zonă terenurile sunt destul de scumpe. Ca să iei un hectar de teren, la 4.500-5.000 de euro, nu scoţi în zeci de ani profit, adică investiţia."
Potrivit Eurostat, România deţine 3 milioane de ferme agricole, o treime din cele aflate în Uniunea Europeană. Însă cele mai multe dintre acestea au suprafețe mici.
"92% dintre ferme au mai puţin de 5 hectare, cel mai mare procent din Uniunea Europeană. Pentru că terenul este atât de fragmentat, nu suntem competitivi. Producţia agricolă realizată în ţară reprezintă doar 3,4% din totalul producţiei la nivel european", a detaliat Anca Deac, jurnalist Digi24 Oradea.
"Este efectul retrocedărilor, este efectul unei reticenţe faţă de ceea ce înseamnă asociere, însă trebuie să observăm şi suprafaţa foarte mare care se raportează la procentul de ferme mari", a explicat Nicolae Hodişan, directorul Direcţiei Agricole Bihor.
În schimb, 7% dintre fermele românești au, fiecare, peste 50 de hectare și acoperă jumătate din suprafaţa agricolă a ţării. Specialiștii spun că acestea practică o agricultură performantă, cu tehnologie modernă.
Reporter: Anca Deac
