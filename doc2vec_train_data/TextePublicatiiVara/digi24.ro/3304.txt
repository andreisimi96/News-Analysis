Câmpurile mov cu lavandă se dovedesc o afacere de succes în judeţul Dolj. În ultimii cinci ani, suprafaţele cultivate s-au mărit chiar şi de 4 ori, după ce agricultorii au simţit potenţialul acestei culturi. Un hectar cu lavandă poate aduce şi 5000 de euro profit într-un singur an, dacă planta este procesată pentru uleiul esenţial.
Florin Tudoran a investit acum cinci ani într-o plantaţie de lavandă. 6.000 de euro, plus forţa de muncă. A înregistrat profit încă din al doilea an.
Florin Tudoran: "Noi o să facem o parte din producţia aceasta ulei esenţial, o parte o ducem la uscat şi valorificăm sub formă uscată, sub formă de săculeţi, buchete".
Uleiul esenţial de lavandă e foarte căutat, atât în ţară, cât şi la export. Un litru se vinde chiar şi cu 150 de euro.
După ce este recoltată, această lavandă ajunge la distilat, pentru obţinerea de uleiuri esenţiale. De pe acest câmp mov de aproape un hectar, se obţin cel mult 50 de litri de ulei.
Laurenţiu Roşu, exportator de lavandă: "Am înfiinţat ca un mic centru de colectare în 2014, iar în 2016, ne-am extins şi acum colectăm de pe 36 de hectare din toată ţara, nu numai din Dolj. Marfa se duce la export în Croaţia, la o fabrică de ceaiuri".
Maria Gofiţă, specialist în produse naturiste: "Lavanda relaxeaza corpul şi mintea, induce o stare de linişte emoţională şi echilibru interior, este recomandată în insomnii, în stări de anxietate, depresie, în palpitaţii pe fond nervos".
Suprafeţele cultivate cu lavandă au crescut spectaculos în Dolj, în ultimii ani.
