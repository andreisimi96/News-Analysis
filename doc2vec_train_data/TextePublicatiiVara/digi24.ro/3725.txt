Omul de Neanderthal era capabil să pună în aplicare tehnici de vânătoare complexe, conform unui studiu publicat luni, care îi oferă o imagine mai dură vărului omului modern, transmite Agerpres .
„Lucrarea noastră sugerează că neanderthalienii se apropiau foarte mult de animale şi îşi foloseau suliţele de la mică distanţă'', a explicat pentru AFP Sabine Gaudzinski-Windheuser din cadrul centrului Monrepos din Germania, specializat în cercetarea evoluţiei comportamentului uman.
„Această tehnică de vânătoare, frontală, necesita o planificare riguroasă. Vânătorii trebuiau să organizeze ambuscade şi să coopereze strâns unii cu alţii'', a adăugat coautoarea studiului publicat în jurnalul Nature Ecology & Evolution.
Neanderthalienii au trăit în Europa timp de 300.000 de ani şi au dispărut în urmă cu aproximativ 30.000 de ani, fiind în cele din urmă înlocuiţi de Homo sapiens, strămoşul nostru direct.
Unii cercetători în domeniul preistoriei au susţinut multă vreme că omul de Neanderthal nu era decât un simplu prinzător al prăzii, numai oamenii moderni având cunoştinţele tehnologice necesare pentru a vâna animale mari.
De la descoperirea în Marea Britanie şi Germania a unor suliţe de lemn cu o vechime de peste 300.000 de ani se cunoaşte faptul că vărul nostru era capabil să producă asemenea unelte. Însă, modul în care omul de Neanderthal le utiliza îi divizează în continuare pe specialişti.
Pentru a afla mai multe pe această temă, Sabine Gaudzinski-Windheuser şi colegii săi au analizat rănile pe care aceşti vânători le-au provocat unor exemplare mari de cerbi, în urmă cu aproximativ 120.000 de ani.
„Scena crimei" a fost descoperită pe malul unui mic lac din apropiere de oraşul Neumark din Germania. În vechime, „lacul era înconjurat de o pădure densă, un mediu considerat puţin propice pentru vânătoare", a notat cercetătoarea.
Cu ajutorul imagisticii şi a testelor balistice, cercetătorii au anunţat că au reuşit să afle ce a cauzat leziunile celor două cervide - „suliţe ascuţite din lemn lansate de aproape'', probabil „într-o ambuscadă organizată de mai mulţi vânători''.
„Extragerea informaţiilor arheologice ne permite să aflăm mai multe despre organizarea socială a grupurilor de neanderthalieni", a explicat specialista.
Aceste cercetări au demonstrat că neanderthalienii au fost capabili să pună în aplicare „strategii de vânătoare complexe'' şi să aibă „un comportament de tip cooperativ'', a declarat în cadrul unui comunicat Annemieke Milks de la University College Londra (UCL), potrivit sursei citate. 
