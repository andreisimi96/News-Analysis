Europarlamentarul PSD Ioan Mircea Pascu sugerează, într-o postare publicată pe Facebook, că Rusia s-ar afla în spatele ploilor și vijeliilor care s-au abătut asupra României, Greciei și Bulgariei, în ultimele zile.
Pascu susține că vremea rea va mai dura până la finalul Campionatului Mondial din Rusia și lasă să se înțeleagă că el crede că vremea frumoasă din Rusia este rezultatul unei manipulări.
„A observat cineva că, de două săptămâni de când a început Cupa Mondială, pe toate stadioanele din Rusia europeană este soare, în timp ce în jur, mă refer la noi, la bulgari și la greci, avem numai ploaie și furtuni?
Două săptămâni - și vor urma încă două, până la sfârșitul Cupei - Rusia se află încontinuu într-o zonă de înaltă presiune atmosferică, iar cei din jur într-o zonă de presiune joasă.
Sunt convins că este vorba exclusiv de efectele încălzirii globale”, a scris europarlamentarul pe rețeaua socială.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
La postarea lui Pascu a comentat și cosmonautul Dumitru Prunariu, care pare să îi dea dreptate. „Ce frumos și nevinovat gândești, Puiu, dragă. Îmi amintesc când la Moscova în 1980 a fost Olimpiada și era o vreme ploioasă. Cu jumătate de oră înainte de deschiderea oficială, deasupra stadionului moscovit s-a făcut senin și așa a ținut până după terminarea ceremoniei. Eram acolo în pregătire pentru zborul cosmic. Rușii s-au lăudat atunci cu tehnologia cu rachete de alungare (sau provocare) a ploii”.
