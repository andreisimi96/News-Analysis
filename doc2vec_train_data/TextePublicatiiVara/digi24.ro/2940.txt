Un crater cu adâncimea de 40 de centimetri a apărut peste noapte pe podul Eroilor din Capitală. Primăria spune că de vină sunt șoferii care și-au parcat ilegat mașinile pe trotuar și anunță că va face de urgență reparații.
Podul avea oricum nevoie de reabiltitare, se arată într-un comunicat al Primăriei Capitalei. „Podul Opera a fost expertizat în anul 2017, acesta încadrându-se în clasa de stare tehnică IV, nesatisfăcătoare. În prezent Administrația Străzilor se află în etapă de întocmire a documentației D.A.L.I , urmând că după obținerea Autorizației de Construire și după elaborarea Proiectului Tehnic să fie demarate lucrările de reabilitare”, potrivit comunicatului.
Acum vor fi însă făcute reparații de urgență, pentru ca pietonii să poată circula din nou pe trotuar. Până când vor începe lucrările de reabilitare, Administrația Străzilor va ține podul sub observație.
„Menționăm că această surpare s-a produs din cauza faptului că au fost parcate în mod ilegal autoturisme în această zona, trotuarul fiind proiectat numai pentru traficul pietonal. În vederea prevenirii apariției unei situații similare, Administrația Străzilor va monta stâlpișori perimetrali antiparcare”, se arată în comunicatul Primăriei.
Podul peste Dâmboviţa de la Opera Română este tranzitat zilnic de mii de pietoni. Unii spun că îşi vor schimba traseul după ce au văzut craterul apărut pe trotuar.
