Deputatul PMP Petru Movilă a depus un proiect de lege care prevede ca şoferii prinşi că folosesc telefoanele mobile în timp ce conduc sau sunt identificaţi ulterior, prin postări pe reţelele de socializare sau în mass-media, să fie sancţionaţi cu suspendarea permisului de conducere pentru 90 de zile. Movilă mai vrea ca amenzile şi punctele de penalizare să nu se aplice doar în cazul folosirii telefoanelor mobile la volan, cum prevede legislaţia acutală, ci în cazul tuturor mijloacelor de înregistrare audio sau video, cu excepţia dispozitivelor de tip „mâini libere”.
Legislaţia în vigoare nu prevede reţinerea permisului de conducere pentru folosirea dispozitivelor de înregistrat în timpul condusului.
Astfel, iniţatorul vrea ca, în Ordonanţa de urgenţă nr 195/2002 privind circulaţia pe drumurile publice, la articolul 103 alineatul (1), după litera c) să se introducă o nouă literă, litera d), cu următorul cuprins: „Suspendarea exercitării dreptului de a conduce autovehicule şi tractoare agricole sau forestiere se dispune pentru o perioadă de 90 de zile când fapta conducătorului de autovehicul, tractor agricol sau forestier ori tramvai a constat în folosirea mijloacelor de înregistrare audio video, cu excepţia dispozitivelor de tip «mâini libere» şi a avut drept consecinţă săvârşirea de infracţiuni care au pus în pericol viaţa, sănătatea şi integritatea corporală, chiar dacă fapta a fost constatată şi prin identificarea ulterioară, prin postări pe reţele sociale sau mass-media”.
O altă modificare propusă este la articolul 108 din OUG 195/2002 care în forma actuală prevede sancţionarea cu amendă şi puncte de penalizare doar în cazul folosirii telefoanelor mobile în timpul conducerii, cu excepţia celor prevăzute cu dispozitive de tip „mâini libere”.
Modificarea vrea ca sancţiunile din aricolul 108 să se aplice pentru folosirea tuturor mijloacelor de înregistrare audio-video, cu excepţia dispozitivelor de tip „mâini libere”.
„Având în vedere dispoziţiile art.16 din Constituţia României se impune ca pentru situaţii analoage să fie reglementate sancţiuni similare. Din moment ce în forma actuală a art.108, alin. (1) lit. a) punctul 2 este sancţionat conducătorul de autovehicul, tractor agricol sau forestier ori tramvai, pentru folosirea telefoanelor mobile în timpul conducerii, cu excepţia celor prevăzute cu dispozitive de tip «mâini libere», aceeaşi sancţiune contravenţională trebuie să o suporte conducătorul de autovehicul, tractor agricol sau forestier ori tramvai, care foloseşte mijloace tehnice de înregistrare în timpul conducerii cu excepţia acelor dispozitive de tip «mâini libere»”, spune Petru Movilă.
Pe data de 27 mai, nouă români şi-au pierdut viaţa după ce un microbuz înmatriculat în judeţul Mureş s-a ciocnit violent cu un camion, pe un drum naţional din Ungaria, la aproximativ 60 de kilometri de Budapesta, pe sensul de deplasare spre România. Şoferul microbuzului făcea live pe Facebook şi s-a angajat într-o depăsire neregulamentară.
