O puternică furtună cu grindină care s-a abătut asupra zonei oraşului francez Bordeaux a acoperit în câteva minute pământul cu gheaţă.
Internauţii au publicat imagini cu pământul albit de gheaţă, ca într-o zi de iarnă.  De altfel şi temperatura a scăzut brusc cu mai mult de zece grade. Grindina a fost însoţită de rafale de 80 de kilometri pe oră şi de o ploaie puternică, care a transformat străzile în râuri.
Pompierii au fost depăşiţi de numărul apelurilor.  La est de oraşul Rennes, o fetiță în vârstă de şase ani care ieșise la plimbare în parc cu mama sa a murit după ce a fost lovită de o creangă a unui copac.
Grindina a afectat serios şi podgoriile Bordeaux pe mii de hectare, spun viticultorii.
Furtunile puternice care au lovit regiunile Bordeaux şi Charentais i-au surprins pe localnici, unii dintre ei declarând că sunt cele mai grave din ultimii 30 de ani.
„Am pierdut zeci de hectare. În 10-15 minute grindina a distrus toată recolta”, a declarat Didier Gontier, unul dintre cultivatorii afectaţi.
Guvernul francez a comunicat că va căuta soluţii pentru a-i putea compensa pe cei păgubiţi.
