Încet-încet, plăcerea cititului învinge timpul pierdut pe Facebook, spun reprezentanţii editorilor de la cel mai mare târg de carte care s-a încheiat astăzi la Bucureşti. Vânzările de la Bookfest au fost mai mari decât anul trecut. Şi dovadă că paginile tipărite sunt mai prietenoase decât ecranul telefonului inteligent - o mulţime de copii au venit din provincie să participe la unele lansări.
Câteva mii de titluri au venit la Bookfest. Unele-s în coperţi cochete, altele... comori pe de-a-ntregul. De doar doi lei bucata sau de câteva sute, în lumea lor plină de metafore şi verbe, toate miros la fel. A tipografie. Le diferenţiază însă mesajul, autorul, povestea şi naratorul.
„E bine să citim pentru că aflăm lucruri. Şi ca să ne dezvoltăm imaginaţia”, spune un copil.
O gaşcă de puşti au venit să vadă Bookfest-ul tocmai din Vrancea. Stau cuminţi pe scaunele rânduite-n faţa unei edituri. Nu scriu pe Whatsapp, nu-şi dau „share location” pe Facebook. Aşteaptă o lansare de carte.
Bookfest e-n ultima zi.
Librarii zic că a fost bine. „Am vândut foarte mult, vineri! Ceea ce nu se întâmpla în ceilalţi ani. Avem titluri mult mai bune ca anul trecut”, spune unul dintre ei.
Colega Ioana Ţigănilă şi a sa "Aromă de august", scrisă pentru muza Cataleya.
Ioana Ţigănilă: „Această carte este zestrea mea pentru ea. Moştenirea pe care eu i-o las atunci când n-o să-i mai fiu alături. O văd deja această carte undeva, prăfuită, îngălbenită, în mansardă. Şi ea, atunci când îi va fi dor de mine o va citi. O va citi copiilor, nepoţilor, strănepoţilor. Şi-o să spună: uite ce faină era mama mea! Şi uite ce-a putut să-mi lase! Aromă de august a luat naştere într-o noapte friguroasă de vară, de la fetiţa mea, Cataleya”.
Bookfest ia sfârşit. Dar cărţile îşi continuă viaţa pe rafturile librăriilor şi în bibliotecile oamenilor fascinaţi de lectură.
