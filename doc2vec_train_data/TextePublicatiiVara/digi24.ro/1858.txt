Compania națională de transport al gazelor, Transgaz, va vărsa statului 90% din profitul obținut anul trecut, cu titlul de dividende, deși ar fi avut nevoie de acești bani pentru a derula mai multe proiecte de importanță națională.
În ședința de joi a Adunării Generale a Acționarilor, dominată de reprezentanții Ministerului Economiei, s-a decis ca o cotă de 90% din profituri să fie repartizată cu titlul de dividende către stat, potrivit Hotnews.ro.
Consiliul de Administrație al companiei a propus ca respectiva cotă să fie de 50%, propunere care însă a fost respinsă.
Transgaz a început una dintre cele mai mari investiții ale sale: conducta BRUA. De asemenea, va demara în curând lucrările necesare pentru preluarea gazelor din Marea Neagră. Mai trebuie realizate investiții și pentru transportul gazelor în Bulgaria, Ucraina și Moldova. Sunt investiții absolut necesare, dar și costisitoare.
Va fi repartizată sub formă de dividende suma de 534,3 milioane de lei, pentru sursele de finanțare ale companiei rămânând doar 47,7 milioane de lei.
