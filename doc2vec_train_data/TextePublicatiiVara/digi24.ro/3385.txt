Sentinţă inedită pronunţată de judecătorii din Bihor într-un dosar de corupţie. Un asistent a fost condamnat la muncă în folosul comunității la o mănăstire sau la o primărie.
Un asistent medical a fost condamnat să muncească la mănăstire pentru că a luat mită. Alternativa pe care i-a mai oferit-o instanţa este să efectueze cele 100 de ore de muncă în folosul comunităţii, la Primăria din Oradea.
Vorbim despre o activitate pentru care nu va fi plătit şi care se adaugă pedepsei de trei ani de închisoare, suspendată de magistraţi.
Asistentul a fost inculpat alături de mai mulţi medici şi asistenţi de la Comisia de Expertiză a Casei de Pensii Bihor. Aceştia erau acuzaţi că au luat bani de la mii de persoane pentru a da decizii de pensionare pe caz de boală.
La percheziţiile efectuate de poliţişti la domiciliile medicilor au fost găsite mai multe sume de bani.
Asistentul a fost condamnat pentru trei fapte: luare de mită în formă continuată, complicitate la infracțiunea de luare de mită în formă continuată şi dare de mită în formă continuată.
Bărbatul a primit de la doctor o parte din sumele pe care pacienţii le-au dat acestuia. Potrivit DNA, asistentul a primit în mod repetat, de la o parte din persoanele care s-au prezentat la cabinetul medical al doctorului Grigorescu sume din a căror valoare s-a putut stabili în mod cert doar suma totală de 1.122 lei.
