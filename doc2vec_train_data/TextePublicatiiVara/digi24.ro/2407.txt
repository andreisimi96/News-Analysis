Liderii a două ţări duşmane, care nu au avut niciodată relaţii diplomatice şi care s-au ameninţat cu războiul nuclear, şi-au dat mâna călduros. Întâlnirea dintre Donald Trump şi Kim Jong-un, din Singapore, a început la ora 4:00 ora României pare că s-a desfășurat fără probleme.
Actualizare 10:50. Textul Declaraţiei Comune a preşedintelui american Donald Trump şi liderului nord-coreean Kim Jong Un, emis la finalul summitului desfăşurat marţi în Singapore, şi prezentat integral de agenţia Reuters și preluat de Agerpres:
„Preşedintele Donald J. Trump al Statelor Unite ale Americii şi Preşedintele Kim Jong Un al Comisiei pentru Afaceri de Stat a Republicii Populare Democrate Coreene (RPDC) au ţinut un prim, istoric summit în Singapore, pe 12 iunie 2018.
Preşedintele Trump şi Preşedintele Kim Jong Un au purtat un schimb de opinii cuprinzător, aprofundat şi sincer cu privire la problemele legate de stabilirea de relaţii noi SUA-RPDC şi la construirea unui regim durabil şi robust de pace în Peninsula Coreeană. Preşedintele Trump s-a angajat să acorde garanţii de securitate RPDC, iar Preşedintele Kim Jong Un şi-a reafirmat angajamentul ferm şi neabătut faţă de denuclearizarea completă a Peninsulei Coreene. Convinşi că stabilirea de relaţii noi SUA-RPDC va contribui la pacea şi prosperitatea Peninsulei Coreene şi a lumii, şi recunoscând că construirea încrederii reciproce poate promova denuclearizarea Peninsulei Coreene, Preşedintele Trump şi Preşedintele Kim declară următoarele:
1. Statele Unite şi RPDC se angajează să stabilească relaţii noi SUA-RPDC în acord cu dorinţa popoarelor celor două ţări de pace şi prosperitate.
2. Statele Unite şi RPDC îşi vor uni eforturile pentru a construi un regim durabil şi stabil de pace în Peninsula Coreeană.
3. Reafirmând Declaraţia de la Panmunjom din 27 aprilie 2018, RPDC se angajează să acţioneze pentru denuclearizarea totală a Peninsulei Coreene.
4. Statele Unite şi RPDC se angajează să recupereze rămăşiţele militarilor americani (decedaţi în războiul din Coreea, n.red.), incluzând repatrierea imediată a celor identificate deja.
Recunoscând că summitul SUA-RPDC - primul din istorie - a fost un eveniment epocal de mare semnificaţie şi lăsând în urmă decenii de tensiuni şi ostilităţi între cele două ţări şi pentru deschiderea unui viitor nou, Preşedintele Trump şi Preşedintele Kim se angajează să pună în aplicare prevederile acestui comunicat comun, integral şi fără întârziere. Statele Unite şi RPDC se angajează să desfăşoare negocieri ulterioare conduse de secretarul de stat Mike Pompeo şi de o oficialitate de rang înalt relevantă a RPDC, cât mai curând posibil, spre a pune în aplicare rezultatele summitului SUA-RPDC.
Preşedintele Donald J. Trump al Statelor Unite ale Americii şi Preşedintele Kim Jong Un al Comisiei pentru Afaceri de Stat a Republicii Populare Democrate Coreene s-au angajat să coopereze pentru dezvoltarea de noi relaţii noi SUA-RPDC şi pentru promovarea păcii, prosperităţii şi securităţii în Peninsula Coreeană şi în lume.
12 iunie 2018
Actualizare 8:40. Donald Trump și Kim Jong-un au semnat un „document destul de cuprinzător”, așa cum s-a exprimat președintele american.
Deocamdată, jurnaliștii nu au aflat ce conţine acest document „istoric” şi „cuprinzător”.
„Am decis să lăsăm trecutul în urmă. Lumea va asista la schimbări majore”, a declarat Kim Jong-un, potrivit translatorului său.
„Mulţumesc foarte mult, a fost fantastic”, i-a spus Trump lui Kim, zâmbind amândoi şi strângându-şi mâinile.
„Suntem foarte mândri de ceea ce s-a întâmplat astăzi. Întreaga noastră relaţie cu Coreea de Nord şi peninsula coreeană va fi într-o situaţie mult diferită decât a fost în trecut”, a declarat şeful statului american.
Trump a anunţat că exemplare ale documentului semnat urmau să fie distribuite presei în scurt timp.
Ce spune China despre summitul dintre Donald Trump și Kim Jong-un
Anterior semnării acestui acord, președintele american a subliniat că reuniunea „merge nemaipomenit” şi că s-au înregistrat „o mulţime de progrese”.
Cei doi au ieşit de la prânzul de lucru şi s-au plimbat împreună pe o alee pavată, după care s-au oprit şi au pozat în faţa presei care-i aştepta: „Merge nemaipomenit. Am avut o întâlnire cu adevărat fantastică”. „S-au făcut o mulţime de progrese. Cu adevărat foarte pozitive. Cred eu, mai bine decât îşi putea imagina oricine”, a adăugat şeful statului american.
Ulterior, preşedintele american i-a oferit liderului nord-coreean posibilitatea foarte rară de a arunca o privire în limuzina prezidenţială. Trump vorbeşte şi cheamă prin gesturi un agent din cadrul Secreet Service (SS), care deschide portiera, iar cei doi lideri privesc înăuntru. Era neclar imediat ce părere are Kim despre acest „tur”, dar a părut să zâmbească.
Prânzul de lucru a fost evenimentul oficial dinaintea despărţirii celor doi lideri.
Trump urmează să susţină o conferinţă de presă la ora 11:00, ora României, iar apoi să se întoarcă la Washington.
Preşedintele SUA şi dictatorul nord-coreean au vorbit timp de aproape trei sferturi de oră doar în prezenţa celor doi translatori. Apoi au început discuţiile celor două delegaţii, care au continuat cu un prânz de lucru.
Donald Trump are programată o conferinţă de presă în jurul orei 11:00, ora României, în care este de aşteptat să prezinte concluziile acestei întrevederi istorice. După cum a precizat în ultimele săptămâni, vrea să obţină angajamentul lui Kim Jong-un pentru de-nuclearizarea Coreei.
Un preşedinte american în funcţie şi un dictator nord-coreean s-au întâlnit faţă în faţă, pentru prima oară.
Donald Trump şi Kim Jong-un şi-au strâns mâinile timp de 22 de secunde, sub privirile atente ale presei din toată lumea.
Fundalul a fost asigurat de steaguri americane şi nord-coreene, câte şase de fiecare. Apoi cei doi s-au îndreptat apoi către biblioteca hotelului Capella, de pe insula Sentosa din Singapore.
Pe hol până acolo, Donald Trump şi Kim Jong-un s-au înţeles prin intermediul translatorilor, deşi jurnaliştii prezenţi au auzit şi un schimb de replici în engleză. Tot prin interpreţi s-au adresat şi lumii, în timpul scurtelor declaraţii de presă.
Donald Trump: Mă simt grozav, vom avea o discuţie foarte bună şi cred că şi mult succes. Va fi un succes de proporţii. Onoarea este de partea mea. Sunt sigur că vom avea o relaţie minutată. Nu am nicio îndoială.
Kim Jong-un: Nu a fost uşor să ajungem aici...Vechile prejudecăţi şi practici au fost nişte obstacole în drumul nostru, dar le-am depăşit pe toate şi suntem astăzi aici.
Donald Trump: Asta este adevărat.
După aceste declaraţii, Donald Trump şi Kim Jong-un s-au retras pentru o discuţie faţă în faţă, doar ei şi translatorii, timp de circa 40 de minute. La final, doar preşedintele american a spus câteva cuvinte.
Jurnalist: Domnule preşedinte, cum merge până acum?
Donald Trump: Foarte bine.
Jurnalist: Ce credeţi?
Donald Trump: Este foarte bine. Avem o relaţie excelentă.
Apoi, celor doi lideri li s-au alăturat echipe de consilieri, pentru discuţii mai ample. Alături de Donald Trump au fost secretarul de stat Mike Pompeo, şeful de cabinet de la Casa Albă, generalul John Kelly, şi John Bolton, cel care îl sfătuieşte pe preşedintele american pe chestiuni de securitate naţională.
Donald Trump: Domnule preşedinte, este o mare onoare să fiu alături de dumneavoastră. Ştiu că vom avea mult succes împreună şi că vom rezolva o mare problemă, care până acum nu s-a putut rezolva. Ştiu că, dacă lucrăm împreună, o vom rezolva. O mare onoare. Mulţumesc.
Scopul principal al acestui summit fără precedent este denuclearizarea peninsulei Coreea. Dar Phenianul şi Washingtonul au viziuni diferite despre ce înseamnă acest lucru.
Statele Unite aşteaptă de la Coreea de Nord paşi clari şi ireversibili pe drumul eliminării arsenalului nuclear. În schimb, nord-coreenii ar dori retragerea trupelor americane din Coreea de Sud, înainte de orice înţelegere, au spus experţii în domeniu.
