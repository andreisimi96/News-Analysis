The Guardian publică un material-analiză despre un fenomen destul de nou și foarte periculos pentru copii. Și New York Times abordase, în luna noiembrie a anului trecut aceeași problemă: imagini șocante care trec de filtrele aplicației pentru mobile și tablete YouTube Kids, dedicată evident copiilor.
În aceste „desene animate” personaje foarte îndrăgite precum Peppa Pig (n.r. Porcul Peppa - mai puțin cunoscut la noi) sau Mickey Mouse beau înălbitor de rufe sau sunt călcate de mașină.
O scurtă căutare pe net scoate la iveală că această problemă a fost semnalată în mult mai multe articole sau postări pe Facebook. Unele dintre aceste materiale fac referire și la gravele consecințe pe care le are fenomenul: copii înainte perfect sănătoși și fericiți devin speriați de întuneric, predispuși la episoade de plâns, devin violenți și încep să se automutileze. Toate acestea sunt simptome clasice de abuz.
Însă, în ciuda numeroaselor materiale scurse pe această temă, YouTube și compania mama, Google, nu a făcut prea multe să rezolve problema. În plus, nimeni nu pare să știe cine le produce, cum sunt făcute și de ce există.
Autorul materialului din The Guardian, James Bridle, scrie că în cadrul documentării acestuia a dat peste imagini greu de digerat și pentru un adult.
„În spatele provocărilor există o întreagă clasă de conținut lipsit de sens, generat pe baza unor algoritmi de căutare; milioane și milioane de video-uri cu un singur scop, de a atrage vizualizări și a produce venit”, scrie Bridle.
După ce un eseu scris de autor pe această temă s-a viralizat în întreaga lume, generând milioane de vizualizări, problema a fost discutată inclusiv în Parlamentul European, iar YouTube a început să ia unele măsuri. Timide însă, care nu par să fi rezolvat problema.
Pentru început, au restricționat reclama pe conținutul șocat targetat spre copii. Însă cum în fiecare minut pe platformă sunt încărcate 400 de ore de material, fenomenul este greu de controlat. Mai ales pentru că imaginile trebuie raportate de utilizatori care sunt copii și deci răul este deja făcut. După ce au încercat și un sistem automat de filtrare, în aprilie și-au acceptat înfrângerea, au renunțat cu totul la el și au trecut la moderarea manuală a conținutului.
Astfel, multe video-uri cu conținut șocant au fost șterse de pe platformă, însă este încă extrem de ușor pentru cei mici să acceseze acest tip de conținut. În plus, imaginile șterse sunt pur și simplu postate din nou.
Nimeni nu știe dacă aceste materiale sunt  făcute deliberat, sunt „opera” unor troli sau efectul unui sistem complex de creare de conținut. Și nici măcar nu asta e problema, scrie Bridle. Problema este că sistemul prin care aceste imagini sunt distribuite, pe care se viralizează și prin care fac bani este la vedere, chiar sub ochii noștri, și complice la fenomen, este de părere autorul materialului. Asta dacă putem fi sinceri cu noi și accepta problema.
De exemplu, sistemul prin care YouTube îți recomandă alte imagini nu face diferența între un film Disney și imagini șocate cu animale sacrificate în China. Iar acest sistem, de  tipul „dacă ți-a plăcut aia, îți va plăcea și asta” îi „dresează” pe oameni încă din copilărie să dea click pe primul lucru pe care îl văd, indiferent de sursă. Și este fix același tip de mecanism pe care în folosește Facebook și care a dus la răspândirea de știri false și teorii ale conspirației care au influențat, printre altele, votul pentru Brexit sau alegerea lui Trump în fruntea SUA. Apoi, imposibilitatea de a stabili sursa acestor materiale îi aruncă pe indivizi într-o mare de incertitudine existențială, care începe să fie simțită ca o stare normală a lucrurilor, mai ales într-o lume în care sisteme opace și care nu pot fi trase la răspundere ne controlează aspecte esențiale ale vieții de zi cu zi.
Bridle a mărturisit că a stat de vorbă despre această problemă și cu reprezentanți YouTube, însă, la fel ca toate persoanele care lucrează în tech, mulți cred că problema se va rezolva prin algoritmi mai buni, prin moderarea mai atentă a conținutului și odată cu dezvoltarea tehnologică. Alte persoane pe care le-a  abordat - occidentali, din afara zonei de tech, cu venituri mari - sunt pur și simplu șocați că oamenii își lasă copiii singuri pe YouTube.
Însă problemele de acest tip nu vor fi niciodată rezolvate blamând companiile, așa cum problema obezității nu va fi rezolvată prin demonizarea lanțurilor de fast food. Soluția ar fi programe care să-i ajute pe oameni să se ridice din sărăcie.
La fel, dacă YouTube a început să afecteze felul în care copiii sunt educați, soluția este fonduri mai multe care să meargă spre educație. Și asta pentru că primii ani din viața acestor persoane ne vor influența tuturor viitorul.
