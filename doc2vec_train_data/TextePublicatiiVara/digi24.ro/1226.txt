Gestul unui tânăr i-a șocat și revoltat deopotrivă pe italieni. După ce o tânără din Canada a fost lovită de tren și rănită grav, echipajele de urgență au ajuns imediat pentru a-i acorda primul ajutor. În timp ce paramedicii încercau să o ajute, la doar câțiva metri distanță, pe peron, un tânăr își făcea un selfie, încercând să prindă pe fundalul fotografiei femeia lovită de tren, scrie BBC News.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
La rândul său, bărbatul a fost surprins chiar în timp ce își făcea selfieul de către un alt fotograf, care a postat-o online, afirmând că „ne-am pierdut complet simțul eticii”.
Ulterior, poliția l-a oprit pe tânărul care și-a făcut selfieul și l-a obligat să șteargă imaginea din telefon.
Însă fotografia a stârnit revolta italienilor și a presei. Imaginea a ținut prima pagină a mai multor publicații și a fost subiect de dezbatere în numeroase emisiuni TV și radio.
„Rasa umană galopează spre extincție”, a comentat Nicola Savino, moderatorul unei emisiuni radio. „Este vorba despre un cancer care erodează internetul”, arată un comentariu publicat de La Stampa. „Un barbarism la care nu te aștepți: selfie în fața unei tragedii”, a scris fotojurnalistul Giorgio Lambri, cel care a surprins scena, într-un editorial pentru Liberta.
Femeia lovită de tren a fost transportată de urgență la spital, unde medicii au fost nevoiți să îi amputeze un picior pentru a-i salva viața. Acum, ea se află în afara oricărui pericol. 
