Una dintre cele mai cunoscute expoziții de fotojurnalism din lume este din nou la Timișoara. World Press Photo reunește 126 de imagini de la fotojurnalişti din toate colțurile lumii. Fotografiile, cu un puternic impact emoțional, prezintă povești de viață triste, evenimente recente care au intrat în istorie şi comunități din lume unde se ajunge poate doar o dată în viață. Expoziția este deschisă la Muzeul de Artă din Timișoara şi poate fi vizitată până în 24 iunie. 
Fotografia câștigătoare a World Press Photo surprinde un tânăr de 28 de ani, cuprins de flăcări, în timpul ciocnirilor violente cu forțele de ordine, la un protest împotriva președintelui venezuelan Nicolas Maduro. Imaginea a fost aleasă din alte peste 73 de mii înscrise în concursul de renume mondial.
„Juriul independent a făcut o selecție foarte bună de fotografii câștigătoare. Este un mesaj puternic transmis anul acesta, un mesaj despre cum merg lucrurile în lume, ce se va întâmpla cu lumea de acum încolo şi ce putem face în privința asta. Şi avem povești care ne spun că putem face ceva, că nu suntem neajutorați”, a declarat Sophie Boshouwers, curatorul expoziției.
Anul acesta, 42 de fotografi din 22 de ţări au fost premiate de membrii juriului.
„Fiecare fotografie prezintă o poveste impresionantă în spate. Cele trei portrete ale fetelor răpite de militanții Boko Haram arată una dintre acestea. Ele erau îmbrăcate frumos şi legate cu explozibil pentru a arunca în aer zone aglomerate”, relatează Mihaela Creţu, jurnalist Digi24.
Expoziția World Press Photo se află pentru a doua oară la Timișoara, vernisată la Muzeul de Artă din oraș.
„Este o ocazie extraordinară pentru noi pentru că putem să ducem mai departe contribuția pe care vrem să o ducem, în termini de conștientizare, integrare a Timișoarei într-o rețea internațională şi în considerare a titlului de Capitală Culturală”, a declarat Ioana Haţegan, președinte fundație Timișoara.
Expoziția inițiată de Fundaţia World Press Photo este deschisă publicului din Timişoara până în 24 iunie. În România, vernisajul va ajunge şi la Cluj-Napoca.
reporter: Mihaela Creţu/ operator: George Ştefăniţă
