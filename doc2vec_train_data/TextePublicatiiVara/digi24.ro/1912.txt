Horia Tecău a dezvăluit motivul pentru care Simona Halep încearcă să nu scape vreun meci al celuilalt număr unu mondial, Rafa Nadal.
Formula 1: Marele Premiu al Canadei e duminică, de la ora 21:00, în direct pe Digi Sport 2
Simona nu s-a antrenat prea mult vineri și a preferat să meargă să îl vadă pe cel mai bun tenismen din istorie  pe zgură. Ea a fost în loja lui Ion Ţiriac la semifinala dintre Rafael Nadal şi Juan Martin Del Potro, câştigată de iberic, scrie digisport.ro .  „Numărul unu mondial uitându-se la numărul unu mondial”, au scris cei de la Roland Garros pe contul oficial de Twitter.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Halep a fost foarte atentă la jocul omului care a câştigat de 10 ori titlul la Roland Garros. De altfel, Simona Halep a fost comparată tot mai des în ultima perioadă cu Nadal, forehandul ei ajungând la aproximativ 2.300 de rotaţii pe minut. Nadal are o lovitură şi mai „înfăşurată”, reuşind să lovească în medie cu peste 3.500 rpm.
De notat că, după meciul cu Muguruza, din semifinale, a fost făcută o comparaţie interesantă nu doar între forehandurile celor doi jucători care domină tenisul mondial, dar şi în ceea ce priveşte backhandul. Românca a lovit mingea cu reverul cu două mâini mai puternic decât a făcut-o liderul ATP în sfertul de finală contra argentinianului Diego Schwartzman. În timp ce Nadal a lovit mingea cu o viteză medie de 120 de km/h, Halep l-a depășit: media sa a fost de 121 de km/h. „Da? Asta chiar e de pus în ramă, o să scot la imprimantă şi o să pun în ramă”, s-a amuzat Simona Halep, la conferinţa de presă, după ce a aflat de statistica impresionantă.
„Simonei îi face bine când merge pe teren, merge să se uite la Nadal, se motivează văzând determinarea lui Nadal și efortul pe care îl depune, atitudinea lui”, a declarat Horia Tecău la Digi Sport.
Tecău, nr. 13 mondial la dublu, a pierdut trei finale de Grand Slam la rând înainte de a triumfa, dar campionul de la Wimbledon și US Open crede că Simona va sparge gheața la a treia finală de la Roland Garros.
„Simona era favorită și anul trecut, cred că acum are mai multă experiență, a călit-o finala de anul trecut, nu cred că va mai ajunge niciodată în acea situație. E mai puternică acum, ne-a demonstrat asta și a demonstrat și singură, cred că își dorește foarte mult și cred că mâine (sâmbătă - n.r.) va rămâne concentrată de la primul punct până la ultimul și va avea o atitudine bună, acea atitudine de care ai nevoie într-o finală de Grand Slam”, a declarat Horia Tecău în emisiunea „Fotbal Club”.
„Să știți că stilul de joc al lui Sloane Stephens este foarte apropiat de cel al lui Ostapenko. Stephens joacă la multe multe lovituri câștigătoare, joacă agresiv, prin asta câștigă. Simona trebuie să se apere foarte bine, dar cea mai bună apărare e atacul, trebuie să intre în teren, să ia mingea devreme, să o miște mult pe Stephens, care nu se mișcă bine, nu se mișcă la fel de bine ca ea”, sunt sfaturile pe care le are Horia Tecău pentru Simona Halep.
Finala de la Roland Garros dintre Simona Halep și Sloane Stephens începe sâmbătă la ora 16:00.
În ceea ce privește finala de la băieți, ea va avea loc duminică, tot de la ora 16:00. Rafael Nadal se va lupta cu austriacul Dominic Thiem, nr. 8 mondial. Spaniolul va încerca să obţină al 11-lea trofeu pe zgura de la Paris. De nouă ori s-au întâlnit Nadal şi Thiem în carieră, iar toate meciurile s-au jucat pe zgură. Thiem l-a învins în ultimul, în sferturile de la Madrid, din acest an. Nadal trebuie să câştige trofeul de la Paris ca să-şi păstreze fotoliul de lider ATP. În caz contrar, va fi depăşit de veșnicul său rival, Roger Federer. Simona, în schimb, rămâne nr. 1 WTA cel puțin până după turneul de la Wimbledon (2-15 iulie 2018). Ea ocupă deja de 32 de săptămâni această poziție, iar o victorie la Roland Garros i-ar putea asigura intrarea într-un top 10 al liderilor mondiali din toate timpurile.
