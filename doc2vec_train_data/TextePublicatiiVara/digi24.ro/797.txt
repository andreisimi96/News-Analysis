Un român a ajuns până la CEDO pentru a i se recunoaşte dreptul de a avea curent electric. Bărbatul din Galaţi s-a judecat şi în ţară cu furnizorul de electricitate. Şi chiar dacă, până la urmă, locuinţa lui a fost racordată la reţea, a mers la Curtea Europeană a Drepturilor Omului, care i-a acordat despăgubiri şi a obligat statul român să-i garanteze dreptul la utilităţi publice.
„Obligă statul român la plata a 3000 de euro daune morale, da, 300 de euro cheltuieli de judecată”, citește George Borșan din decizia CEDO.
Bărbatul are 41 de ani şi este de profesie jurist. Lupta cu distribuitorul local de energie electrică a început acum 11 ani. Compania refuza să-l racordeze la reţeaua electrică din apropiere.
„Răspunsurile au fost de fiecare dată că nu sunt fonduri alocate şi nu putem lua în calcul că nu avem bani. Atunci am acţionat în judecată SC Electrica la Tribunalul Galaţi pe obligaţia de a face, în sensul ca să oblige compania să ne racordeze imobilul la energie electrică”, spune George Borşan.
În anul 2007, Curtea de apel Galaţi a decis că solicitarea făcută de George Borşan este fondată. Lupta nu s-a terminat însă aici.
„Surprinzător, am văzut apoi pe internet că acţiunea a fost admisă, cererea de revizuire, şi hotărârea irevocabilă anulată. Şi apoi în termenul legal de 6 luni, m-am adresat CEDO”, povestește George Borșan.
„Interesant a fost pentru că, deşi nu existau motive, instanţa de revizuire a admis revizuirea şi a anulat hotărârea irevocabilă. Aşa şi ne-am adresat către CEDO, care a constatat foarte bine, a constatat că dreptul la energie electrică este un drept garantat de convenţiile internaționale”, spune Biatris Martiş, avocat.
George Boşan nu este singurul locuitor al zonei respective care a avut de suferit din cauza lipsei de energie electrică.
„Aicea n-am avut curent, a trebuit să facem beton la casă aici în stradă, la mână, la... nu era cu betoniere, nu, că nu aveai curent”, spune un localnic.
Societatea de distribuţie a curentului electric nu a oferit până acum un punct de vedere.
