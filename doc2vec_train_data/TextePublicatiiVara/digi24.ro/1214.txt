Ministrul Justiţiei, Tudorel Toader, a afirmat marţi, în şedinţa Secţia pentru procurori a Consiliului Superior al Magistraturii (CSM), că este inadmisibil ca un grup de procurori să ceară suspendarea deciziilor Curţii Constituţionale.
Foto: Inquam Photos / Octav Ganea
„Am să vă invit să mergem împreună să avem o discuţie cu procurorii de la Parchetul de pe lângă Judecătoria Braşov, pentru că e inadmisibil (...), vin de la INM, sunt pregătiţi pe componenta europeană, norme juridice, dar să ne ceară lucruri din acelea - suspendaţi deciziile Curţii Constituţionale - denotă cu totul şi cu totul altceva. Deci avem nevoie de procurori foarte bine pregătiţi, să le consolidăm statutul, independenţa, pentru că ele sunt în Constituţie (...). Să avem o discuţie măcar aşa, pentru lămurire, să vedem şi noi cum este posibil ca un procuror sau un grup de procurori să ceară suspendarea deciziilor Curţii Constituţionale şi altele dintre cerinţele de acolo”, a spus Toader în şedinţa în care Felix Bănilă susţine interviul pentru funcţia de procuror-şef al DIICOT.
Ministrul Justiţiei a acuzat, în acelaşi context, existenţa în spaţiul public a unor dezinformări cu privire la pericolul de a fi afectată independenţa procurorilor.
„Sigur, spaţiul public este plin de dezinformări. Procurorii au independenţa soluţionării cauzelor, nimeni nu întreabă ce probe s-au administrat, nu s-au administrat, ce soluţie s-a dat sau alta. Constituţia spune că sunt magistraţi, sigur, cu diferenţele specifice celor două demnităţi (cea de judecător şi cea de procuror - n.r.)”, a arătat Tudorel Toader.
Pe 18 mai, Adunarea Generală a Procurorilor de la Parchetul de pe lângă Judecătoria Braşov a solicitat suspendarea adoptării unor noi decizii ale Curţii Constituţionale referitoare la legile Justiţiei înainte de primirea avizului Comisiei de la Veneţia.
„Adunarea Generală a Procurorilor din cadrul Parchetului de pe lângă Judecătoria Braşov a formulat următoarele consideraţii şi solicitări: suspendarea oricăror altor decizii din partea Curţii Constituţionale a României sau din partea celorlalţi factori implicaţi în procesul legislativ cu privire la legile Justiţiei până la emiterea avizului Comisiei de la Veneţia, organism consultativ al Consiliului Europei, dreptul UE aplicându-se cu prioritate în faţa dreptului naţional, chiar şi în faţa Constituţiei; respectarea întocmai a recomandărilor emise de GRECO cu privire la legile Justiţiei. În conformitate cu prevederile Constituţiei României, Tratatele internaţionale la care România este parte sunt obligatorii şi se aplică cu prioritate, în faţa normelor legale interne, astfel că implicit şi recomandările GRECO sunt obligatorii pentru legiuitorul român”, preciza Parchetul de pe lângă Judecătoria Braşov.
