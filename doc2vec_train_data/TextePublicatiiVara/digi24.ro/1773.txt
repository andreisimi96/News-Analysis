Comisia specială condusă de Florin Iordache a votat modificarea Codului de Procedură Penală . În forma în care va ajunge la Senat - prima cameră sesizată - proiectul interzice ca informaţii din dosare de corupţie să devină publice înaintea unei decizii finale a instanţei. De asemenea, imaginile video vor fi considerate probe doar dacă sunt înregistrate de camere montate într-un spaţiu public.
Comisia Iordache a decis că o sentinţă de achitare dată în primă instanţă nu poate fi schimbată de judecătorii instanţei de apel sau recurs decât dacă apar probe noi sau dacă sunt readministrate cele existente.
„Această decizie în mod particular e făcută exclusiv pentru domnul Tăriceanu, pentru domnul Dragnea. România devine în mod oficial un stat infracțional, în care legea e făcută de infractori pentru propriul interes”, a declarat Dan Barna, președintele USR.
Un amendament prevede că procesele penale judecate definitiv pot fi redeschise dacă sentinţa a fost semnată de un alt judecător decât cel care a dat decizia definitivă.
Livia Stanciu, judecătoarea care a condus completul de judecată în dosarul Referendumul, în care Liviu Dragnea a fost condamnat la închisoare cu suspendare, s-a pensionat înainte ca sentinţa să fie redactată.
„Să ne facem că nu știm despre ce caz e vorba cu acest aliniat, cred că e ușor de distins între actul de judecată în sine și pronunțarea soluției și formalitatea semnării”, a spus Cătălin Predoiu, deputat PNL.
Şedinţa nu a fost lipsită de tensiuni. Preşedintele comisiei i-a cerut deputatului USR Stelian Ion să îl dea afară pe consilierul său.
Florin Iordache, PSD: Este masa deputaţilor. E cumva deputat şi nu ştim noi?
Stelian Ion, USR: Am nevoie de suport în această şedinţă, pentru desfăşurarea şedinţei.
Eugen Nicolicea, PSD: Nu-i mai bine să lăsaţi consilieru' şi să plecaţi dumneavoastră, dacă e atât de important?
Stelian Ion, USR: Auziţi, nu-i mai bine să nu faceţi dumneavoastră comentarii aiurea?
Eugen Nicolicea, PSD: Eşti ruşinea Parlamentului, eşti un golan. Ce să mai.
În forma în care a trecut de Comisie, proiectul interzice procurorilor să dea presei informaţii din anchete, iar înregistrările video pot fi folosite ca probe, doar dacă sunt de la camerele de supraveghere aflate pe spaţiul public. O altă modificare spune că un dosar se clasează dacă ancheta nu e finalizată într-un an. De asemenea, martorul poate refuza să depună mărturie, iar audierea lui nu poate dura mai mult de 6 ore.
Modificări la Codul de Procedură Penală
Instanţa de apel nu poate schimba sentinţa de achitare din prima instanţă, decât dacă sunt administrate probe noi.
Sentinţa poate fi revizuită dacă aceasta nu e semnată de toţi judecătorii care au participat la judecata cauzei.
Procurorii nu au voie să dea presei informaţii din anchete.
Înregistrările de pe camerele de supraveghere şi cele din spaţiile publice pot fi probe.
Dacă ancheta nu e finalizată într-un an, dosarul se clasează.
Repartizarea cauzelor către magistraţi se face aleatoriu.
Martorul poate refuza să depună mărturie cu privire la fapte ce pot atrage răspunderea penală.
Audierea nu poate dura mai mult de 6 ore din 24 de ore.
