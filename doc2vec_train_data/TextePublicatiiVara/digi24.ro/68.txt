Un număr mare de locuitori ai oraşului Kiev s-au alăturat unei iniţiative de a le oferi cazare gratis suporterilor echipelor Real Madrid şi Liverpool, după ce preţurile în unităţile hoteliere din capitala Ucrainei au explodat cu ocazia finalei Ligii Campionilor, informează lequipe.fr.
Numeroşi suporteri ai celor două echipe şi-au văzut anulate rezervările făcute chiar cu luni înaintea finalei, cu posibilitatea de a le efectua din nou, la tarife mai mari, care puteau ajunge la 1.500 de euro pe noapte.
În această situaţie, mai mulţi ucraineni au lansat pe reţelele de socializare iniţiativa #FreeKyivCouch4Fans, care a strâns aproape 9.000 de persoane gata să le ofere cazare gratis în locuinţele lor fanilor veniţi la finală.
Mişcarea de solidaritate a avut succes, chiar şi ministrul Informaţiilor din Ucraina, Iuri Steţ, s-a arătat dispus să cazeze fani. El şi-a oferit locuinţa unui cuplu de suporteri ai echipei Real Madrid.
Finala Ligii Campionilor, între Real Madrid şi FC Liverpool, va avea loc sâmbătă, de la ora 21:45, pe Stadionul Olimpic din Kiev.
