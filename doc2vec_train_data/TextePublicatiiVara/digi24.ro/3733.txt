Ministrul Tudorel Toader spune, într-un mesaj transmis duminică, de Ziua Justiţiei române, că justiţia este un serviciu de interes public, esenţială în procesul de consolidare a statului de drept şi este şi trebuie să fie în slujba cetăţeanului, garantul realizării drepturilor şi libertăţilor fundamentale.
Foto: Inquam Photos / Octav Ganea
"Justiţia este un serviciu de interes public, esenţială în procesul de consolidare a statului de drept, este şi trebuie să fie în slujba cetăţeanului, garantul realizării drepturilor şi libertăţilor fundamentale. Le mulţumesc şi îi felicit pe toţi magistraţii, judecători sau procurori, întreg personalul auxiliar de specialitate, care, cu profesionalism şi onestitate realizează sau participă la realizarea justiţiei", afirmă ministrul Justiţiei, într-un mesaj transmis pe Facebook.
Şi procurorul general Augustin Lazăr a transmis un mesaj de Ziua Justiţiei române, afirmând că zceastă zi trebuie să fie un prilej de analiză a parcursului sistemului judiciar, în contextul modificărilor legislative care afectează magistratura şi justiţia penală şi al atacurilor la adresa judecătorilor şi procurorilor, mult mai dure şi mai frecvente în această perioadă.
El spune că magistraţii pot răspunde acestor provocări în primul rând prin semnalul de unitate şi de implicare pe care trebuie să îl dea atunci când sunt în discuţie chestiuni fundamentale, care privesc însăşi esenţa justiţiei, ca serviciu public.
