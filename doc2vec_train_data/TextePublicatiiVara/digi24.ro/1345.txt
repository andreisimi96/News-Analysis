De o frumuseţe răpitoare, insulele sălbatice din Delta Dunării sunt plămânii celui mai spectaculos colț de natură din România. Aici, pe cele 11 petice de pământ unde omul nu a călcat până acum, şi-au găsit refugiul zeci de plante şi păsări. Dar pentru ca biodiversitatea Deltei să nu aibă de suferit, turiştii trebuie să stea departe.
Sunt 11 insule sălbatice pe care omul nu a călcat. Sunt petice de pământ care au apărut recent și de care depinde biodiversitatea din Deltă.
Pentru a fi recunoscută oficial, o insulă sălbatică trebuie să aibă o suprafață minimă de 5 hectare, un spațiu suficient de mare pentru a fi casă pentru pasări sau pești.
Valentin Marin, reprezentant al Societăţii Ornitologice Române: „Abundența de vegetație, hrană și lipsa deranjului fac din aceste zone niște locuri preferate pentru păsări. Este și diversitate și abundență în cadrul speciilor.”
Dan Bandacu, specialist la Administraţia Rezervaţiei Biosferei Delta Dunării: „Aici își găsesc refugiu specii de plante și animale care au fost distruse în alte locuri sau au dispărut tot din cauza intervenției omului”.
Mălin Mușatescu, guvernatorul Deltei: „Toate zonele umede au fost fragmentate. Ce se încearcă acum este de a diminua impactul activitățiilor umane”.
Dan Bandacu, specialist ARBDD: „Să le păstrăm așa cum sunt, să nu intervenim cu lucrări care ar putea să le afecteze, în special îndiguire. În momentul în care am îndiguit-o, apa nu poate să mai intre în ea și se dă totul peste cap”.
Pe întreg cursul Dunării sunt 147 astfel de insule.
Cristina Munteanu, manager proiecte ape dulci WWF România: „Activitatea de ecoturism s-ar preta foarte bine pentru insulele dunărene, numai că trebuie să înțeleasă profunzimea ei, pentru că ecoturismul înseamnă să te duci cu un număr limitat de persoane, cu oameni care doresc să cunoască natura, nu să o perturbe”.
Delta Dunării se întinde pe aproape 600.000 de hectare.
