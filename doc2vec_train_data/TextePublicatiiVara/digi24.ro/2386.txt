Publicaţiile New York Times, Daily Mail, San Francisco Chronicle sau Washington Post menţionează, preluând ştirea agenţiei Associated Press, despre ceremonia de la Arena Naţională, unde liderul mondial Simona Halep a fost aplaudată , în timp ce primarul Capitalei, Gabriela Firea a fost huiduită , relatează News.ro.
Foto: Inquam Photos/Octav Ganea
„Aproximativ 20.000 de persoane s-au strâns pentru a o aplauda pe Simona Halep, care a devenit prima jucătoare din România ce a câştigat un titlu de Grand Slam după decenii. Fanii s-au strâns luni la Arena Naţională pentru a a o vedea pe Halep. Dar când pe scenă a apărut primarul Bucureştiului, Gabriela Firea, mulţimea a schimbat aplauzele în huiduieli. Firea a reacţionat mai târziu afirmând că grupări alte miliardarului George Soros au conspirat pentru a "compromite evenimentul"”, a notat agenţia americană, preluată de publicaţii din întreaga lume.
Publicaţiile franceze L'Equipe şi Le Figaro subliniază primirea triumfală de care a avut parte Halep la Bucureşti, după ce a reuşit să aducă primul Grand Slam în România după 40 de ani.
Luni seară, aproximativ 20.000 de oameni au fost pe Arena Naţională, unde Simona Halep şi-a prezentat trofeul câştigat la Roland Garros. Halep a venit însoţită de primarul Capitalei, Gabriela Firea, care a fost huiduită de cei din tribune când îi oferea Simonei Halep cheia şi o plachetă. De altfel, primarul Capitalei a părăsit Arena Naţională imediat după acest moment.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
La scurt timp, Firea a afirmat că „aparatul sorosist de propagandă” a demarat compromiterea evenimentului şi că seara, „echipe de cetăţeni cu venin” au venit bine organizate, plasate strategic printre oameni decenţi, apreciind că, din respect pentru performanţa Simonei Halep, aceştia puteau lăsa o jumătate de oră ura la poarta Arenei Naţionale, argumentul său fiind că "acolo este despre sport, respect, valori, performanţă, nu despre câţi bani primim de la ONG-uri dubioase, pentru a transforma Bucureştiul într-un oraş sub asediu".
Gabriela Firea şi-a închis luni seară pagina de Facebook, după ce internauţii au criticat dur decizia acesteia de a se urca pe scena de pe Arena Naţională alături de Simona Halep şi reacţia sa de după evenimentul la care jucătoarea româncă de tenis şi-a prezentat trofeul de la Roland Garros, iar edilul Capitalei a fost huiduit. Imediat după postare, internauţii au criticat dur prin mii de comentarii mesajul acesteia, folosind cuvinte jignitoare la adresa edilului.
