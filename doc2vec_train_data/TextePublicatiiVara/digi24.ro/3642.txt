Comisia parlamentară comună pentru controlul activităţii Serviciului de Informaţii Externe l-a avizat favorabil luni pe Gabriel Vlase pentru a ocupa funcţia de director al SIE, relatează Agerpres . 
Decizia privind audierea lui Gabriel Vlase în comisia parlamentară a fost luată miercurea trecută de Birourile permanente reunite ale Camerei Deputaţilor şi Senatului, fără a fi stabilită însă şi o dată pentru votul în plen. 
Potrivit prevederilor legale, sesiunea parlamentară ordinară s-a încheiat în 30 iunie, însă luni începe sesiunea extraordinară.
Preşedintele Klaus Iohannis a transmis în 14 iunie o scrisoare preşedinţilor celor două Camere ale Parlamentului, în care propune numirea în funcţia de director al Serviciului de Informaţii Externe a deputatului PSD Petru-Gabriel Vlase. 
Iohannis a explicat ulterior că a ajuns la nominalizarea deputatului PSD Gabriel Vlase pentru funcţia de director al SIE după o analiză atentă şi ţinând cont de experienţa şi pregătirea acestuia. Preşedintele a precizat că a fost propunerea sa şi că Vlase a acceptat nominalizarea: „A fost fix propunerea mea. Nu am avut niciun fel de discuţie cu PSD pe această temă”.
Liderul PSD Liviu Dragnea a declarat atunci la Neptun, referindu-se la nominalizarea lui Gabriel Vlase la SIE, că şi el şi Călin Popescu Tăriceanu au primit o adresă în acest sens de la preşedintele Klaus Iohannis, despre care a spus că „aduce mai multe întrebări decât clarificări”. Ironizând declaraţia şefului statului cu privire la decizia CCR pe tema revocării Laurei Codruţa Kovesi, a adăugat: „O să o citesc până o să înţeleg”.
„Bănuiesc că o să mă întrebe presa după aia, o să spun de acuma ca să folosescă alte întrebări. Să vorbesc puţin despre propunerea pentru SIE. Într-adevăr am primit o adresă de la preşedinte, şi eu şi Călin Popescu Tăriceanu, cu o propunere pentru SiE. Şi acuma ca să citez un clasic în viaţă, încerc să îmi aduc aminte. Această adresă aduce mai multe întrebări decât clarificări, o să o citesc până o să înţeleg, poate e nevoie să facem o dezbatere pe această temă, o să vă comunic. Ăsta e răspunsul la întrebarea nerostită cu nominalizarea pentru SIE", a spus Dragnea.
Preşedintele Senatului, Călin Popescu Tăriceanu, a declarat că Gabriel Vlase este persoana potrivită, spunând că este un om care i-a făcut o impresie bună, în ciuda faptului că vineri s-a declarat surprins de nominalizare. Liderul ALDE a mai explicat faptul că preşedintele şi-a dat seama că, dacă ar fi venit cu o altă propunere, care să nu fie din cadrul Coaliţiei PSD-ALDE, nu ar fi avut nicio şansă să treacă prin Parlament.
Gabriel Vlase este vicepreşedinte PSD, deputat de Bacău aflat la al patrulea mandat şi vicepreşedinte al Camerei Deputaţilor. Conform CV-ului său, este doctor în ştiinţe militare şi informaţii la Academia Naţională de Informaţii (ANI). În 2015, numele lui Vlase apărea în dosarul retrocedărilor ilegale de păduri din judeţul Bacău, în care fostul deputat Viorel Hrebenciuc a fost condamnat, în luna mai a acestui an, la doi ani de închisoare cu executare.
