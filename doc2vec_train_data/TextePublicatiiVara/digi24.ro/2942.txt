Doi primari liberali au fost excluşi aseară de conducerea partidului, pentru că au participat la mitingul PSD de sâmbătă, din Capitală. Edilii se declară surprinşi de decizia mai-marilor din PNL, deşi unul dintre ei anunţase deja că vrea să treacă la social-democraţi. Celălalt primar se uită şi el către PSD, dar spune că ar putea să rămână, totuşi, independent. Deşi unul dintre cei excluşi apare în mijlocul oamenilor de la miting, omul nu recunoaşte că a fost la manifestaţia respectivă.
Participarea primarului liberal din Slătioara, Olt, la mitingul PSD nu este un secret pentru nimeni. Chiar edilul recunoaşte că şi-a dorit foarte mult să participe alături de simpatizanţii PSD la acest protest.
Reporter: Aţi fost la miting?
Savu Ungureanu, primar Slătioara: Da, am fost.
Reporter: Dumneavoastră, de la PNL, aţi fost la un miting PSD?
Savu Ungureanu: Da, la un miting PSD.
Reporter: De ce?
Savu Ungureanu: Pentru că am vrut de mult să trec la PSD.
Alături de edil, la mitingul de sâmbătă au mers toţi angajaţii primăriei şi mai mulţi localnici pe care edilul i-a chemat să-l însoţească.
Localnic: A fost primăria. Ştiu de salariaţi. Au fost plecaţi. Cei din conducerea PNL l-au exclus pentru că a fost la mitingul PSD. Ce să mai zicem? Nu mai avem ce să zicem.
Localnic: E normal, că şi ăia de la PSD se duc la PNL şi e cam amestecătură.
Dacă primarul din Slătioara nu pare supărat că a rămas fără partidul din care şi aşa era cu un picior afară, cel din Voineasa este destul de iritat şi nici nu recunoaşte că a fost la miting. În ciuda imaginilor în care acesta apare în mijlocul simpatizanţilor PSD.
Reporter: Aţi fost la mitingul PSD?
Liviu Anuţa, primar Voineasa: Eu? Nu am fost… Şi dacă vă spun că am fost care e problema?
Conducerea PNL spune că cei doi primari au trădat partidul.
Liviu Voiculescu, președinte PNL Olt: Nu putem tolera ca doi primari aleşi pe listele Partidului Naţional Liberal să participe la un miting organizat de PSD. Nu putem accepta ca nişte primari să meargă la un congres PSD şi să-l aplaude pe Dragnea.
