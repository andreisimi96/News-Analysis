Nu scăpăm de ploi şi vijelii nici în orele următoare. Cantităţi mari de apă vor cădea în zona Moldovei, dar după amiază şi spre seară vor apărea furtuni şi în partea de sud a ţării, anunță meteorologii.
Jumătatea nordică a Moldovei se află sub incidenţa unei avertizări cod portocaliu. Sunt aşteptate vijelii, căderi de grindină şi averse ce vor aduce cantităţi de apă cât pentru întreaga lună iunie.
Și zona montană se află sub cod galben. Meteorologii estimează că se vor acumula cantități mari de apă - peste 30, 40 de litri pe metru pătrat.
Ploile se vor îndesi începând din această după-amiază și vor continua pe parcursul nopții, cu precădere în sudul și sud-vestul țării.
Nici Capitala nu va fi ferită de ploi. Va crește gradul de instabilitate atmosferică duminică seară și în cursul nopții. Ne putem aștepta la ploi torențiale, descărcări electrice, vânt puternic și chiar grindină, spun meteorologii.
