Proiectul de transformare a centrului istoric al Oradei într-un adevărat mall prinde contur: din 1 iunie, toate spațiile comerciale din centrul Oradei vor fi deschise de la ora 10 până la ora 21. Măsura se aplică, de luni până duminică, tuturor magazinelor, băncilor și altor afaceri care funcționează în zonă. În acest fel, edilii vor să atragă cât mai mulţi turişti în centrul istoric al oraşului.
Noul program, care în acest an intră în vigoare de la 1 iunie, va fi impus până în 15 octombrie. De anul viitor, toți comercianții din centrul Oradei trebuie să țină deschis de luni până duminică, între orele 10 și 21. Ei vor fi obligați să aplice acest orar timp de 6 luni, începând din 15 aprilie.
În restul anului, magazinele și localurile trebuie să funcţioneze obligatoriu între orele 10:00 şi 19:00. Măsura îi afectează mai ales pe cei cu afaceri mici, care au puțini angajați și fără program de funcționare duminica.
„Dacă o să ni se asigure încă un galerist ca să fie cu două schimburi e în regulă - altfel nu putem - atunci ar fi de ajutor pentru că turiştii se plimbă şi ziua şi seara”, spune Meda Marinescu, reprezentanta unei galerii de artă.
În schimb, localnicii şi turiştii apreciază măsura de prelungire a programului.
„Dacă vii pe la 12, 1, te grăbeai să ajungi până la 5 că se închidea; aşa vii lejer faci cumpărături.”
„Pentru turişti e şi mai bine că au şansa să vadă mai multe lucruri.”
„Ar trebui să funcţioneze non-stop. Şi primăria ar trebui să funcţioneze non-stop să plătim cât mai mult şi cât mai des.”
„Este intervalul minim impus prin HCL dar cei care doresc pot să funcţioneze atât înainte de ora 10, cât şi după ora 21”, a explicat Anca Grama, purtătorul de cuvânt al Primăriei Oradea.
Modificarea programului de funcţionare reprezintă încă un pas în direcția transformării centrului istoric într-un magnet pentru turişti.
„Din 2019 din centrul oraşului vor dispărea casele de amanet, sălile de jocuri de noroc, dar şi magazinele de haine second-hand. În plus proprietarii care au spaţii nefolosite vor fi supraimpozitaţi cu 50%”, a relatat Claudiu Mihuţ, jurnalist Digi24 Oradea.
Municipalitatea orădeană a preluat modelul de la administrațiile altor orașe, precum Timişoara, Sibiu sau Bucureşti, unde spaţiile comerciale sunt deschise toată săptămâna. Cei care nu respectă noul program vor fi amendaţi de Poliţia Locală cu sume cuprinse între 200 şi 600 de lei.
Reporter: Claudiu Mihuţ
Operator: Gabor Szilagyi
