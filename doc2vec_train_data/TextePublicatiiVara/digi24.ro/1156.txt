Pentru 240 de elevi din Bucureşti înotul e o distracţie doar de vacanţă. Şi asta deşi şcoala lor are un bazin semi-olimpic. Scăldatul este strict interzis pentru că autorităţile nu au făcut recepţia lucrării nici la trei ani după terminarea lucrărilor.
Investiţia de peste 6 milioane de lei e ascunsă în spatele unui gard de tablă şi al unei porţi zăvorâte cu lanţ.
Terenul e năpădit de ciulini şi buruieni. Bazinul de înot a fost cedat primăriei sectorului 2 de Compania Naţională de Investiţii în septembrie 2015. Edilii ar fi trebuit doar să-i taie panglica şi să-l pună la dispoziţia celor 240 de elevi din Şcoala 25. Clădirea a rămas însă tot închisă.
La parter are vestiare şi duşuri. La etaj sunt două săli: monitorizare video şi prim-ajutor medical. Plus bazinul semi-olimpic... gol.
Reporter: Aţi văzut apă aici?
Mihaela Stoian – directorul şcolii nr. 25, Sector 2: Am văzut apa, când a fost în probe. După care n-am mai văzut-o, da, într-adevăr.
În trei ani, pilonii de metal au început să ruginească, iar panourile izolatoare s-au dezlipit pe alocuri. Lemnul arcadelor a început să pocnească.
Câteva jgheaburi de scurgere au cedat şi la exterior. La câţiva paşi de această clădire se află bazinul de vară al şcolii. Tot gol, murdar şi interzis elevilor. Autorităţile Sectorului 2 susţin că la toamnă copiii vor înota aici.
Dan Cristian Popescu - viceprimarul Sectorului 2: „Probabil că undeva la începutul anului şcolar, bazinul va putea fi deschis. Trebuie obţinut un aviz ISU, pentru că atunci când s-a construit nu s-a avut în vedere acest fapt. Iar pe lângă acest aviz ISU, care se poate obţine doar în urma unor lucrări suplimentare, mai sunt şi cheltuielile pentru întreţinerea şi funcţionarea acestui bazin”.
Primăria caută acum un administrator pentru bazin. Ofertele depuse de asociaţiile sportive sunt în analiză acum, iar câştigătorul va fi anunţat zilele viitoare.
