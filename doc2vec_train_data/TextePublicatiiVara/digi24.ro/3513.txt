După ce Sistemul Informatic din Sănătate a ajuns pe butuci, un alt Sistem Informatic Național dă rateuri. Este vorba de cel al Învățământului. Părinții nu au putut afla zilele acestea rezultatele înscrierilor la grădinițe ca urmare a defectării SIIIR.
Grădinițele din România au amânat zilele acestea publicarea listelor privind rezultatele primei etape de înscriere la grădinițe în urma nefuncționalității sistemului SIIIR – Sistemul Informatic Integrat la Învățământului din România.
Motivul este suprapunerea perioadei de analiză a cererilor de înscriere cu alte activități din sistem. Inspectoratele județene au primit luni o circulară conținând următoarea explicație:
”Ca urmare a semnălarii, din partea inspectoratelor a unui număr mare de cereri de înscriere, precum ca și urmare a suprapunerii etapelor de colectare și procesare a cererilor de înscriere a copiilor în învățământul preșcolar cu perioada de organizare și desfșțurare a examenelor naționale, vă informăm că a fost restructurat calendarul înscrierilor în învățământul preșcolar din cadrul Procedurii informatice privind înscrierea în învățământul preșcolar pentru anul școlar 2018-2019”.  Noul termen de procesare a cererilor de înscriere va fi 22 iunie, în loc de 18 iunie, cum era până în prezent. Trebuie spus însă că SIIIR conține module diferite, separate, dedicate învățământului preșcolar și evaluării naționale care s-a desfășurat zilele acestea.
Problemele par a fi însă altele, anume nefuncționarea SIIIR.  Marți dimineața situl SIIIR afișa un mesaj de eroare, „lucrări de mentenanță sau probleme de capacitate”. Luni unele grădinițe au afișat  inițial informații conform cărora SIIR nu ar funcționa. Inspectorate din țară afirmau în aceeași zi că ”SIIR este în continuare nefuncțional” și afirmau că nu pot accesa codurile  unor școli de proveniență.
Sistemul SIIIR a dat rateuri și pe perioada înscrierilor la gradiniță. La unele dintre acestea, părinții au fost solicitați de către conducerea gradinițelor la care se adresau să completeze de mână cererile, urmând ca, odată pornit sistemul, să fie introduse datele în calculator. Părinții trebuiau să se prezinte din nou la grădiniță după repornirea SIIIR pentru a semna cererea.
Modulul SIIIR permite colectarea datelor necesare procesului de înscriere în învățământul preșcolar (furnizate prin intermediul cererilor de înscriere), evaluarea cererilor depuse și reînscrierea.
Sistemul SIIIR a fost realizat de către firma SIVECO cu susținere financiară de la Guvern și de la Uniunea Europeană. Firma este autoarea unor module ale Sistemului Informatic din Sănătate care dă de asemenea rateuri.
În urmă cu o lună medicii de familie se plângeau că nu reuseșsc să introducă in Sistemul Casei Naționale de Sănătate informațiile furnizate de pacienți. Nici Sistemul Informatic Unic Integrat, realizat de Siveco, nu funcționa satisfăctor.
Firma SIVECO a informat că CNAS nu mai avea contract de mentenanţă a sistemului informatic.
