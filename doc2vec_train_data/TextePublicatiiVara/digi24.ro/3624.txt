România părăseşte preliminariile World Cup 2019 de pe ultimul loc al grupei, după ce a pierdut şi meciul cu Croaţia. Oaspeţii au venit la Cluj-Napoca cu vedetele din NBA şi Euroligă, după ce în tur românii au câştigat surprinzător la Zagreb.
Aseară, tricolorii nu au avut nici o şansă în faţa croaţilor.
"Am avut nişte aruncări forţate şi am pierdut mingile de mai multe ori din dribling, ei s-au dus pe contraatac şi au dat coşuri uşoare. Asta le-a dat aer. Cred că aici s-a pierdut meciul", susţine Nandor Kuti, component al naţionalei României şi al U BT Cluj-Napoca.
Croaţii au controlat ostilităţile pe durata întregii partide. S-a terminat 63-90, însă selecţionerul Zare Markovski crede că tricolorii au potenţial: "Măcar ştim după aceste calificări că jucătorii tineri care anul trecut au câştigat Campionatul European, Divizia B, trebuie să fie nucleu în jurul căruia să se construiască la echipa naţională."
Următoarea acţiune a tricolorilor va avea loc în septembrie, când încep calificările pentru Eurobasket 2021.
Redactor: Adrian Ciucuriţă
