Sportivul român Serghei Ţvetcov, în vârstă de 29 de ani, a reuşit să câştige Turul ciclist al Coreei de Sud.
Aceasta este cea mai mare performanţă din cariera ciclistului născut la Chişinău. Serghei Ţvetcov face parte din lotul naţional de şosea al României, dar la nivel de club concurează pentru o echipă americană.
După român, pe locurile doi şi trei s-au clasat un kazah şi un italian.
Ultima etapă a turului Coreei de Sud s-a desfăşurat pe străzile capitalei Seul.
Serghei Ţvetcov a fost sprijinit de pe margine şi de suporteri români, unii dintre ei angajaţi ai ambasadei, care au fluturat steaguri tricolore. 
Turul Coreei de Sud este o cursă profesionistă ce are loc anual, începând cu anul 2001.
„Mă simt minunat. A fost o treabă foarte bună. Echipă grozavă, coechipieri buni, o treabă minunată. Este incredibil. Am păstrat tricoul (n.red. galben), am câştigat şi la echipe, totul. Este incredibil”, a declarat după cursă Serghei Ţvetcov - câştigător Tour de Korea.
Victoria românului vine în condițiile în care, din acest an, chiar la 3 iunie este sărbătorită Ziua mondială a bicicletei.
