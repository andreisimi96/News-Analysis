Socialistul spaniol Pedro Sanchez, ajuns la putere după căderea conservatorului Mariano Rajoy, a prezentat miercuri un nou guvern proeuropean şi compus majoritar din femei, transmite AFP, care notează că varianta propusă, cu 11 femei şi 6 bărbaţi, reflectă cea mai puternică prezenţă feminină cunoscută vreodată de Spania în executiv.
Pedro Sanchez / FOTO: Guliver / Getty Images
De asemenea, guvernul lui Sanchez este şi cel mai minoritar de la restabilirea democraţiei, scrie AFP. Partidul Socialist dispune doar de 84 de deputaţi din 350 şi va depinde prin urmare de marja de acţiune pe care vor dori să i-o lase stânga radicală Podemos, naţionaliştii basci şi separatiştii catalani, care au susţinut moţiunea de cenzură la adresa guvernului condus de Mariano Rajoy.
AFP, care remarcă caracterul proeuropean vădit al noului executiv spaniol în pline pregătiri pentru Brexitul Regatului Unit şi în momentul în care la Roma tocmai s-a format un guvern eurosceptic, notează că Sanchez, 46 de ani şi fără experienţă la putere, l-a nominalizat la conducerea ministerului spaniol de Externe pe Josep Borell, fost preşedinte al Parlamentului European, iar la Economie a desemnat-o pe directoarea de buget din cadrul UE Nadia Calvino.
Acordând un loc preponderent femeilor, Sanchez a numit-o pe Carmen Calvo, fost ministru al Culturii (2004-2007), în funcţia de vicepremier. Ea va conduce de asemenea ministerul Egalităţii, o chestiune prioritară pentru guvern, la trei luni după "greva generală feministă" şi manifestaţiile din 8 martie de o amploare fără precedent.
Fosta procuroare antiteroristă Dolores Delgado va prelua Justiţia, fosta judecătoare de la Curtea Supremă, Margarita Robles, portofoliul Apărării, iar Isabel Cela - Educaţie, Magdalena Valerio - Muncă, Maria Jesus Montero - Finanţe, Carmen Montón - Sănătate. De asemenea, Meritxell Batet, din Barcelona, a fost desemnată ministru al Administraţiei teritoriale şi va răspunde de dialogul cu executivul catalan.
Primul astronaut spaniol, Pedro Duque, a fost numit la conducerea ministerului Ştiinţei.
