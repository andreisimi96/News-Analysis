IncubArt &vert; Incubatorul de idei
IncubArt &vert; Incubatorul de idei
2 tineri ingineri, absolvenți de Politehnică, au pus bazele primului incubator de artă din Timișoara, care reunește atât start-up-urile în drumul spre antrenoriat de succes cât și artiștii aflați la început de carieră. IncubArt este un proiect ambițios, cu un spațiu generos, care a transformat o hală industrială în ateliere de lucru, spații pentru conferințe și birouri.
Florin și Daniel sunt cei doi tineri ingineri, care muncesc de 4 luni ca să pună pe picioare primul incubator de artă din Timișoara care pune față în față, sub același acoperiș, artiști din mai multe domenii cu micii antreprenori locali aflați la început de drum. A fost nevoie de curaj dar și de multă implicare pentru că de când au preluat hala industrială de 2 mii de metri pătrați au învățat să monteze plăci de rigips, să vopsească sau să construiască. Totul în echipă.
Ultimele luni ale celor doi tineri au fost complet dedicate proiectului IncubArt. Spațiul a fost împărțit pe zone de lucru - birouri, zonă comună și ateliere. Acestea din urmă vor fi utilate cu toate aparatele de lucru de care ar putea avea nevoie dezvoltatorul de produse manufacturiere și artizanat.
 „Asta e zona de atelier pe lemn. Aici se vor afla aparatele mari de lemn, vor fi utilaje pentru tăiere, debitare, tot ce înseamnă aparat mare. Vor fi în jur de 10 aparate, cu mese de lucru", a declarat Daniel Craia, fondator IncubArt.
„Poate într-o partea lucrează unii pe partea de teatru, în cealaltă parte produc obiecte din lemn, în cealaltă parte sunt creativi în partea de design, îi strângem cumva laolaltă și creăm o comunitate", a spus Florin Vilcea, fondator IncubArt.
3 mici start-upuri și-au închiriat deja spațiul pentru noile birouri. Într-unul dintre ele se realizează obiecte prin tehnica string art.
„Ne place ideea pentru că e un spațiu în care vin toți oamenii creativi, cu diferite bussinesuri mici ca și noi și fiind oportunitatea asta de a avea un atelier pentru lemn, pentru prelucrare, noi lucrând majoritatea tablourilor fiind de lemn, ne este mai ușor cu tăiatul", a declarat Timea Cristof, designer grafic.
Florin și Daniel au pus la bătaie toate economiile lor, au scris proiecte să obțină fonduri și s-au împrumutat, totul pentru ca IncubArt să devină realitate. Aparatele cu care vor fi dotate atelierele de lucru au o valoare care depășește 70 de mii de euro.
„E o idee nouă în Timișoara, incubatoare mai sunt în Timișoara, spații de cowork mai sunt, makerspace-uri tot încep să apară. Noi însă le integrăm cumva pe toate. Ne dorim nu să fim doar un makerspace în care oamenii să producă, dar și să susținem celelalte industrii creative, partea de muzică, dans, teatru", a spus Florin Vilcea, fondator IncubArt.
„Cred că gândirea de inginer ne-a ajutat foarte mult ca să vedem ce înseamnă per ansamblu IncubArt și ce ne dorim noi. Partea de artă...cred că un pic și eu și Florin avem înclinație către lemn și handmade", a declarat  Daniel Craia, fondator IncubArt.
IncubArt se va deschide oficial la sfârșitul lunii iunie. Are 500 de metri pătrați de spațiu comun de lucru, 400 de metri pătrați de ateliere complet dotate și 800 de metri pătrați de studiouri proprii. Alți 300 de metri pătrați au fost alocați pentru săli de conferințe și de întâlnire.
reporter: Alexandra Marian/ operator: Adrian Ionescu
