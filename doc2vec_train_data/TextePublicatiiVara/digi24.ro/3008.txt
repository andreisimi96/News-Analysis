Starul portughez Cristiano Ronaldo, s-a declarat "foarte fericit" după prestaţia excepţională pe care a avut-o în meciul cu selecţionata Spaniei, disputat vineri seara la Soci, în cadrul Grupei B a Cupei Mondiale de fotbal ediţia 2018.
FOTO: Gulliver/ Getty Images
Tenis, WTA: Turneul de la 's-Hertogenbosch e în direct la Digi Sport 2, în perioada 11-17 iunie
"Mă simt foarte fericit. Este primul meu hat-trick la un Mondial. Am terminat la egalitate cu o selecţionată favorită la câştigarea trofeului şi am condus de două ori pe tabela de marcaj. Suntem mulţumiţi că am reuşit să obţinem această remiză în final, este un rezultat meritat", a spus Ronaldo după meciul de la Soci, potrivit Agrepres.
"Acum trebuie să ne gândim la următorul nostru meci (împotriva Marocului), care va fi foarte dificil. Trebuie să avansăm meci după meci. Cupa Mondială abia a început, iar Portugalia speră să treacă de primul tur. Ştim că va fi dificil, însă trebuie să ne concentrăm asupra fiecărei partide. Nu suntem favoriţi, însă suntem unul dintre pretendenţi şi vom încerca să facem totul cât mai bine posibil. Vrem să învingem Marocul miercuri şi să avansăm în turul următor", a mai spus atacantul lusitan.
Cristiano Ronaldo, desemnat omul meciului de la Soci, a ajuns la 84 de goluri înscrise pentru selecţionata ţării sale, în 151 de meciuri, egalându-l pe legendarul Ferenc Puskas în fruntea clasamentului fotbaliştilor europeni cu cele mai multe goluri internaţionale marcate. Recordul absolut este deţinut de Ali Daei, care a marcat 109 goluri pentru Iran, între 1993 şi 2006.
