Un sergent al armatei britanice a fost condamnat la închisoare pe viață, după ce a încercat să își ucidă soția sabotându-i acesteia parașuta cu care urma să sară dintr-un avion, scrie Metro .
Emile Cilliers a fost descris drept un bărbat „extrem de periculos, coercitiv și manipulator”, după ce a vrut să își ucidă soția. Victoria Cilliers, instructor de parașutism, a suferit răni deosebit de grave și a fost la un pas de moarte atunci când atât parașuta principală, cât și cea secundară nu s-au deschis.
Femeia a supraviețuit în mod miraculos unei căderi de la peste 1.200 de metri altitudine, dar s-a ales cu leziuni grave la coloană și și-a rupt un picior, clavicula și mai multe coaste.
Investigația a concluzionat că soțul ei îi sabotase parașutele, după ce o altă tentativă de a o ucide, lăsând gazul deschis în casă, eșuase. Bărbatul avea datorii uriașe, din cauza vacanțelor în care își ducea amanta, și spera să încaseze o sumă substanțială de bani după moartea soției sale, din asigurarea de viață a acesteia. 
El a fost condamnat la închisoare pe viață și va putea face o cerere pentru eliberare condiționată abia după ce va executa minimum 18 ani din pedeapsă.
