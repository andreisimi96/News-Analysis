După ce la jumătatea lunii martie a declarat că loturile 3 și 4 din autostrada Sebeș Turda vor fi deschise în mai, ministrul Transporturilor a mai amânat miercuri cu încă o lună momentul, până în iunie. Problemele sunt aceleași ca acum câteva luni: rugozitatea și planeitatea suprafeței de rulare.
Ministerul Transporturilor amână pentru sfârșitul lunii iunie deschiderea loturilor trei și patru ale Autostrăzii A 10 Sebeș-Turda, decizia fiind motivată prin necesitatea unor teste suplimentare.
Este vorba despre lotul trei al Autostrăzii între Aiud și Decea în jud. Alba unde se verifică din nou aderența carosabilului, a explicat în exclusivitate pentru Radio România Actualități , ministrul Transporturilor, Lucian Șova : ,, Luni am început o nouă procedură de evaluare a calităţii lucrărilor - mă refer la rugozitate, la planeitate şi chiar la structura de rezistenţă a autostrăzii.
Lucian Şova spune că termenul de evaluare este asumat de două săptămâni, deci în jurul lui 15 iunie vom avea rezultatul testelor. Obligatoriu vor fi deschise la pachet, pentru că lotul patru nu poate fi utilizat fără lotul trei.
Este vorba de exces de bitum, de probleme legate de rugozitate, adică de aderenţa în sine a asfaltului, elemente de planeitate executate neconform, explica lunile trecute Alin Șerbănescu, purtătorul de cuvânt al Companiei Naționale de Administrare a Infrastructurii Rutiere. El compara circulația pe autostradă cu cea pe o pată de ulei sau cu mersul în baie, pe gresia udă. Constructorul lotului 3 este firma italiană Tirrena Scavi.
