Într-un sistem de învăţământ învechit şi şubred, există dascăli care încearcă schimbarea prin folosirea unor metode moderne. Este cazul unui profesor de la un colegiu sătmărean, care utilizează tehnologia ca să predea limba engleză într-un mod interactiv şi captivant. Lecțiile sunt încărcate pe o platformă online, iar copiii află informațiile și rezolvă teste în timp real, de pe propriile telefoane.
"Vom urmări un video despre The Globe. Are doar două minute, deci nu vă veţi plictisi. Iar după ce îl veţi urmări, va trebui să răspundeţi la nişte întrebări pe baza informaţiilor pe care le-aţi aflat."
Sunt deja 15 ani de când Dorel Toduţ predă limba engleză. În ultimii doi aplică o metodă modernă, puţin utilizată în învăţământul românesc: aplicaţiile online. Dascălul şi-a dat seama că astfel le poate capta atenţia elevilor, aşa că acum încarcă zilnic lecţiile pe platforma OneNote. La aceasta sunt conectate şi telefoanele ori tabletele şcolarilor, care pot vedea informţiile în timp real.
"A fost mai anevoios drumul până când am aflat şi eu cum funcţionează întregul program, iar, din partea elevilor, răspunsul a fost cât se poate de pozitiv pentru că le-am permis să utilizeze dispozitivele lor dragi", a explicat Dorel Toduţ, profesor de limba engleză.
Şi tot de pe telefoane, elevii răspund la testele rapide ori îşi fac temele.
"Elevii răspund, aleg răspunsurile sau dau răspunsurile folosindu-şi telefoanele mobile sau tabletele ori calculatoarele dacă suntem în cabinetul de informatică", spune dascălul.
"Orele de engleză mi se par foarte, foarte interesante; avem tehnologia la degetul mic, putem oricând să ne uităm pe telefon, să comunicăm între noi", se bucură o elevă.
O colegă completează: "Putem să vedem ce avem temă şi în autobuz şi când mergem la cumpărături, în drum spre casă."
În opinia dascălului sătmărean, sistemul clasic de predare nu reuşeşte să le mai ţină trează atenţia elevilor, motiv pentru care e nevoie de metode moderne, bazate pe tehnologie.
"Altfel vom rămâne mult prea blocaţi într-un sistem învechit şi oricum mi-e teamă că sistemul nostru de învăţământ se mişcă mult prea încet pentru ritmul în care se dezvoltă tehnologia."
O metodă modernă de predare foloseşte şi o profesoară de limba română din Oradea. Din acest motiv, Mirela Tanc s-a numărat printre cei 9 dascăli din lume care au câştigat un premiu oferit de o fundaţie din India şi a fost nominalizată la premiul The Global Teacher, considerat un Oscar al profesorilor.
Reporter: Anca Deac
Operator: Constantin Gheorghiţă
