Fostul senator Gigi Chiru a fost trimis în judecată de Parchetul General pentru săvârşirea infracţiunii de ucidere din culpă, în legătură cu decesul unei persoane într-o discotecă deţinută de fostul parlamentar în staţiunea Eforie Sud, scrie Agerpres.
În acelaşi dosar, a fost trimis în judecată şi omul de afaceri Cristian Valentin Smădu.
Potrivit unui comunicat al Parchetului General, în anul 2007, în calitate de administrator unic al unei societăţi comerciale, Gigi Chiru a demarat lucrările de consolidare şi modernizare a unui imobil în care funcţiona o discotecă din localitatea Eforie Sud, judeţul Constanţa, pentru execuţie contractând o firmă al cărei administrator era Cristian Valentin Smădu.
„Execuţia a fost realizată fără autorizaţie de construire şi în absenţa unor persoane competente să verifice dacă lucrările sunt corespunzător efectuate. Printre lucrări s-a numărat confecţionarea şi montarea unei balustrade metalice, care, la data de 24 noiembrie 2011, din cauza modului defectuos în care a fost realizată, s-a desprins parţial din elementele de fixare, sub greutatea unei persoane care a căzut peste ea. Ca urmare a impactului, persoana respectivă s-a prăbuşit în gol, pe pardoseala de la parterul imobilului, fapt ce a dus ulterior la moartea sa”, spun procurorii.
Dosarul se va judeca la Judecătoria Constanţa. 
