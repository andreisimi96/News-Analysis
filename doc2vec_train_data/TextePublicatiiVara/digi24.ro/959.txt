Urmărire ca-n filme în judeţul Giurgiu. Poliţiştii au descărcat o armă pentru a prinde un bărbat care furase o maşină. Deşi avea o roată ciuruită de gloanţe, şoferul a continuat să fugă de oamenii legii mai mult de 20 de kilometri. În cele din urmă a fost prins.
Discuţie între poliţişti:
-Vezi! Scoate pistolul! Stai! Poliţia! Coboară, coboară! Hai! Culcat, culcat, culcat!
-Încătuşaţi-l! Aveţi grijă! Culcat! Aveţi grijă să nu vă atace! S-ar putea să fie înarmat.
-Bă, ai tras în el?
-Am tras în el şase şi tot a plecat, de la 5 metri. Tot s-a tirat!
-La ieşire din Bucşani, tot înainte.
Par înregistrări scoase din arhivele poliţiştilor americani. Sunt însă discuţii între poliţiştii din Giurgiu şi dispecerat.
Deşi spune că nu a făcut nimic, imaginile de pe camerele de supraveghere din benzinărie îl arată pe bărbat cum pândeşte minute bune maşina unui tânăr ce îşi facea cumpărăturile în magazin. În automobil, pe locul din dreapta, se afla doar iubita tânarului pe care individul de 35 de ani a ameninţat-o cu un cuţit şi a dat-o jos din maşină cu forţa.
Cei din benzinărie văd ce se întâmplă afară şi aleargă spre autoturism. Un bărbat se pune în faţa maşinii, dar şoferul accelerează şi aproape îl calcă.
Camerele video din benzinărie o arată pe tânără, îngrozită, cum încearcă să povestească ce s-a întâmplat, în timp ce iubitul ei şi angajaţii anunţă Poliţia.
Oamenii legii au plecat în miez de noapte pe urmele lui. L-au găsit la 40 de kilometri de oraş, în localitatea Ghimpaţi. Nu a oprit la semnalele Poliţiei, aşa că oamenii legii l-au urmărit încă 20 de kilometri, până în comuna Bucşani. Acolo s-a încheiat urmărirea, care a durat puţin peste treizeci de minute.
„L-am găsit oprit pe raza localităţii Bucşani, iar conducătorul auto a refuzat să dea curs solicitării de a coborî din autoturism şi a demarat în trombă. Am fost nevoit să execut şase focuri de armă asupra anvelopei stânga, spate, care s-a spart. Autoturismul a mai rulat câţiva kilometri. Am acționat fără teamă, cu mult curaj și fermitate, fiind convins că orice semn de slăbiciune putea provoca evenimente”, spune polițistul Iulian Gogoaşe de la IPJ Giurgiu.
Bărbatul care a fugit kilometri cu poliţia pe urmele lui s-a ales acum cu dosar penal.
„Se efectuează cercetări sub aspectul săvârșirii infracțiunilor de tâlhărie calificată și refuz de recoltare probe biologice”, spune Dan Patentaşu, purtător de cuvânt IPJ Giurgiu.
Bărbatul îşi va petrece următoarele treizeci de zile în arest.
