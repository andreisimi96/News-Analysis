Liderii PSD s-au hotărât să aibă loc un miting de susținere pro-Guvern, după cererile repetate de demisie venite din partea președintelui Klaus Iohannis la ardesa Vioricăi Dăncilă și plângerea penală depusă de Ludovic Orban. A fost stabilită data de 9 iunie și, teoretic, ar urma să aibă loc în Piața Victoriei. Numai că, în aceeași zi acolo fusese programat deja Marşul Bucharest Pride 2018.
Foto: Asociația Accept
Până acum, PSD nu a făcut un anunţ oficial cu privire la organizarea acestui miting, urmând să fie făcut de Liviu Dragnea fi la finalul acestei săptămâni, fie la finalul săptămânii următoare, cu privire și la locul în care să aibă loc manifestație de susținere a Guvernului Dăncilă.
Vicepreşedintele PSD Adrian Ţuţuianu, liderul filialei Dâmboviţa, a spus că fiecare participant la mitingul pe care PSD îl va organiza în Capitală îşi va suporta costurile, dar dacă unii nu vor putea face asta, va interveni organizaţia de partid.
El a adăugat că, „la nivel simbolic”, manifestaţia trebuie organizată tot în Piaţa Victoriei, „pentru că s-a creat undeva imaginea că Piaţa Victoriei ar aparţine numai anumitor manifestanţi, iar lucrul acesta nu este adevărat”. 
Sâmbătă, 9 iunie, între orele 17.30-20.30 este programat Marşul Bucharest Pride 2018, organizat de asociaţia Accept, pentru respectarea drepturilor persoanelor lesbiene, gay, bisexuale şi transgender. Marşul va avea loc pe traseul Piaţa Victoriei-Piaţa Universităţii, scrie News.ro.
„Sâmbătă, 9 iunie, ora 17:30, vino cu familia şi prietenii în Piaţa Victoriei, la Marşul Bucharest Pride. 17:30 – 18:00 - Ne întâlnim în Piaţa Victoriei, pe trotuarele de acces pe Calea Victoriei. 18:00 – 19:30 - Pornim în marş pe Calea Victoriei şi parcurgem traseul de 2.3 km, până în Piaţa Universităţii. Pride outfits, rainbow flags, pop beats, electro sounds pe Calea Victoriei. 19:30 – 20:30 – Finalizăm marşul în Piaţa Universităţii”, se arată pe pagina de facebook a evenimentului.
Marşul Bucharest Pride este evenimentul central al Festivalului Bucharest Pride 2018, care se va desfăşura între 2 şi 9 iunie, fiind dedicat comunităţii LGBTQI+.
Potrivit Legii 60 din 1991, articolul 5, „este interzisă desfășurarea simultană a două sau mai multe adunări publice distincte, în același loc sau pe aceleași trasee, indiferent de caracterul acestora”.
