Preşedintele Senatului, Călin Popescu Tăriceanu, a anunţat că va participa la mitingul organizat de PSD, menţionând că ALDE are obligaţia de a protesta, alături de social-democraţi, faţă de abuzurile care s-au făcut în justiţie în ultimii ani.
Foto: INQUAM PHOTOS_George Călin
„Da, participăm (la mitingul PSD - n.r.). Mitingul PSD, cu toate că iniţial s-a spus că este un miting pentru susţinerea Guvernului, eu vreau să vă spun că nici nu ne gândim la aşa ceva. Nu, este un miting prin care protestăm faţă de toate abuzurile care s-au petrecut în justiţie în ultimii ani, faţă de gravele greşeli care s-au făcut, ilegalităţi, protocoale de colaborare servicii- justiţie, tot ceea ce vedem că s-a întâmplat şi care, până la urmă, aduce atingere unui element fundamental pentru orice democraţie: respectul pentru drepturile şi libertăţile cetăţenilor, care este valoare eminamente liberală şi europeană, pe care s-a construit democraţia liberală europeană„, a declarat Tăriceanu duminică, la Antena 3.
El a spus că este obligaţia ALDE să protesteze, împreună cu PSD, faţă de ceea ce s-a întâmplat în trecut şi pentru drepturile şi libertăţile cetăţenilor.
„Şi cei care cred că poate să existe într-o ţară prosperitate fără respectul pentru drepturile şi libertăţile cetăţeneşti se înşeală. Deci, aceste lucruri sunt îngemănate şi este obligaţia noastră, împreună cu colegii de la PSD, de a protesta pentru ceea ce s-a întâmplat în trecut şi pentru a promova aceste valori fundamentale ale democraţiei”, a adăugat Tăriceanu.
