Jaf într-o zonă rezidenţială din Oradea. Ziua în amiaza mare, un hoţ cu cagulă şi haine de camuflaj a pătruns în curtea casei unui şef de "multinaţională", a ameninţat cu cuţitul proprietara şi a plecat apoi cu o sumă importantă de bani. La întreaga scenă a asistat şi copilul care tocmai se întorcea de la şcoală cu mama sa. Cazul este investigat de poliţişti care studiază imaginile suprinse de camerele de supraveghere ale magazinelor din zonă pentru a-l prinde pe făptaş.
"Jaful s-a petrecut o stradă privată dintr-un cartier rezidenţial orădean. Atacatorul a aşteptat ca victima să intre în curte cu maşina, s-a strecurat prin spate şi a sechestrat-o atât pe ea, cât şi pe fiul victimei. A plecat cu o sumă importantă de bani şi cu maşina familiei, pe care a abandonat-o pe o stradă din Oradea", a relatat Bogdan Băcilă, jurnalist Digi24 Oradea.
Incidentul s-a petrecut pe 14 mai, puţin după ora 16. Victima era acasă cu fiul ei minor, pe care tocmai îl adusese de la şcoală. Atunci a fost ameninţată cu cuţitul de un individ necunoscut care a pătruns în casă. Atacatorul purta haine de camuflaj pe care era inscripţionat "Poliţia" şi avea faţa acoperită cu o cagulă.
După ce a legat femeia şi copilul de scaun cu bandă izolatoare şi o pereche de cătuşi, a început să îi ameninţe, pentru a afla unde sunt ascunşi banii familiei. A plecat în final cu 15 mii de euro, un telefon şi o maşină de teren pe care a abandonat-o apoi în oraş.
"- Sus am fost, la sapă. Nimic nu am văzut, nimic, nimic.
- Şi nu aţi auzit?
- Nu. De 50 de ani avem terenul ăsta, nu s-a întâmplat aşa ceva", povesteşte o vecină.
"Maşina din garaj şi prin casă, ceva de genul acesta. Dar sunt persoane care ştiau, nu au venit nici din Brăila, nici din Galaţi", crede un vecin.
Modul în care individul a acţionat în acest caz seamănă izbitor cu cazul directoarei un bănci comerciale din Oradea, jefuită anul trecut în propria casă, după ce a fost legată de scaun împreună cu soţul acesteia. Şi în acel caz, atacatorul avea haine de angajat al Ministerului de Interne, iar după comiterea jafului a plecat cu maşina familiei, pe care mai târziu a abandonat-o.
"Dosarul se află în cercetare la IPJ Bihor, Serviciul de Investigaţii Criminale, sub supravegherea unui procuror din cadrul Parchetului de pe lângă Judecătoria Oradea. (...) Nu putem transmite date privind cercul de potenţiali suspecţi. Imaginile video urmează a fi folosite la soluţionarea dosarului", a transmis Parchetul de pe lângă Judecătoria Oradea.
Vecinii sunt speriaţi şi spun că nu se mai simt în siguranţă în casele lor.
"Paza bună trece primejdia rea. Cine ştie că are bunuri de valoare, să şi le protejeze. Asta înseamna servicii de securitate, camere video, poate contract cu o firmă de securitate. Să nu ne culcăm cu urechea asta că trăim în paradis în care toţi suntem buni. Unde sunt bani, vin infractorii", susţine sociologul Adrian Hatos.
Familia călcată de hoţi nu a dorit să comenteze incidentul. Soţul femeii jefuite este şeful uneia dintre cele mai mari companii din Parcul Industrial Oradea.
Reporter: Bogdan Băcilă
Operator: Norbert Hegedus
