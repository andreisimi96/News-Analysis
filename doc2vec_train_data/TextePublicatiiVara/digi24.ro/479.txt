Un moment de rătăcire l-a făcut pe un tânăr de 23 de ani să aleagă cea mai rea soluţie pentru problemele care îl chinuiau: s-a sinucis şi a pus în acelaşi timp în pericol sute de oameni. Şi-a incendiat singur maşina într-o benzinărie de la Cluj-Napoca, în mijlocul unei zone pline de locuinţe.
Angajaţilor de la benzinărie li s-a părut suspect comportamentul tânărului. A oprit maşina lângă o pompă, a umplut o canistră cu benzină, după care s-a urcat la volan şi a blocat uşile. A stat un timp acolo până să ia decizia fatală.
Angajat al benzinăriei: „Tot ieşea din maşină, intra”.
După ce s-a frământat o vreme, tânărul a făcut gestul nechibzuit. Maşina lui s-a aprins.
„Dinăuntru a început să iasă focul, flacăra”, povesteşte un martor.
Angajat al benzinăriei: „Ne-am dus toţi. Am încercat să ne mobilizăm, să luăm stingătoarele. Eram vreo 20 de oameni aici şi apoi cam în vreo cinci minute cred că am reuşit să stingem focul”.
Pompierii au ajuns şi ei rapid, dar nu suficient de repede pentru a-l salva pe tânărul disperat.
Andrei Biriş - purtătorul de cuvânt al ISU Cluj: „Au găsit şi o persoană decedată în autoturism. Cauza probabilă a producerii acestui incendiu a fost autoincendierea”.
