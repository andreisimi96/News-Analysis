Samsung se pregăteşte să scoată pe piaţă primul telefon inteligent pliabil. Iar preţul va fi unul pe măsură - aproape două mii de dolari, dublu faţă de cât costă acum cele mai scumpe modele de pe piaţă, vârfurile de gamă ale celor de la Samsung şi Apple.
Viitorul smartphone a fost deja prezentat de Samsung în privat și sub protecția unui acord de nepublicare câtorva jurnaliști la ediția din acest an a Consumer Electronics Show.
Noul model ar urma să poarte numele nu tocmai original de... Galaxy X. Cam te trimite cu gândul la principalul rival - Apple. Surse citate de presa de specialitate susţin că producția va începe în luna noiembrie, ceea ce înseamnă că lansarea pe piață va avea loc în prima parte a anului viitor.
În urmă cu câteva luni se zvonea că lansarea ar putea avea loc chiar anul acesta. Dacă sud-coreenii scot pe piaţă primul telefon pliabil, acest produs ar reprezenta un moment de cotitură pe piaţa smartphone-urilor, în condiţiile în care de ani buni nu au existat schimbări majore de design. Se vorbeşte mult că viitorul este al telefoanelor pliabile. Iar viitorul ăsta pare acum foarte aproape.
