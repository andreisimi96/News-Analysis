După ce a cheltuit aproximativ 1.000 de euro pentru amenajarea spațiului verde din fața casei, un bărbat din Timișoara a ajuns să fie amendat de Poliția Locală. Reprezentanții instituției susțin că spațiul amenajat este, de fapt, o parcare ecologică ilegală, pentru care omul nu avea autorizație de la primărie şi pe care ar fi mascat-o prin transformarea în zonă verde. 
Sătui de noroiul și praful din fața casei, lăsate în urmă de lucrările edilitare de pe strada pe care locuiesc, Constantin Neacșu şi soția au decis să nu mai aștepte după primărie și să amenajeze singuri spațiul dintre trotuar și carosabil. Au obținut și o aprobare de la serviciul tehnic al Primăriei Timișoara. Au sădit gazon și au pus pavele precum cele folosite la amenajarea parcărilor și ghivece cu flori. Pavelele au reprezentat indiciul cheie pentru agenții Poliției Locale, sesizați despre așa-zisa parcare clandestină. A urmat amenda. 
”Aici vin foarte mulți oameni și calcă spațiul verde și atunci am zis că prin acele pavele va crește și iarba și este protejat și pentru circulația oamenilor în luna februarie a venit cel de la poliția locală când normal că nu era iarbă și se vedeau numai pavelele”, a declarat Olimpia Ciocirdel, proprietar.
”A existat o sesizare că a fost amenajată o parcare în mod ilegal pe strada respectivă. Polițiștii locali s-au deplasat la fața locului unde au constatat că sesizarea se confirmă”, a spus Daniela Seracin, purtătorul de cuvânt al Poliției Locale Timișoara.
Așa, cei doi timișoreni au fost amendați cu 1.000 de lei pentru amenajarea unei parcări ecologice clandestine. În avizul pe care l-au cerut și primit de la primărie pentru amenajarea spațiului verde, cei doi au făcut precizarea că nu se dorește parcare. Nimic nu a contat însă. 
”Noi am specificat, nu dorim parcare. De-aia am pus și aceste vaze, pe care le-am găsit cumva, ca să nu parcheze. Sunt foarte sensibile. Am preluat de la domnul Robu astea, că le-am văzut în oraș și am zis domnule, chiar e o idee. Poate la anul punem palmieri, depinde cum e moda. Păcat că n-am găsit corăbioare”, povestește Constantin Neacșu, proprietar.
 Cei doi timișoreni amendați fac haz de necaz, dar au termen până în luna septembrie să readucă spațiul la starea inițială. Chiar dacă asta înseamnă... noroi și praf.
”Mesajul e că nu merită. Adică nu cred că merită. Mulți oameni, chiar și cei care conduc, au priceput, de-aia mulți își fac în exterior, că își dau seama. Mie mi se pare penibil”, a spus Constantin Neacșu, proprietar.
 La fel au catalogat şi alții situația.
”Nu este în regulă, adică când se face ceva frumos, nu-i frumos. Îi frumos numai ce face primăria? Este un abuz”, a spus un timișorean.
”Nu știu, ne lămurim, oricum nu era normal să-i amendeze. Dacă cumva au greșit, nu știu dacă au greșit sau nu, ar fi trebuit doar să-i atenționeze pentru că oamenii n-au făcut ceva înspre rău”, a declarat Nicolae Robu, primarul Timișoarei.
Timișorenii au contestat în instanță amenda primită de la Poliția Locală și au pierdut. Vor face apel după ce instanța va motiva decizia.
reporter: Alexandra Marian/ operator: Dan Petcu
