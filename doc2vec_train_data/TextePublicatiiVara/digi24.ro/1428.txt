O pagină dintr-un ziar francez, pe care Pablo Picasso îl citea regulat, a fost descoperită sub stratul de vopsea al unei pânze semnată de pictorul spaniol, la Pola, un muzeu situat la Hakone, în vestul Japoniei, unde este expus tabloul "Maternité au bord de l'eau".
Graţie unei tehnologii de imagistică cu infraroşu, cercetătorii au identificat sub suprafaţa tabloului o pagină din Journal, cotidian francez literar pe care Picasso îl citea regulat, potrivit News.ro.
"Pentru a verifica, am orientat aparatul pe chipul mamei şi marea mea surpriză a fost când a apărut un text de ziar", povesteşte John Delaney, cercetător la National Gallery of Art din Washington, într-un comunicat. El a realizat studiul împreună cu Keiko Imai, conservator-şef la Muzeul Pola din Hakone (la vest de Tokyo), unde se află această pânză din "perioada albastră" a artistului şi care va fi împrumutat Musée d'Orsay din Paris (din septembrie 2018 până în ianuarie 2019).
Pentru a identifica textul, specialista Keiko Imai a consultat arhivele cotidianului francez literar, artistic şi politic Journal. Ea a găsit un exemplar din 18 ianuarie 1902 corespunzător textului vizibil, în care apar probleme dezbătute în Parlamentul britanic sau crearea Salonului de pictură şi sculptură la Automobile-Club din Franţa. 
Descoperirea acestor articole arată că tabloul a fost pictat după această dată, la Barcelona, unde Picasso se instalase la începutul lunii ianuarie după ce părăsise capitala franceză. 
Apariţia acestei pagini de ziar sub pictură nu este clară, dar "poate că a fost folosită de artist ca să acopere straturile anterioare înainte de a picta unul nou sau compoziţia finală" a tabloului, o practică cu care Picasso era obişnuit. 
Tehnologia folosită a furnizat specialiştilor şi imagini mai clare ale unei alte compoziţii prezente sub suprafaţă, care a fost identificată în cursul precedentelor cercetări. Se distinge astfel şi mobilierul pe care era aşezată femeia, care avea alături un pahar cu absint. 
