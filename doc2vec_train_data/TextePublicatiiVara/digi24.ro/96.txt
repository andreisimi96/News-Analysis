Fostul tenismen Ilie Năstase a fost amendat în total cu 2.306 lei pentru cele două momente în care a condus un vehicul sub influenţa băuturilor alcoolice şi ulterior fără permis . El s-a ales și cu permisul suspendat și 6 puncte de penalizare, a anunțat vineri Victor Gâlceavă, împuternicit șef al Brigăzii Rutiere București.
„Poliția rutieră acționează în conformitate cu procedurile legale, fără a ține cont de calitatea persoanei care face obiectul unei verificări și, după caz, a aplicării unei măsuri de sancționare contravențională”, a precizat comisar şef de poliţie Victor Gâlceavă, într-o conferință de presă.
El a precizat că Ilie Năstase a oprit inițial la semnalul polițistului și „în urma unor discuții sumare cu agentul de poliție s-a pus în mișcare, fără a avea acceptul acestuia”.
Fostul sportiva a fost oprit după circa 200 de metri.
„Conducătorului auto i s-a cerut să se legitimeze și, întrucât emana vapori de alcool, i s-a cerut să se supună testării cu aparatul etilotest. Persoana în cauză a refuzat acest lucru, a devenit agresiv, motiv pentru care a fost necesară încătușarea acestuia”, a adăugat Gâlceavă.
După ce a fost dus la INML și suspus prelevării de probe, s-a constatat că Ilie Năstase avea o alcoolemie de 0,55 mg/l în aerul expirat, săvârșind astfel o infracțiune.
Ilie Năstase susținea dimineață că avea o alcoolemie de 0,05 la mie.
„În cauză a fost întocmit un dosar penal privind infracțiunea conducere a unui autovehicul sub influenţa băuturilor alcoolice și pentru refuz de recoltare mostre biologice. Pentru conduită necorespunzătoare a fost sancționat cu amendă în cuantum de 1.000 RON”, a subliniat chestorul.
În ceea ce privește incidentul din jurul orei 11:00, din zona Ștefan cel Mare, chestorul Victor Gâlceavă a precizat că Ilie Năstase „a prezentat un permis de conducere necorespunzător categoriei vehiculului condus, situatie în care au fost întocmite acte procedurale pentru cele două infracțiuni: conducere cu permis necorespunzător și conducerea cu permis de conducere suspendat”.
„La momentul săvârșirii primei infracțiuni, permisul de conducere se reține în vederea anulării iar infracțiunea prevăzută în Codul Penal este de conducere cu permis suspendat. Fac mențiunea că, potrivit legislației în vigoare, starea de reținere a permisului este asimilată suspendării”, a mai spus chestorul.
„Cu privire la al doilea dosar, el a fost observat de un agent săvârșind o contravenție, respectiv viraj stânga peste marcajul continuu. A fost sancționat cu amendă de 1305 RON și 6 puncte de penalizare”, a mai spus Victor Gâlceavă.
În ceea ce privește încătușarea lui Ilie Năstase, el a dat asigurări că „nu a fost târât”. „Există imagini filmate care prezintă probe la dosarul cauzei. (...) Eu nu pot să vă spun de unde sunt rănile pe care vi le-a arătat”, a subliniat chestorul.
Potrivit polițiștilor, Ilie Năstase era însoțit în momentul săvărșirii primelor infracțiuni.
