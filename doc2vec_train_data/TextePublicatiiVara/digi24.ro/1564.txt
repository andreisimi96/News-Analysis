Claca, vechiul obicei prin care oamenii dintr-o comunitate se ajutau reciproc ori de câte ori aveau ceva de făcut, a fost readus la viaţă în Baia Mare. Zeci de cosaşi au ascuţit coasele şi au tăiat iarba dintre casele Muzeului de Etnografie din oraş. Iar la final au fost cinstiţi, după obiceiul locului, cu plăcintă şi horincă.
Îmbrăcaţi în straie populare, cosaşii veniţi din comuna Groşi în frunte cu primarul, profesorul şi preotul din sat s-au apucat de treabă imediat ce şi-au ascuţit şi bătut coasele.
"Ne-a fost dor de o clacă. Mai nou, cu mecanizarea nu prea cosim cu coasa, dar a fost bine. Am făcut un pic de treabă", recunoaşte un cosaş.
"I-am invitat pe groşenii de lângă Baia Mare să vină să cosească la noi, la muzeu. Avem vreo 30 de cosaşi, cu femeile care strâng şi împrăştie brazdele", a precizat Monica Mare, directorul Muzeului de Etnografie Baia Mare.
"E un fel de reînviere sub formă patrimonială, muzeală a unui obicei vechi. Oamenii erau mai puţini în sat şi se ajutau reciproc", a explicat Gavril Ardusătan, viceprimarul din Groși.
"Trebuie să fim mai uniţi, să facem mai multe clăci ca să ajutăm oamenii care-s mai bătrâni, care n-au cu cine lucra", spune un cosaş.
În urma cosaşilor, femeile au împrăştiat brazdele proaspăt tăiate.
"Azi am venit cu furca şi să scuturăm brazdele după bărbaţii noştri. Şi am adus în coşeri ciurigăi, pancove, plăcinte."
"La sfârşit, ca de fiecare dată după o muncă serioasă, se lasă cu cântec şi voie bună, cu joc şi chiar seara la un foc de tabără", spune o participantă la eveniment.
Turiştii aflaţi la muzeu au urmărit cu atenţie reconstituirea vechiului obicei al clăcii.
"Oamenii sunt amabili, peisajele sunt frumoase, satele sunt şi ele minunate."
La final, cosaşii au fost invitaţi de gazde la un gulaş preparat chiar în curtea muzeului. "Claca la coasă" se află la cea de-a doua ediţie şi este un eveniment prin care se încearcă perpetuarea acestui obicei din satele româneşti.
Reporter/operator: Kristian Kosa
