Preşedintele Klaus Iohannis a declarat, marţi, că a ajuns la nominalizarea deputatului PSD Gabriel Vlase pentru funcţia de director al SIE după o analiză atentă şi ţinând cont de experienţa şi pregătirea acestuia. Preşedintele a precizat că a fost propunerea sa şi că Vlase a acceptat nominalizarea.
Întrebat cum a ajuns la această nominalizare, preşedintele Iohannis a afirmat: „Printr-o analiză atentă. Am analizat candidaţii posibili şi, ţinând cont de experienţa, expertiza şi pregătirea domnului Vlase, l-am invitat şi i-am spus că analiza a condus la această oportunitate pentru domnia sa. I-am propus şi a acceptat. În această fază suntem acum”.
Chestionat dacă a avut consultări cu liderul PSD chiar şi în urmă cu mai multe luni pe această nominalizare, Klaus Iohannis a replicat: „A fost fix propunerea mea. Nu am avut niciun fel de discuţie cu PSD pe această temă”.
Secretarul general al PSD, Marian Neacşu, a declarat luni că social-democraţii nu au stabilit încă vreun calendar pentru votarea lui Gabriel Vlase la şefia Serviciului de Informaţii Externe, ca urmare a propunerii înaintate săptămâna trecută de preşedintele Klaus Iohannis .
Întrebat despre data la care Parlamentul s-ar putea pronunţa asupra nominalizării lui Gabriel Vlase la şefia Serviciului de Informaţii Externe, Marian Neacşu a răspuns: „În momentul ăsta nu există un calendar. Atâta vreme cât nu am avut o şedinţă de coaliţie ca să stabilim un calendar şi preşedinţii (Liviu Dragnea şi Călin Popescu Tăriceanu - n.r.) nu s-au pus de acord, nu avem”.
El a mai spus că la întâlnirea de luni cu preşedintele PSD, Liviu Dragnea, la care a participat şi Gabriel Vlase, nu ar fi fost discutat un calendar.
La rândul său, Gabriel Vlase a declarat, luni, că a avut o întâlnire cu preşedintele Klaus Iohannis, iar înainte l-a anunţat pe Liviu Dragnea. „Am vorbit şi cu preşedintele partidului. L-am anunţat înainte de a merge la întâlnire cu domnul Iohannis. Hârtia este la Parlament, sunt în proceduri parrlamentare. La decizia celor doi preşedinţi ai Camerelor va intra în dezbateri”, a declarat Gabriel Vlase.
Preşedintele Klaus Iohannis a transmis, joi, o scrisoare preşedinţilor celor două Camere ale Parlamentului, în care propune numirea în funcţia de director al Serviciului de Informaţii Externe a deputatului PSD Petru-Gabriel Vlase. 
Liderul PSD Liviu Dragnea a declarat vineri, la Neptun, referindu-se la nominalizarea lui Gabriel Vlase la SIE, că şi el şi Călin Popescu Tăriceanu au primit o adresă în acest sens de la preşedintele Klaus Iohannis, despre care a spus că „aduce mai multe întrebări decât clarificări". Ironizând declaraţia şefului stattului cu privire la decizia CCR pe tema revocării Laurei Codruţa Kovesi, a adăugat: „O să o citesc până o să înţeleg".
„Bănuiesc că o să mă întrebe presa după aia, o să spun de acuma ca să folosescă alte întrebări. Să vorbesc puţin despre propunerea pentru SIE. Într-adevăr am primit o adresă de la preşedinte, şi eu şi Călin Popescu Tăriceanu, cu o propunere pentru SIE. Şi acuma ca să citez un clasic în viaţă, încerc să îmi aduc aminte. Această adresă aduce mai multe întrebări decât clarificări, o să o citesc până o să înţeleg, poate e nevoie să facem o dezbatere pe această temă, o să vă comunic. Ăsta e răspunsul la întrebarea nerostită cu nominalizarea pentru SIE”, a spus Dragnea.
Preşedintele Senatului, Călin Popescu Tăriceanu, a declarat, duminică, că Gabriel Vlase, nominalizat de preşedintele Klaus Iohannis pentru şefia Serviciului de Informaţii Externe (SIE) este persoana potrivită, spunând că este un om care i-a făcut o impresie bună, în ciuda faptului că vineri s-a declarat surprins de nominalizare. Liderul ALDE a mai explicat faptul că preşedintele şi-a dat seama că, dacă ar fi venit cu o altă propunere, care să nu fie din cadrul Coaliţiei PSD-ALDE, nu ar fi avut nicio şansă să treacă prin Parlament.
Gabriel Vlase este vicepreşedinte PSD, deputat de Bacău aflat la al patrulea mandat şi vicepreşedinte al Camerei Deputaţilor. Conform CV-ului său, este doctor în ştiinţe militare şi informaţii la Academia Naţională de Informaţii (ANI). În 2015, numele lui Vlase apărea în dosarul retrocedărilor ilegale de păduri din judeţul Bacău, în care fostul deputat Viorel Hrebenciuc a fost condamnat, în luna mai a acestui an, la doi ani de închisoare cu executare.
