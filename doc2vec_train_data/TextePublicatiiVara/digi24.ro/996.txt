Mii de persoane din Suedia și-au introdus microcipuri sub piele. Motivul? Pentru a nu mai fi nevoiți să poarte după ei cardurile de identitate, abonamentele la sălile de fitness sau cartelele de acces la locul de muncă.
Potrivit Euronews , aproximativ 3.000 de suedezi și-au implantat microcipuri în ultimii trei ani.
Microcipurile sunt de mărimea unui bob de orez și sunt introduse în dosul palmei cu ajutorul unei seringi.
„Tehnologia este incredibil de convenabilă”, a declarat pentru Euronews Ben Libberton, un microbiolog care lucrează pentru laboratorul MAX IV.
Compania națională feroviară din Suedia a trecut deja la această tehnologie. Călătorii își pot procura bilete încărcate în microcipuri.
CITIȚI ȘI:  8 implanturi la limita dintre om și mașină
Firește, există și reversul medaliei. „Problema principală este manipularea datelor, felul în care ele vor fi stocate. Dacă datele acestea nu sunt securizate și cineva le va fura, atunci nu ai cum să le mai recuperezi”, a avertizat Libberton.
Totuși, de unde această popularitate legată de microcipuri în societatea suedeză? Microbiologul este de părere că la mijloc se află încrederea foarte mare a cetățenilor de care se bucură autoritățile din Suedia.
Anul trecut, compania belgiană de marketing digital NewFusion a stărnit controverse la nivel mondial, după ce a înlocuit cartelele de acces la serviciu cu un  cip implantat angajaților .
Măsura a ridicat numeroase probleme legate de etică, securitate și intimitatea angajaților, însă compania s-a apărat spunând că cipul respectiv conține doar date precum numele și prenumele angajatului, precum și numărul său de telefon.
