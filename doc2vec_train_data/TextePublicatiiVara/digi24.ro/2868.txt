Simona Halep a refuzat să comenteze incidentul de pe Arena Naţională, în care primarul Gabriela Firea a fost huiduită , dar a precizat că a mers la stadion „strict” pentru a împărtăşi cu fanii bucuria de a le arăta trofeul câştigat la Roland Garros.
Tenis, WTA: Turneul de la 's-Hertogenbosch e în direct la Digi Sport 2, în perioada 11-17 iunie
„Eu nu fac politică, nu vreau să spun nimic despre acest lucru. Eu m-am dus pur şi simplu ca să împărtăşesc această bucurie de a arăta trofeul oamenilor care au venit şi pentru ei am răspuns pozitiv invitaţiei, strict pentru ei, atât”, a declarat jucătoarea, potrivit news.ro .
Întrebată dacă a auzit huiduieli pe stadion, Halep a răspuns: „Vorbim despre altceva, vă rog!”.
Ea nu a vrut să comenteze nici caricatura publicată de Charlie Hebdo : „Nu vreau să comentez acest lucru, nu sunt în măsură să zic nimic despre acest lucru”.
Liderul WTA a fost prezent, vineri, la Halep Challenge, o competiţie de hochei care se desfăşoară la patinoarul din Otopeni şi la care participă şi echipa ce îi poartă numele.
Luni seară, aproximativ 20.000 de oameni au fost pe Arena Naţională, unde Simona Halep şi-a prezentat trofeul câştigat la Roland Garros. Halep a venit însoţită de primarul Capitalei, Gabriela Firea, care a fost huiduită de cei din tribune când îi oferea Simonei Halep cheia şi o plachetă. Primarul Capitalei a părăsit Arena Naţională imediat după acest moment.
Publicaţia franceză de satiră Charlie Hebdo a ironizat victoria Simonei Halep la turneul de la Roland Garros publicând sub titlul „O româncă câştigă Roland Garros-ul” o caricatură reprezentând o persoană care ridică trofeul deasupra capului şi spune „Fier vechi, fier vechi”.
