Ministrul de Interne, Carmen Dan, afirmă, referindu-se la cei care pleacă din PSD la partidul lui Victor Ponta, că aceştia întorc spatele partidului şi electoratului, ceea ce reprezintă un gest lipsit de onoare şi cea mai pură definiţie a trădării politice. Ministrul Carmen Dan pare să uite, când formulează definiția trădării politice, faptul că și actualul ei șef de partid, Liviu Dragnea, a ajuns în PSD după ce a fost timp de șase ani membru al PD, șase ani în care a fost ales consilier local și a fost numit prefect al județului Teleorman.
Sursă foto: INQUAM PHOTOS / George Călin
„Ca politician, singurul crez pe care trebuie să îl ai în permanenţă este acela că reprezinţi o masă de oameni care la rândul lor au crezut în tine acordându-ţi votul lor. Ce nu pot să înţeleg însă, este cum simţi tu (acelaşi politician, dar de data asta ca om înainte de orice), să înşeli încrederea oamenilor care te-au votat întorcându-le spatele şi orientându-te spre un alt partid politic. Este cea mai pură definiţie pentru ceea ce se cheamă «trădare politică»! Mă alătur organizaţiilor judeţene PSD din toată ţara şi condamn cu fermitate aceste gesturi de oameni mici!”, arată Carmen Dan, într-o postare pe Facebook.
În opinia sa, decizia celor care au părăsit PSD pentru a se alătura celor care sunt adversari şi care au atacat în permanenţă partidul „nu înseamnă altceva decât un gest lipsit de onoare”.
„Mai ales faţă de cei care ne-au votat, pentru că, doamnelor şi domnilor trădători, dacă pentru mine şi colegii mei este o mare dezamăgire, gestul dumneavoastră rămâne incalificabil pentru cetăţenii care au crezut în dumneavoastră! Trădarea este doar o armă a celor slabi. Istoria o scriu învingătorii!”, subliniază Carmen Dan.
Ea admite că sunt în continuare foarte multe lucruri de reparat, legi de îmbunătăţit, norme de aplicare ale acestor legi care pot fi ajustate, astfel încât să fie redusă birocraţia şi să fie eficientizată administraţia publică, fie că este vorba despre domeniul ordinii şi siguranţei publice, de accesare a fondurilor europene sau de alte lucruri „menite să uşureze viaţa românului”.
„În acelaşi timp însă, sunt la fel de convinsă ca acum 2 ani că echipa din care fac parte vrea şi poate sa facă toate aceste lucruri!”, susţine Carmen Dan.
Vineri, a confirmat plecarea din PSD ex-ministrul Sănătății Nicolae Bănicioiu. Acesta i se alătură lui Victor Ponta în partidul Pro România.
Miercuri, fostul ministru al Turismului Mircea Titus Dobre şi deputatul Gabriela Podaşcă au anunţat că au demisionat din PSD şi s-au înscris în Pro România.
Şi deputatul PSD Marilena-Emilia Meiroşu şi-a anunţat, marţi, în plenul CamereiDeputaţilor, demisia din grupul parlamentar social-democrat, ea urmând să se alăture partidului lui Ponta.
