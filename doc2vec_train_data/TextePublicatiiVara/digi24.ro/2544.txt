Ministrul Muncii Lia Olguța Vasilescu a fost prezentă marți seară în studiourile televiziunii publice unde a vorbit despre declarațiile de luni ale președintelui Klaus Iohannis . 
Foto: Inquam Photos/Octav Ganea
Lia Olguța Vasilescu a spus că președintele României trebuie să respecte prevederile Constituției, în caz contrar acesta putând fi suspendat din funcție. Ministrul Muncii a declarat că PSD nu a luat încă nicio decizie în acest sens.
"Nu știu cât este de relaxat (președintele n.r.). Categoric, în acest moment, pentru că nu a ieșit să spună 'Nu respect decizia Curții Constituționale' nu există un motiv de suspendare, dar dacă termenul, așa cum spuneam, nu va fi rezonabil și nu va aplica această decizie a Curții, atunci cu certitudine va fi posibilă o suspendare pe încălcarea Constituției", a declarat marți seară, la TVR, ministrul Muncii, Lia Olguța Vasilescu. (...) Dacă ne uităm în Constituția României, o să vedem că nu are niciun rol în ceea ce privește revocarea procurorilor. Dumnealui doar trebuie să constate o procedură. Dacă procedura a fost îndeplinită legal sau nu, acest lucru l-a explicat Curtea Constituțională pe peste 100 de pagini și, sigur, domnul Iohannis pricepe mai greu, citește mai greu, încep să fiu îngrijorată, pentru că îmi dau seama că în fiecare săptămână Parlamentul României transmite la Președinție câteva zeci de legi pe care dumnealui trebuie să le contrasemneze. (...) Înainte să ajungem la ce facem, sigur că o să luăm o decizie, dar așteptăm să mai cugete domnul președinte Iohannis, că vedem că mai greu cugetă dumnealui, să prezinte o decizie, sigur, într-un timp rezonabil (...) Așteptăm ca dumnealui să se pronunțe într-un timp rezonabil și, dacă n-o va face, abia în acel moment vom lua o decizie. (...) Președintele României se poate suspenda în măsura în care încalcă prevederile Constituției. Deci este motiv clar de suspendare. Dar, încă o dată, nu este luată niciun fel de decizie până acum în cadrul coaliției de guvernare sau al Partidului Social Democrat. (...), a spus Lia Olguța Vasilescu, în direct la TVR 1 .
