Statul se va împrumuta de patru miliarde de lei la dobânzi de 5%, comparabile cu rata inflației, și cu mult peste orice dobândă oferită de băncile comerciale.
Ministerul Finanțelor Publice lansează prima emisiune de titluri de stat în cadrul Programului Tezaur – ediția Centenar, cu valoare de 1 leu, dobândă de 5% și scadență la cinci ani, destinate exclusiv populației, potrivit unui comunicat al instituției, remis vineri.
Nivelul dobânzii oferit de o bancă comercială la un depozit constituit pe trei ani nu depășește în prezent 3,3% pe an.
Titlurile pot fi cumpărate de către persoanele fizice rezidente care au împlinit vârsta de 18 ani la data efectuării subscrierii, iar veniturile obținute sunt neimpozabile. Spre deosebire, veniturile obținute din dobânzile acordate de bănci la depozite sunt impozabile.
Persoanele fizice pot cumpăra titluri de stat prin următoarele canale de distribuție:
·        în perioada 15 iunie – 06 iulie 2018 de la unitățile operative ale Trezoreriei Statului unde au domiciliul fiscal.
·        în perioada  15 iunie – 05 iulie 2018 prin rețeaua de oficii poștale ale Companiei Naționale Poșta Română, din mediul urban, iar în perioada 15 iunie – 04 iulie 2018 din mediul rural.
Un investitor poate efectua, în cadrul perioadei de subscriere, una sau mai multe subscrieri în cadrul unei emisiuni,  dar valoarea maximă cumulată a acestora nu poate depăși plafonul valoric de 100.000 lei, pentru subscrierile realizate intermediul unităților operative ale Trezoreriei Statului și respectiv de 100.000 lei pentru subscrierile realizate prin subunitățile poștale din rețeaua Companiei Naționale ”Poșta Română” S.A.
Titlurile de stat sunt în forma dematerializată, nu pot fi răscumpărate înainte de scadență, sunt netransferabile și nu se tranzacționează. Dobânda este anuală, plătibilă la termenele din prospectul de emisiune.
În cazul decesului, dreptul de proprietate asupra titlurilor de stat se transferă moștenitorilor, care prezintă documentele legale ce atestă calitatea de moștenitori.
Ministrul de Finanțe, Eugen Teodorovici laudă emisiunea de titluri.
”Emisiunea de titluri de stat CENTENAR pune în prim plan investitorul român și îi asigură o dobândă neimpozabilă mai bună decât cele oferite la depozitele bancare. Statul garantează 100% sumele depuse, dobânzile aferente și este corect să plătească pentru titlurile de stat destinate populației la fel cum plătește și pentru cele destinate pieței financiare.” a precizat Eugen Teodorovici, ministrul finanțelor publice.
Emiterea titlurilor de stat pentru populație va continua și în lunile următoare, posibil și cu alte maturități care urmează a fi stabilite în funcție de evaluarea interesului pentru această primă emisiune, până la consumarea plafonului anual stabilit pentru anul 2018 la un nivel indicativ de 4 miliarde lei.
