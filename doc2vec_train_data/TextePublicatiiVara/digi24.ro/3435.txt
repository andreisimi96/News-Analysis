Peste 100 de activităţi le sunt oferite participanţilor la ediţia din acest an a Zilelor Sfântului Ladislau. Evenimentul a debutat luni seara cu o gală la care au participat sute de etnici maghiari din România și Ungaria. Dezvelirea statuii lui Rhedey Lajos în Parcul Bălcescu a fost urmată de un spectacol susţinut la Teatrul "Regina Maria" de Ansamblul Folcloric de Stat din Ungaria.
Edilii din Oradea şi Debreţin s-au referit la importanţa acestei sărbători pentru cele două oraşe.
"Pot să zic cu tărie că și locuitorii din Debrețin cunosc și iubesc acest eveniment și asta face mai puternică relația dintre cele două orașe", a precizat Szabolcs Komolay, viceprimarul orașului Debrețin.
"Fără să-i știe mulți orădeni, membri ai comunității maghiare, pe o parte din ei îi văd aici în primele rânduri, au contribuit ca acest proiect să se dezvolte an de an și de la o sărbătoare mai mică, Zilele Sfântului Ladislau să fie o sărbătoare mare, o sărbătoare nu numai a comunității maghiare, ci a tuturor orădenilor", a declarat Ilie Bolojan, primarul Oradei.
De la concursuri, jocuri şi degustări de vin până la concerte şi lansări de carte, organizatorii promit o săptămână plină de evenimente pentru toate gusturile.
"Zilele următoare o să avem aproximativ 100 de programe, mai ales în zilele de vineri, sâmbătă și duminică ale săptămânii. Încercăm să satisfacem toate cerințele, atât ale copiilor, a familiilor și a celor doresc o distracție sau doresc ceva cultură", explică Gyula Zatyko, organizator.
Evenimentele din cadrul Zilelor Sfântului Ladislau se vor încheia duminică, 24 iunie, cu un concert al unui artist din Ungaria.
Reporter: Bianca Firezar
