AP&colon; De ce i-a trimis Kim Jong Un o scrisoare atât de mare lui Trump&quest;
AP&colon; De ce i-a trimis Kim Jong Un o scrisoare atât de mare lui Trump&quest;
Liderul nord-coreean Kim Jong Un, care a forţat nota recurgând la ameninţări şi lăudăroşenie în încercarea de a obţine securitate şi beneficii economice pentru ţara sa de pe urma programului nuclear nord-coreean, a devenit notoriu prin plicurile sale, scrie agenția The Associated Press, citată de News.ro.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Preşedintele american Donald Trump a declarat vineri că summitul său incert cu Kim este din nou în cărţi. El a făcut acest anunţ la finalul unei întâlniri cu un emisar nord-coreean de rang înalt, la Casa Albă, care i-a adus o scrisoare personală de la Kim, într-un plic alb, aproape la fel de mare cât un ziar îndoit.
Trump nu a dezvăluit încă ce scrie în scrisoare, însă a părut fericit să o primească. El apare într-o fotografie rânjind în timp ce ţine scrisoarea, alături de Kim Yong Chol, oficialul nord-coreean de cel mai înalt rang aflat în vizită la Casa Albă în ultimii 18 ani, pozând în Biroul Oval în faţa portretului lui Thomas Jefferson.
Fotografia a devenit virală pe reţele de socializare, unde circulă tot felul de teorii despre motivul care l-a determinat pe Kim să-i trimită lui Trump o scrisoare comic de supradimensionată.
Oare crede Kim că Trump îi împărtăşeşte gustul pentru gesturi măreţe şi lucruri grandioase?
După ce s-au insultat reciproc şi s-au ameninţat luni de zile cu războiul, şi-a dat, oare, Kim seama că l-ar putea influenţa pe Trump făcând apel la egoul său - ceea ce preşedintele sud-coreean Moon Jae-in a părut să încerce în aprilie, când a susţinut în mod deschis o candidatură a miliardarului republican la Nobelul pentru Pace?
Nimeni din afara Coreei de Nord nu cunoaşte, probabil, adevăratul motiv al dimensiunii scrisorii. S-ar putea ca pur şi simplu aşa să-i placă lui Kim.
Moon, care a promovat puternic negocieri în dosarul nuclear între Trump şi Kim, a primit o scrisoare de dimensiuni asemănătoare de la Kim, în februarie, în timpul Jocurilor Olimpice (JO) de Iarnă, în care acesta şi-a exprimat dorinţa organizării unui summit intercoreean.
Scrisoarea lui Kim adresată lui Moon i-a fost livrată personal preşedintelui sud-coreean de către sora liderului nord-coreean, care a asistat la JO ca emisar special. Scrisoarea a fost trimisă într-un dosar albastru, cu un sigiliu aurit.
Analiştii spun că gestul în sine de a trimite o scrisoare face parte din măsurile pe care Phenianul le întreprinde foarte atent, cu scopul de a-l prezenta pe Kim drept un om de stat internaţional legitim, rezonabil şi capabil să negocieze soluţii şi să încheie acorduri.
După un 2017 provocator, în care inginerii săi au testat un presupus focos termonuclear şi rachete cu rază lungă de acţiune ce ar putea ţinti oraşe din America, Kim s-a angajat într-o serie de activităţi diplomatice în ultimele luni, în ceea ce pare să fie o încercare de a ieşi din izolare şi a obţine o relaxare a sancţiunilor care distrug economia ţării.
Încercând să-şi comunice voinţa de a adopta normele diplomatice occidentale, Phenianul depune eforturi considerabile de a fi egalul Washingtonului şi Seulului, apreciază Yang Moo-jin, un profesor de la Universitatea de studii nord-coreene din Seul.
Vizita lui Kim Yong Chol la Washington reprezintă un răspuns clar la vizita secretarului de Stat american Mike Pompeo în capitala nord-coreeană - în două rânduri în ultimele săptămâni -, în cadrul unor negocieri în vederea pregătirii summitului dintre Trump şi Kim.
La fel, scrisoarea adresată lui Trump de Kim ar fi răspunsul la scrisoarea trimisă de șeful Casei Albe liderului nord-coreean pe 24 mai, prin care a suspendat temporar foarte aşteptata reuniune, afirmă Yang.
În această scrisoare, tipărită pe documente cu antetul Casei Albe, Trump a anunţat pe un ton neobişnuit de călduros şi prietenos că anulează summitul din cauza unor declaraţii dure ale Phenianului vizând oficiali americani. Însă el l-a invitat pe Kim să nu ezite să-l sune ori să-i scrie.
Phenianul a răspuns neobişnuit de conciliant scrisorii lui Trump, iar un diplomat de rang înalt, Kim Kye Gwan, a afirmat într-un comunicat că Nordul „apreciază mult” voinţa lui Trump ca summitul să aibă loc, catalogând-o drept o „decizie îndrăzneaţă, pe care niciun alt preşedinte american n-ar fi îndrăznit” s-o ia. Doar câteva ore mai târziu, Trump anunţa că summitul ar putea să aibă loc.
Scrisoare trimisă de Kim lui Trump vineri probabil că este scrisă în limba adjunctului ministrului său de Externe, apreciază Koh Yu-hwan, un expert în Coreea de Nord de la Universitatea Dongguk din Seul.
„Kim ar începe prin a lăuda leadershipul lui Trump şi decizia sa îndrăzneaţă de a construi un summit”, preconizează Koh, care este totodată un consilier politic al preşedintelui sud-coreean.
„El ar vorbi apoi despre denuclearizare, despre încetarea osilităţii şi normalizarea relaţiilor între cele două ţări”, apreciază universitarul.
Din cauza caracterului direct şi greutăţii oficiale pe care le au, Kim poate considera scrisorile personale drept un mijloc important de comunicare cu lideri ai unor ţări cu care Nordul nu a avut niciodată relaţii apropiate, consideră Koh.
Acest lucru îl deosebeşte pe Kim de tatăl şi bunicul său, care nu au fost adepţi ai diplomaţiei scrisorilor şi care şi-au limitat schimbul de scrisori şi telegrame la Beijing, aliatul lor tradiţional, iar în mai mică măsură la Moscova.
Nu se știe dacă vicemareşalul nord-coreean Jo Myong Rok a adus o scrisoare din partea defunctului Kim Jong Il atunci când s-a întâlnit cu fostul preşedinte american Bill Clinton la Casa Albă, în 2000.
