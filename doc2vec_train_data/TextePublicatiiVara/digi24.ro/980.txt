Adrenalină la zeci de metri înălţime, pe un perete aproape vertical. Este senzaţia trăită de căţărătorii care au participat zilele acestea la Lazuri Climbing Fest în judeţul Bihor. Printre participanţi s-a numărat şi Horia Colibăşanu, dar şi sportivi din toată ţara şi din străinătate. Toţi s-au declarat fascinaţi de frumuseţea locurilor.
Zeci de căţărători din toată ţara au venit să încerce pentru prima dată traseele amenajate pentru ei în comuna Roşia din Bihor. Căţărarea pe munte este un sport în echipă, în care viaţa celui de pe munte depinde de cel de la sol.
"În momentul în care cade în coardă, acesta se blochează, iar la coborâre tragem de această manetă şi îl tragem încet, în jos."
"Destul de frumos, e foarte cald şi pentru începutul zilei e destul de greu."
La eveniment a participat şi un grup de studenţi străini de la faculatea de Medicină din Cluj Napoca. Toţi s-au declarat fascinaţi de zonă.
"Locuim în Cluj, facem facultatea acolo, suntem la Medicină şi ne place la toţi foarte mult România. Este o ţară superbă, incredibilă", spune Luca DiNatale, student la Medicină.
"Zona este una impresionantă. Sunt 48 de trasee de escaladă adunate într-un singur loc, ceea ce va face aceasta zona una foarte atractivă", susţine Răzvan Dumbravă, manager de proiect din partea Agenţiei de Management al Destinţiei Bihor.
"Am lucrat din octombrie până în mai. A fost o zonă foarte largă şi am avut de lucru. Pentru această zonă şi pentru acest festival de escaladă s-a lucrat intens", explică Nicoleta Caciora, căţărător.
La prima ediţie a festivalului a luat parte şi alpinistul Horia Colibăşanu, proaspăt întors dintr-o expediţie în Himalaya, în care a încercat să deschidă o nouă rută de urcare spre Everest. "Nu am reuşit să ajungem până pe vârf, dar am căpătat multă experienţă şi sperăm să pornim din nou la drum anul viitor şi să ajungem până la capăt."
Pe lângă mişcare, participanţii au gustat şi din produsele locale.
"Plăcintă cu brânză şi mărar, cu brânză, plăcintă cu dulceaţă, clătite. Ţuică, miere de albine, caş", enumeră Florica Uşvat, localnică.
"Am şi eu amintiri în coardă şi ştiu nevoile lor, dacă îi dor muşchii, dacă au răni la mâini. Cremele mele sunt realizate din ceară de albine şi gălbenele şi tot ce ne oferă natura", spune Andrada Tempelean, producător de cosmetice bio.
Lazuri Climbing Fest este o tabără de escaladă organizată în munţii Pădurea Craiului din Bihor, organizată de mai multe asociaţii şi ONG-uri de turism.
Reporter: Bogdan Băcilă
