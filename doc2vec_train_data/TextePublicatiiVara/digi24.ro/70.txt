Puterea de cumpărare a românilor a înregistrat cea mai mare creştere la nivel european în 2017, arată o analiză a unei firme de cercetare. Cu salariile majorate, oamenii au mers mai des la cumpărături, unde au pus în coş produse mult mai scumpe. În aceste condiţii, persistă decalajul între noi şi alte state europene în ceea ce priveşte bunăstarea populaţiei.
„Oamenii cumpără pentru că trebuie să mănânce”, spune o femeie aflată la cumpărături.
- Venitul dvs a crescut în ultimele luni?
- A crescut, dar nu mare lucru să zici că ia uite ce bine o ducem.
România a înregistrat anul trecut un avans de 7,8 la sută al puterii de cumpărare şi este pe primul loc în rândul statelor europene. Totuşi, nominal, sumele cheltuite sunt printre cele mai mici din Europa – 4. 556 de euro pe cap de locuitor. Adică de trei ori mai mici faţă de media europeană, potrivit unui studiu al unei firme de cercetare. Situaţia este asemănătoare celei din Bulgaria, de exemplu.
„Nu cred că mai avem cele mai mici salarii din UE, pentru că anumite categorii de persoane au salariile mai mari, dar ca medie de țară, până la urmă, este una neplacută. Cumpărăm prea multe bunuri din import, crește cursul valutar, produsele trebuiesc plătite la prețuri mari în lei, firmele își vor recupera banii de la consumatori”, explică Adrian Bența, consultant fiscal.
„Măresc și prețurile o dată sau de două ori, vii cu un milion, iei puțin față de cum luai înainte”, spune clienta unui supermarket.
Consumatorii au fost nevoiți să dea mai mulți bani pentru aceleași produse în multe țări din Europa de Est, inclusiv la noi.
„Uitați, le iau așa, o pară pe zi pentru soț. Iau strictul necesar, nimic mai mult”, mărturisește o pensionară.
„În general, produsele de import, roșiile, peștele a crescut, foarte mult, un somon este 70 de lei, era 40, da, în urmă cu un an, foarte mult! Cartofii față de anul trecut au crescut, erau 2 lei, acum la reducere sunt 2,89 lei”, a constatat un cumpărător.
România a avut o inflație de 1,3% anul trecut, sub media europeană. Anul acesta, situaţia s-a schimbat drastic şi inflaţia a „mâncat” din veniturile românilor. În primul trimestru, rata anuală a fost de 5 la sută.
Roxana Vântu, jurnalist Digi24: Majorările de salarii sunt topite de inflaţie. Cel mai mult s-au scumpit fructele proaspete - cu 14 procente. Dintr-un kg de mere am rămas cu doar 3 mere dacă vrem să dăm aceiaşi bani ca anul trecut. La citrice avem o creştere de preţ de 11 la sută, din 4 bucăţi de grepfruit renunţăm la una.
De altfel, valoarea bunurilor de larg consum cumpărate de români a urcat cu 13 la sută în primul trimestru al acestui an, iar volumul cumpărăturilor cu 7,4 la sută.
