Actorul Morgan Freeman, premiat cu Oscar pentru rolul secundar din „Million Dollar Baby” (2004), a răspuns acuzaţiilor de hărţuire sexuală formulate de opt femei, printr-o scrisoare, în care afirmă că nu a creat niciodată un mediu de lucru nesigur şi că este „devastat” că viaţa lui riscă să fie distrusă într-o clipită, transmite News.ro.
Prin agentul lui, Stan Rosenfield, actorul a spus: „Sunt devastat că 80 de ani ai mei riscă să fie distruşi într-o clipită, de articolele apărute joi în presă. Toate victimele agresiunilor şi hărţuirilor merită să fie auzite. Şi noi trebuie să le ascultăm. Dar nu este corect să compari incidente îngrozitoare de agresiune sexuală cu umor sau complimente deplasate”.
El a continuat: „Recunosc că sunt o persoană care simte nevoia să încerce să facă femeile - şi bărbaţii - să se simtă apreciaţi şi confortabil în preajma mea. Astfel, deseori încerc să glumesc şi să complimentez femeile - ceea ce am crezut că este un mod amuzant”.
„Este clar că nu mereu am găsit modul pe care îl intenţionam şi din acest motiv m-am scuzat joi şi voi continua să o fac oricui aş fi putut supăra, chiar dacă neintenţionat”.
În final, Freeman a dorit să clarifice: „Nu am creat un medii de lucru nesigure. Nu am agresat femei. Nu am oferit locuri de muncă sau avansare în schimbul favorurilor sexuale. Orice sugestie că aş fi făcut aşa este complet falsă”.
CNN a dezvăluit joi acuzaţiile mai multor femei la adresa lui Morgan Freeman - hărţuire sexuală şi comportament indecent. El a negat, în aceaşi zi, spunând că „oricine mă cunoaşte sau a lucrat cu mine ştie că nu sunt o persoană care ar jigni intenţionat sau care ar face cu bună ştiinţă pe cineva să se simtă stânjenit”.
Actorul a cerut să fie iertat de oricine s-a simţit nerespectat sau inconfortabil, aceasta nefiind intenţia sa.
Morgan Freeman este actor şi producător de film, născut pe 1 iunie 1937, în Memphis, Stele Unite ale Americii. A jucat în peste 100 de producţii cinematografice şi de televiziune, între care „Şoferul doamnei Daisy/ Driving Miss Daisy” (1989), „Închisoarea îngerilor/ The Shawshank Redemption” (1994), „Se7en” (1995) şi „O fată de milioane/ Million Dollar Baby” (2004). Pentru acesta din urmă a primit şi premiul Oscar la categoria „cel mai bun actor într-un rol secundar”. A primit alte patru nominalizări la premiile Academiei de film americane şi, în 2012, premiul Cecil B. DeMille, la gala Globurilor de Aur.
Pentru rolul din „Şoferul doamnei Daisy”, Morgan Freeman a primit trofeul Ursul de Aur, la Festivalul de Film de la Berlin, şi un Glob de Aur.
În ultimii ani, Morgan Freeman a jucat, între altele, în peliculele din trilogia „Batman” regizată de Christopher Nolan şi în filmul „Neînfrânt/ Invictus” (2009), de Clint Eastwood. În 2018, el a fost recompensat pentru întreaga carieră la gala premiilor Sindicatului actorilor americani (Screen Actors Guild / SAG). Acum, sindicatul a anunțat că  Morgan Freeman ar putea pierde premiul SAG pentru întreaga carieră .
