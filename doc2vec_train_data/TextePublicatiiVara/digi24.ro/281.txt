Mașinile alimentate cu hidrogen au ajuns pentru prima dată la noi în țară, la Timișoara. Autoturismele cu pile de combustie și hidrogen sunt prietenoase cu mediul înconjurător, au o autonomie de 500 de km și sunt complet silențioase. Timișorenii curioși au primit un test drive. Încântați spun că ar cumpăra un astfel de autovehicul, dacă România ar avea şi o stație de încărcare cu hidrogen. 
Mașinile electrice alimentate cu hidrogen sunt silențioase și prietenoase cu mediul înconjurător. Singura emisie pe care o au autoturismele este apa.
 ”O mașină alimentată cu hidrogen , folosește hidrogen să producă electricitatea care pune în mișcare roțile. Avantajul unui astfel de autoturism este că poți să conduci distanțe lungi. Poți să călătorești 700-800 de km cu un rezervor plin și cel mai important este că poți să îi faci plinul în 3 minute, exact ca o mașină normală, care funcționează pe motorină sau benzină”, a declarat Bart Biebuyck, director executiv FHC JU.
Cele două autoturisme ecologice au ajuns în Timișoara în cadrul unui turneu european, care a început la Bruxelles. În orașul de pe Bega, inclusiv primarul s-a plimbat cu mașina viitorului.
 ”Stați să vedem în spate cum e... Atenție! Atenție! E ciudat că nu simți absolut niciun zgomot”, a spus Nicolae Robu, primar.
Costul unui autoturism alimentat cu hidrogen se ridică la 70 de mii de euro. Mașinile sunt produse de două companii diferite, Hyundai și Toyota, în serie limitată.
În funcție de țara în care se face alimentarea, costurile unui plin cu hidrogen se ridică la 40 de euro. În România nu există nicio stație de alimentare cu hidrogen.
 ”Undeva în 2019-2020 trebuie dezvoltat așa ceva.  Practic aici o să fie 3 actori. E tehnologia care o vedeți, cetățeanul care plătește și politicianul care vrea să implementeze. Practic în acest triunghi, dacă o piesă e defectă, ecuația e înmulțită cu zero. Toți trebuie să dim activi”, a declarat Ioan Iordache,  reprezentant Aso. Hidrogenului din România.
De la Timișoara, mașinile cu hidrogen se vor îndrepta spre Bulgaria.
reporter: Mihaela Crețu/ operator: Dan Petcu
