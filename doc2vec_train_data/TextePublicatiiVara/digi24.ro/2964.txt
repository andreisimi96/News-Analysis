O judecătoare federală a anulat cauţiunea de 10 milioane de dolari a fostului director de campanie al lui Donald Trump, Paul Manafort şi l-a trimis la închisoare pentru acuzaţiile de influenţare a martorilor aduse de procurorul special Robert Mueller, scrie CNBC.
„Nu pot să mă prefac că nu văd felurile în care Manafort a abuzat de încrederea tribunalului”, a declarat judecătoarea Amy Berman Jackson.
„Nu suntem la şcoală. Nu pot să îi confisc telefonul”, a adăugat Jackson, respingând sugestia avocatului lui Manafort, Richard Westling, de a-i interzice să mai contacteze potenţiali martori.
Jackson a declarat că deşi nu există „nicio dovadă că Manafort ar putea reprezenta o ameninţare la adresa vreunei persoane”, el ar putea afecta „justiţia şi integritatea sistemului judiciar”.
Manafort a părăsit apoi sala de judecată şi s-a îndreptat către o celulă, fără să fie încătuşat.
Procurorul a susţinut că Manafort reprezintă un pericol public deoarece este probabil că va comite noi infracţiuni.
