O jurnalistă de la o televiziune locală din Siberia a fost concediată după ce a dilvulgat într-un interviu că, într-o grădiniță, copiii au trebuit să jure într-un cântecel loialitate până la moarte liderului de la Kremlin, Vladimir Putin.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Pe 24 mai, la o serbare a grădiniței Nr. 68 din orașul Nizhnevartovsk, copiii au fost surprinși într-o filmare intonând un cântec de propagandă compus de Viaceslav Antonov pentru președintele Vladimir Putin - Unchiule Vova, suntem cu tine.
Clipul a fost postat pe Instagram .
Cântecul are deja la activ o serie de scandaluri în Rusia de la momentul lansării, toamna trecută, printr-un videoclip în care mai mulți școlari din Volgograd cântă îmbrăcați în uniforme de poliție, transmite Radio Europa Liberă .
Videoclipul a fost realizat la inițiativa Annei Kuviciko, deputată a partidului de guvernământ Rusia Unită.
Jurnalista Aleksandra Terikova, de la postul local de televiziune N1, a cărei fiică se afla în corul de copii, a atras atenția asupra cântecului intonat la serbare, ca răspuns la o întrebare pusă de Radio Europa Liberă.
În replică, directorul general al televiziunii, Rinat Karimov, a hotărât să o demită pe Terikova, reproșându-i faptul că are „ambiții politice”.
Redactorul-șef al televiziunii, Liudmila Kozlova, a confirmat demiterea jurnalistei, însă a menționat că la mijloc nu se află o comandă politică, ci faptul că Terikova a încălcat politicile companiei, apărând „public cu o poziție politică în numele N1”.  
Printre versurile șocante ale cântecului, unul dintre ele face referire la sacrificiul suprem în numele patriei: „Deși ar trebui să fie pace pe Pământ, de vom fi chemați de comandant la bătălia finală, Unchiule Vova, suntem cu tine!”.
„M-am opus spectacolului, altfel nu aș fi postat clipul”, a precizat Aleksandra Terikova pentru Radio Europa Liberă, adăugând că serbarea a avut toate ingredientele „sectare” de propagandă ale „tineretului lui Hitler”.
