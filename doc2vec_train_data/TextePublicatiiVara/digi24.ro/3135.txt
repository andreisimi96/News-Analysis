Un pompier din Satu Mare a intervenit salvator în cazul unei femei care a căzut cu bicicleta. Plutonierul adjunct Tiberiu Czier, din cadrul Detașamentului de Pompieri Satu Mare, i-a aplicat victimei un guler cervical şi a asistat-o până la sosirea echipajului SMURD.
foto: ISU Satu Mare
Incidentul s-a produs vineri dimineaţa, înainte de ora 10. În timp ce conducea pe o stradă din municipiul Satu Mare, în zona Burdea, plutonierul adjunct Tiberiu Czier a observat o femeie căzută pe şosea și o bicicletă răsturnată.
Imediat a pus maşina personală astfel încât victima să nu fie lovită şi i-a acordat victimei primul ajutor. În acelaşi timp i-a cerut unui trecător să sune de urgență la 112.
“Până la sosirea ambulanței, Tiberiu a efectuat evaluarea primară a victimei și a aplicat un guler cervical, pe care declară că îl are permanent în mașină, ca și dotare suplimentară a trusei medicale obligatorii. A susținut apoi capul victimei (o persoană de sex feminin, în vârstă de aproximativ 54 de ani) până la sosirea echipajului medical SMURD, care a preluat pacienta și a transportat-o la Unitatea de Primiri Urgențe Satu Mare”, a transmis maiorul Adriana Pop, purtătorul de cuvânt al ISU Satu Mare.
Editor web: Adrian Laboş
