Fostul prefect al judeţului Galaţi Emanoil Cătălin Bocăneanu a fost condamnat definitiv miercuri la opt de închisoare pentru mai multe fapte de corupţie, într-un dosar în care a fost trimis în judecată de către procurorii DNA în 2014, relatează News.ro. 
Emanoil Cătălin Bocăneanu a fost condamnat, definitiv la o pedeapsă de opt ani de închisoare, în urma deciziei Curţii de Apel Galaţi, care a respins apelurile formulate la sentinţa dată de Tribunalul Galaţi în noiembrie anul trecut.
Astfel, Bocăneanu a primit o condamnare de opt ani de închisoare pentru participaţie improprie la abuz în serviciu în formă continuată, trafic de influenţă în formă continuată, instigare la abuz în serviciu în formă continuată,  instigare la infracţiunea de folosire de informaţii ce nu sunt destinate publicităţii şi delapidare, iar decizia este definitivă.
În acest dosar, el a fost trimis în judecată în februarie 2014.
În noiembrie 2013, Bocăneanu, la acea vreme prefect al judeţului Galaşi, a fost arestat preventiv.
Potrivit DNA, Bocăneanu a ameninţat o persoană din conducerea Direcţiei Judeţene pentru Evidenţa Persoanei Galaţi şi a făcut presiuni asupra acesteia pentru a o determina să accepte angajarea în instituţie a unei anumite persoane, o prietenă a soţiei inculpatului. Pentru a asigura câştigarea concursului de angajare a persoanei respective, Bocăneanu l-a determinat pe Tudorel Chirnoagă, preşedintele comisiei de concurs, să-i remită acesteia subiectele prin intermediul unei alte persoane, Bogdan-Valentin Topală, înainte de susţinerea concursului.
De asemenea, în cursul anului 2013 prefectul de atunci a făcut demersuri astfel încât să se asigure că o anumită firmă care avea un contract cu Direcţia Judeţeană pentru Evidenţa Persoanei Galaţi va primi contravaloarea contractului, în condiţiile în care nu Prefectura Galaţi gestiona fondurile acestei unităţi, ci Consiliul judeţean Galaţi.
"În schimbul demersurilor făcute, Bocăneanu Emanoil Cătălin a pretins firmei respective montarea unor produse (cadă pentru duş, baterie duş), bunuri despre care a solicitat să nu apară pe devizul de lucrări şi a pretins şi o sumă de bani din contravaloarea contractului, bani pe care urma să-i primească după virarea contravalorii contractului în contul firmei executante.
Cu ocazia derulării concursului pentru ocuparea funcţiei de inspector şef al Inspectoratului Judeţean pentru Situaţii de Urgenţă Galaţi, inculpatul Bocăneanu Emanoil Cătălin, în calitate de membru al comisiei, s-a implicat activ în sprijinirea unui candidat pentru ca acesta să fie declarat câştigător în urma concursului care s-a desfăşurat în luna august 2013.
Totodată, inculpatul Bocăneanu Emanoil Cătălin l-a determinat pe un alt candidat din cadrul Inspectoratului Judeţean pentru Situaţii de Urgenţă Ialomiţa să nu-şi valorifice corect cunoştinţele în vederea ocupării funcţiei pentru care candida. Anterior, inculpatul Bocăneanu Emanoil Cătălin, fiind deja prefect al judeţului Galaţi, primise în repetate rânduri, de la candidatul pe care l-a sprijinit, produse alimentare şi băuturi", arătau procurorii DNA.
DNA l-a mai acuzat pe Bocăneanu că în perioada 2012 – 2013, în calitate de prefect, a determinat angajaţi ai Direcţiei Judeţene pentru Evidenţa Persoanei Galaţi să-i prelungească unei angajate a unităţii suspendarea din activitate, sens în care, în mod repetat a primit de la aceasta sume de bani prin intermediul fiicei ei.
În cursul anului 2013, la solicitarea lui Bogdan Topală, Bocăneanu a intervenit, în două situaţii pe lângă pe lângă ofiţeri ai Poliţiei Rutiere Galaţi, astfel încât subordonatul său să fie sancţionat doar cu avertisment pentru depăşirea limitei de viteză, pentru neacordarea de prioritate la trecerea de pietoni, respectiv să i se înlăture sancţiunea de suspendare a permisului de conducere.
"În perioada august – septembrie 2013, şi-a exercitat prerogativele conferite de funcţia deţinută, traficându-şi influenţa pentru a-i asigura unui administrator de societăţi comerciale accesul la conducerea Direcţiei Regionale de Finanţe Galaţi, pentru rezolvarea unor probleme ale firmelor, primind pentru aceste intervenţii, în repetate rânduri, produse alimentare.
În interesul aceluiaşi administrator, inculpatul Bocăneanu Emanoil Cătălin a contactat în mod repetat o persoană din conducerea unei unităţi siderurgice, în scopul asigurării desfacerii de produse pe platforma combinatului, acceptând şi primind diverse produse alimentare în schimb.
În perioada august-octombrie 2013, pe fondul reorganizării structurilor judeţene ale Finanţelor Publice, inculpatul Bocăneanu Emanoil Cătălin, folosindu-se de prerogativele conferite de funcţia deţinută, a exercitat intervenţii repetate pe lângă un factor de decizie, în scopul asigurării menţinerii în funcţii a patru persoane, în condiţiile în care au fost vătămate alte persoane care îndeplineau condiţiile legale pentru ocuparea acelor posturi. Totodată, potrivit DANA, în perioada 2012 - 2013, el a impus unei persoane cu funcţie de conducere din subordine ca, pentru interesul său propriu, să achiziţioneze din banii Direcţiei judeţene pentru Evidenţa Persoanei Galaţi, mai multe bunuri", mai spun procurorii DNA.
