RAAPPS va suporta cheltuielile de întreţinere şi taxele şi impozitele pentru imobilele în care locuiesc preşedinţii CCR, CSM, ICCJ, Curţii de Conturi şi Academiei Române, potrivit unei ordonanţe de urgenţă adoptate miercuri de Guvern , care motivează acordarea acestor facilităţi prin importanţa deosebită şi rolul acestor funcţii.
”Această OUG se referă în principal la reactualizarea tarifelor pentru închirierea imobilelor RAAPPS. Legislaţia era din 2008. (...) Principala modificare se referă la faptul că sucursalele care administrează imobilele RAAPPS pot stabili tarifele, le pot reactualiza în funcţie de evaluarea unor experţi independenţi. (...) S-a luat decizia pentru a exista similitudinea legislativă în ceea ce priveşte anumite persoane care ocupă funcţii importante în statul român de demnitate publică înaltă să beneficieze de aceleaşi facilităţi - preşedintele Academiei Române, preşedintele ICCJ, preşedintele Curţii de Conturi, preşedintele CCR. S-a luat această decizie având în vedere că ocupă funcţii în statul român de înaltă demnitate publică şi să beneficieze ca şi celelalte persoane care au funcţii similare de aceleaşi prevederi legale”, a explicat purtătorul de cuvânt al Guvernului adoptarea acestei OUG.
Noile tarife vor putea fi aplicate însă doar pentru persoanele fizice care nu se află în categoriile care beneficiază de reglementări speciale.
Astfel, ordonanţa stabileşte că: ”Tarifele de închiriere a spatiilor din imobilele aflate în proprietatea publică sau privată a statului si in administrarea Regiei Autonome Administraţia Patrimoniului Protocolului de Stat, atribuite către persoane fizice, altele decât categoriile care beneficiază de reglementări ale unor legi speciale, se stabilesc de către sucursala care administrează imobilul, cu aprobarea consiliului de administraţie al regiei, pe criterii de eficienţă economică, si vor include obligatoriu contravaloarea amortizării imobilului, a amortizării investiţiilor proprii RAAPPS, a impozitelor şi taxelor locale, a unei cote de reparaţii efectuate la imobil, a asigurării obligatorii a imobilului, a altor cheltuieli înregistrate în contabilitatea regiei cu imobilul respectiv, precum şi a unei cote de profit”.
Guvernul motivează, în actul normativ, acordarea respectivelor facilităţi prin rolul deosebit al unor funcţii: ”Având în vedere importanţa deosebită şi rolul funcţiilor de preşedinte al Curţii Constituţionale, preşedinte al Înaltei Curţi de Casaţie şi Justiţie, preşedinte al Curţii de Conturi, preşedinte al Consiliului Superior al Magistraturii şi preşedinte al Academiei Române, se impune crearea cadrului legal pentru ca persoanele care ocupă aceste funcţii să beneficieze de reşedinţe oficiale din cadrul fondului locativ de protocol şi bunuri mobile aflat în domeniul public al statului şi administrarea Regiei Autonome «Administraţia Patrimoniului Protocolului de Stat». Cheltuielile de întreţinere pentru energie, gaze, apă, canal, amortizarea şi uzura mijloacelor fixe şi obiectelor de inventar, taxele şi impozitele pe clădiri şi terenuri aferente utilizării reşedinţei oficiale se vor suporta din fondurile regiei”.
În plus, ”costurile serviciilor solicitate de către beneficiari, altele decât cele suportate din fondurile R.A.-A.P.P.S., vor fi plătite de către instituţiile în care îşi desfăşoară activitatea persoanele beneficiare, în baza unor contracte de prestări de servicii încheiate cu R.A.-A.P.P.S., cu încadrarea în prevederile bugetare anuale aprobate instituţiilor cu această destinaţie, prin legea bugetară anuală”.
Foştii şefi de stat însă îşi vor suporta cheltuielile: ”Pentru reşedinţele oficiale atribuite persoanelor care au avut calitatea de şef al statului roman, R.A.-A.P.P.S. va încheia cu persoanele beneficiare contracte de folosinţă gratuită şi contracte de prestări de servicii cu privire la cheltuielile de întreţinere pentru energie, gaze, apă, canal, amortizarea şi uzura mijloacelor fixe şi obiectelor de inventar. Aceste contracte operează permanent, indiferent dacă imobilele în cauză sunt sau nu sunt utilizate, iar cheltuielile aferente utilizării reşedinţei oficiale se suportă de către persoanele beneficiare”.
Totodată, se precizează că pot beneficia de locuinţe de protocol, la cerere, cu plata chiriei prevăzute de lege, persoanele care îndeplinesc următoarele funcţii publice: vicepreşedinţi ai Senatului şi ai Camerei Deputaţilor, miniştri şi asimilaţi ai acestora, precum şi preşedintele Consiliului Legislativ şi Avocatul Poporului.
