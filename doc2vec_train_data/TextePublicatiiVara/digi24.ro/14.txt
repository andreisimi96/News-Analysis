Mare iubitor al cultului personalității, președintele Tukmenistanului nu suportă ideea că poporul său s-ar putea șterge, după ce folosește toaleta, cu... fotografia sa. Ca urmare, polițiștii din Turkmenistan au primit ordin să inspecteze toaletele țării, publice și private. Sunt în căutare de dovezi: ziare, unde fotografiile președintelui Gurbangulî Berdîmuhamedov apar mereu pe prima pagină.
Foto: Alternativnnîi Novosti Turkmenistana via BBC
Este ceea ce relata zilele trecute BBC , bazându-se pe informații publicate de site-ul rusesc Fergana.ru, considerat credibil atunci când este vorba despre știri din Turkmenistan. Potrivit sursei, la fiecare loc de strângere a gunoiului, există o persoană desemnată special pentru a inspecta resturile menajere și pentru a găsi eventuale fotografii mânjite ale președintelui, caz în care trebuie să stabilească din ce imobil provine gunoiul, din ce apartament, după care trebuie să raporteze la poliție. 
Cei care vor fi declarați vinovați că au „întinat” imaginea președintelui, vor avea parte de un „avertisment”. Și potrivit site-ului Aleternativnnîi Novosti Turkmenistana, sunt mulți locuitori ce riscă astfel de avertismente, pentru că țara, deși bogată în petrol și gaze naturale, trece printr-o criză economică, iar populația se confruntă cu numeroase lipsuri. În schimb, de ziare - care propovăduiesc cuvântul președintelui - turkmenii nu duc lipsă, pentru că... sunt abonați obligatoriu. Ca urmare, mulți turkmeni renunță să-și mai cumpere hârtie igienică și se servesc de ziare, acolo unde este glorificat șeful statului și unde este aproape imposibil să nu-i găsești tipărite fotografiile.
„Fobia” cu hârtia igienică nu este însă decât cel mai recent capriciu al președintelui cu statuie din aur, care are din ce în ce mai des tot felul de idei aberante. Astfel, în ianuarie a ordonat tuturor posesorilor de mașini negre să le vopsească în alb, pentru că albul este culoarea sa preferată, iar recent a interzis importul de costume de baie. Citiți despre aceasta aici.  
Turkmenistanul se numără, potrivit organizației Human Rights Watch, printre cele mai represive regimuri din lume și ar practica tortura și închisoarea pe motive politice. Potrivit postului de radio turkmen Azatlîk (cu sediul la Praga), copii care au calcat pe fotografiile președintelui sau i-au desenat o mustață au fost băgați în închisoare. 
