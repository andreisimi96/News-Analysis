Motivarea pe care Curtea Constituţională a făcut-o azi publică în cazul revocării şefei DNA este o imagine clară a încăierării politice, în care CCR devine o armă. Ce va face acum preşedintele Iohannis e o alegere umană pe care acesta o poate face. Kovesi va fi revocată oricum, dar dacă decizia o va lua Iohannis îl va face să dispară ca om şi ca politician, a declarat la Digi24 jurnalistul Cristian Tudor Popescu.
„Curtea Constituţională a aspus că eliberarea din funcţie a sefului DNA e la discreţia ministrului justiţiei. Ce poţi să mai spui? Cine a numit-o pe şefa DNA? Ministrul justiţiei? A numit-o preşedintele, nu ministrul justiţiei.
Tot ce vedem e o încăierare politică clară, CCR este o armă, vedem ciocnirea votului din 2016 de la parlamentare cu votul de la prezidenţiale din 2014. Altfel ar fi fost linişte, dacă în 2014 ieşea Victor Ponta.
Deja nu mai contează persoana lui Kovesi. Ea va fi revocată oricum.
Dacă o revocă preşedintele acum, o revocă prin decret. Dacă nu o revocă şi refuză explicit, fără amânare, urmează suspendarea, sancţiunea aplicabilă preşedintelui, şi apoi Tăriceanu vine în funcţie şi o revocă pe loc pe Kovesi.
Kovesi va pleca oricum.
Problema e preşedintele României, nici măcar Iohannis. Ce se întâmplă cu funcţia aceasta în România.
Iohannis, prin conjunctura politică din ultimii ani e singura forţă de opoziţie efectivă de luat în considerare la acest tăvălug al coaliţiei care controlează tot.
Cred că vom vedea într-o anume măsură cine e Klaus Iohannis, cine e omul Iohannis, un personaj care nu a exprimat nicio emoţie, nicio empatie, nu am văzut o convingere, în ce crede acest om, nici o idee orginală a lui, nu face altceva decât să repete lucruri pe care probabil i le spun consilierii şi să preia expresii prefabricate de către consilieri, nu simte ce spune. Acum e pus în situaţia de a alege, e o chestiune umană.
Poate să o revoce pe Kovesi, să respecte această hotărâre şi nimeni nu poate, legal, să îi impute nimic, dar în acel moment dispare ca om şi ca politician”, a declarat la Digi24 jurnalistul Cristian Tudor Popescu.
FOTO: INQUAM PHOTOS - OCTAV GANEA
