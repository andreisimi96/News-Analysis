Cei mai importanţi trei oficiali militari ai Coreei de Nord au fost daţi afară, susțin un oficial american şi agenţia de presă sud-coreeană Yonhap. Această mișcare ar putea indica faptul că liderul nord-coreean, Kim Jong-un, acţionează pentru a înlătura persoanele care nu sunt de acord cu viitorul summit cu SUA, scrie The Guardian , citat de News.ro.
Oficialul american, care a vorbit cu Reuters sub condiţia anonimatului, a menționat o relatare a agenţiei de presă sud-coreene Yonhap care anunţa că toţi cei trei oficiali militari au fost înlocuiţi.
Oficialul american nu indică numele celor trei oficiali, însă Yonhap susține că ar fi vorba de şeful apărării, Pak Yong-sik, şeful Statului Major al Armatei Poporului Coreean, Ri Myong-su, şi directorul Biroului Politic al Armatei Poporului Coreean, Kim Jong-gak.
Yonhap, care citează ca sursă un oficial al serviciilor secrete, a informat că No Kwang-chol, ministru adjunct al forţelor armate ale Ministerului Poporului, l-a înlocuit pe Pak Yong-sik, iar Ri Myong-su a fost înlocuit de adjunctul său, Ri Yong-gil. De asemenea, înlocuirea lui Kim Jong-gak ar fi fost confirmată într-o relatare a presei de stat nord-coreene, luna trecută.
Trump doreşte dezarmarea nucleară a Coreei de Nord, însă armele nucleare sunt considerate de conducerea Nordului ca fiind esenţiale pentru supravieţuirea ţării.
Oficialii americani consideră că au existat neînţelegeri în armata nord-coreeană privind abordarea lui Kim faţă de Coreea de Sud şi SUA. Kim doreşte, astfel, să se asigure că orice înţelegere la care se ajunge cu Trump va fi susţinută acasă.
De când a ajuns la putere în 2011, Kim a înlăturat mai multe persoane din poziţii importante pentru a-şi consolida puterea, inclusiv membri ai familiei sale.
Mintaro Oba, un fost diplomat american pentru Coreea de Nord, a declarat că liderul nord-coreean s-ar putea folosi de viitorul summit pentru a scăpa de contestatarii săi. Este, de asemenea, posibil ca „summit-ul să creeze un risc pentru puterea sa internă, aşa că s-a protejat prin înlăturarea unor persoane”.
