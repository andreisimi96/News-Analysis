Palatul Parlamentului a început să se dărâme la propriu. Bucăţi mari de piatră se desprind din faţade punând în pericol vieţile angajaţilor şi ale turiştilor. La Camera Deputaţilor anumite zone au fost deja restricţionate accesului pentru a preveni eventualele accidente. La una dintre intrările Senatului, administratorii s-au hotărât să construiască o copertină metalică pentru ca pietrele să nu lovească oamenii. Cât despre reparaţii... nu sunt bani!
Toma Petcu, jurnalist Digi24: „Aici, pe partea cu Senatul, parcă a avut loc, mai în glumă mai în serios, un bombardament, pentru că sunt foarte multe pietre mari care au căzut din tencuială. Avem aici o mostră, este destul de grea, are undeva la 5-6 kilograme şi pe lângă clădire, pe tot spaţiul din jurul clădirii, vedem tencuiala căzută... Aici avem o bucată destul de sănătoasă, este destul de mare, cred că are undeva la 7-8 kilograme şi pare să fi căzut dintr-o coloană, cred că se poate vedea în acest moment exact locul de unde s-a desprins. Iar acest peisaj continuă, pentru că avem până la intrarea în Senat tot acest terasament este plin de pietre care au căzut din faţadă”.
Multă vreme această intrare a fost închisă pentru că bucăţile de piatră ar fi putut răni sau chiar ucide pe cineva. Cum reparaţiile costă mult şi nu sunt bani, administratorii improvizează.
„Cu o firmă de alpinism am îndepărtat controlat fragmentele de piatră care se desprind... Avem deja un proiect de aşezare a unei construcţii, a unei copertine metalice”, susține Timotei Stuparu, secretar general adjunct al Senatului.
Aceeaşi situaţie şi la Camera Deputaţilor. Pereţii sunt placaţi cu o piatră calcaroasă care practic se... „topeşte”.
Toma Petcu, jurnalist Digi24: „Aici peretele acesta nu arată deloc bine, se vede clar că este măcinat, efectiv piatra se macină, dacă pui mâna pe ea, uitaţi, se face praf, iar jos avem o grămadă mare de piatră măcinată. Asta în câţiva ani de zile probabil o să macine cu totul. Aceeaşi situaţie şi aici, piatră, asta a fost odată piatră şi continuă să cadă, apa se infiltrează şi vedeţi cum bucăţi mari (uşor să nu te murdăreşti!), bucăţi mari de piatră se desprind, se transformă în praf.
Uite, aici avem deja o bucată care cred că se desprinde foarte uşor, da nu e niciun fel de problemă, este pusă doar de formă, probabil a picat de mai mult timp şi cineva care a trecut pe aici a pus-o la loc, o punem şi noi la loc.
Suntem într-o zonă intens circulată de aici de la Palatul Parlamentului, pentru că este locul prin care vizitatorii intră în clădire. Tocmai de aceea, administratorii au pus aceste benzi aici, dar şi în spatele meu, pe o distanţă de câteva zeci de metri, astfel încât nimenui să nu fie în pericol, nimeni să nu treacă pe lângă clădire și să îi pice o bucată de piatră în cap, pentru că pe toată lungimea faţadei sunt bucăţi de piatră care pot pica în orice moment.”
Până acum însă, nu s-au găsit ban pentru reparaţii.
„Nu putem lăsa această clădire, aşa cum este ea, să se prăbuşească peste sutele şi miile de turişti pe care noi, de altfel, îi vedem în fiecare zi în clădirea Parlamentului, majoritatea fiind străini”, spune Cristian Seidler, deputat USR.
Specialiştii spun că piatra poate fi tratată, dar asta ar costa 12 milioane de euro. Dacă însă s-ar înlocui toată faţada, costurile ar ajunge la 35 de milioane de euro.
Pe aceeași temă
Peti&tcedil;ie online pentru transformarea terenului din jurul Parlamentului în parc public
