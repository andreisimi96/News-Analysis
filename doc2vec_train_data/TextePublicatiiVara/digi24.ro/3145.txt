Preşedintele american Donald Trump susţine într-o postare pe Twitter că acordul cu Coreea de Nord este lăudat de toată Asia şi că oamenii sunt „foarte fericiţi”, în timp ce în SUA, unii ar prefera mai degrabă să eşueze decât să recunoască o victorie a lui Trump.
FOTO: Gulliver/ Getty Images
„Acordul privind dezarmarea nucleară a Coreei de Nord este lăudat şi celebrat de toată Asia. Ei sunt atât de fericiţi! Aici, în ţara noastră, unii ar prefera să vadă acest acord istoric cum eşuează decât să recunoască o victorie a lui Trump, chiar dacă ar salva milioane de vieţi”, a afirmat preşedintele american pe Twitter, notează News.ro.
Donald Trump şi liderul nord-coreean Kim Jong-un s-au întâlnit la un summit istoric în Singaporem, unde au semnat un acord în care Coreea de Nord se angajează să lucreze pentru dezarmarea nucleară.
Acordul a fost criticat de unii analişti pentru că nu oferă detalii concrete privind felul în care s-ar ajunge la dezarmarea nucleară.
De asemenea, Trump a promis încetarea exerciţiilor militare comune cu Coreea de Sud, considerate o provocare de regimul nord-coreean.
Pe aceeași temă
