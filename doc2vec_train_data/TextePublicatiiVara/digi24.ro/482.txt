Copii în lacrimi şi părinţi revoltaţi. 750 de elevi de la şcoala din Bucureşti care a ars complet ieri noapte continuă cursurile înghesuiţi la alte unităţi de învăţământ. Şi ele sunt la fel de periculoase: nu au aviz de la pompieri, la fel ca cea mistuită de flăcări. Anchetatorii nu au încă nicio idee ce a provocat tragedia care putea să facă victime nevinovate dacă focul izbucnea în timpul orelor.
Părinţii celor aproape 800 de elevi de la şcoala 124 din cartierul Rahova îi trimit acum la ore cu inima strânsă. Copiii au fost repartizaţi la alte două şcoli şi o grădiniţă, despre care pompierii spun că nu ar rezista nici ele la un incendiu.
Elevii de la şcoala care a ars complet au rămas şi ei cu traume.
„Puţin trist, pentru că m-am gândit că sunt acolo nişte amintiri, desenele mele şi îmi uitasem şi nişte haine...”, povesteşte un copil.
Şcoala care a ars cu totul a fost extinsă acum 17 ani. Pompierii au aprobat modernizarea, dar reprezentanţii şcolii nu au mai cerut autorizaţia finală de funcţionare. Iar incendiul a pornit, spun martorii, din podul construit doar din lemn.
După incendiul de la clubul Colectiv din Bucureşti din cauza căruia au murit 65 de oameni, autorităţile au promis că vor găsi soluţii pentru ca elevii să înveţe în siguranţă. Acum îşi iau din nou angajamentul.
Marian Banu, de la Inspectoratul Şcolar Bucureşti : „Vom relua rapid problema autorizaţiilor cu ISU”.
În urmă cu exact un an, tot în sectorul 5 unde a luat foc clădirea în care învăţau 750 de copii, s-a prăbuşit tavanul în altă şcoală. Reparaţia nu s-a terminat nici acum.
Marian Banu, de la Inspectoratul Şcolar Bucureşti: „Autorităţile locale se află în faza de licitaţie”
Aproape 700 de clădiri în care învaţă copiii din Bucureşti nu au autorizaţie de la pompieri.
