Atacantul Nikola Kalinici ar fi fost exclus din lot şi trimis acasă de selecţionerul croat Zlatko Dalici, după ce jucătorul formaţiei AC Milan a refuzat să intre pe teren în ultimele cinci minute ale meciului cu Nigeria de la Cupa Mondială, a scris cotidianul croat 24sata, citat de News.ro. 
Foto: Guliver/Getty Images
Intervievat de presa croată, Dalici a declarat după partidă că meciul s-a terminat fără accidentări pentru echipa sa, dar cu "o problemă".
Publicaţia 24sata a scris că "problema" a fost Kalinici, care a refuzat să intre pe teren, când Croaţia conducea cu 2-0.
Federaţia croată nu a confirmat excluderea jucătorului până în prezent, dar are în program o conferinţă de presă, luni după-amiază.
Kalinici este jucătorul Fiorentinei, dar a fost împrumutat sezonul trecut la Milan. Echipa milaneză are o opţiune de a-l cumpăra pe croatul de 30 de ani.
Reprezentativa Croaţiei a învins selecţionata Nigeriei, cu scorul de 2-0, sâmbătă, în Grupa D a Cupei Mondiale din Rusia. Golurile au fost marcate de Etebo '32 (autogol) şi Modrici '71 (penalti).
