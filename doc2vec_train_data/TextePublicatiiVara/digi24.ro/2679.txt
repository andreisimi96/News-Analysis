PSD îşi cere scuze pentru fake news-ul postat de mai multe organizaţii pe Facebook. E vorba despre un montaj trunchiat şi un colaj cu informaţii neadevărate, ce acreditau ideea că nu primarul general Gabriela Firea a fost huiduit pe Arena Naţională, ci Simona Halep. Social-democraţii spun ca de vină e coordonatorul online, care a şi fost concediat de Liviu Dragnea.
„Îmi cer scuze şi cu scuzele mele de rigoare pentru această imensă prostie, în numele tuturor colegilor mei, vă rog să îmi permiteţi în această seară să îmi cer scuze pentru această imensă prostie.
O eroare de comunicare, o gafă impardonabilă. Nu aşa gândesc PSD-iştii.
A fost o prostie inimaginabila, recunosc, preşedintele a şi luat nişte măsuri, l-a demis pe cel care a generat această prostie.
Ceea ce îmi pare rău e că anumite filiale au preluat dintr-un automatism această chestiune şi au distribuit mai departe. Şi, ca să fie foarte clar, îmi cer scuze faţă de Simona Halep, faţă de fanii Simonei Halep şi faţă de toţi românii pentru această gafă impardonabilă”, a declarat la Jurnalul de Seară , Adrian Marius Dobre, reprezentant al PSD.
