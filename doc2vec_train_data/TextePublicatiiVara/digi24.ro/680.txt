Ministrul Transporturilor, Lucian Șova, a fost chestionat zilele trecute de presă de ce l-a numit la șefia Companiei de Autostrăzi pe Narcis Neaga, un director controversat care a mai condus în trecut compania, fiind responsabil, printre altele, și de distrugerile de pe lotul 3 din autostrada Sibiu - Orăștie.
Foto: Narcis Neaga a fost numit din nou director general al Companiei de Autostrăzi
Numirea este o măsură excepțională care a avut loc într-o situație excepțională, a spus Lucian Șova fără a explica ce anume este excepțional în situație.
Întrebat despre numirea lui Narcis Neaga în funcţia de director general al CNAIR, ministrul Transporturilor a spus că acesta va avea un mandat scurt, de patru luni.
”În situaţii excepţionale recurgi la măsuri excepţionale. Este vorba de un mandat scurt, de patru luni, având în vedere că trebuie începute proceduri privind aplicarea Legii 109. Pe Narcis Neaga l-am găsit consilier în cadrul Ministerului Transporturilor. Am apreciat că experienţa şi nevoia de oarecare elasticitate în abordarea responsabilă a relaţiilor cu antreprenorii ar putea să fie mai bine îndeplinită decât s-a întâmplat în perioada anterioară. Dar cum nu există perfecţiune, pare că nu putem găsi omul perfect nici pentru CNAIR”, a declarat ministrul Lucian Şova.
Astfel de numiri scurte pentru patru luni, prelungite succesiv cu alte perioade de patru luni sunt aproape regula la CNAIR.
Legea permite un singur mandat temporar de patru luni care poate fi prelungit o singură dată cu încă patru luni. In practică mandatul inițial este prelungit aproape la nesfârșit cu alte perioade de patru luni.
În 7 mai, Compania Naţională de Administrare a Infrastructurii Rutiere (CNAIR) anunţa că Narcis Neaga a fost numit în funcţia de director general al CNAIR şi va prelua mandatul în data de 12 mai. Narcis Neaga a fost director general al CNAIR în perioada 2012-2015.
Neaga a fost numit, în martie, membru în consiliul de administraţie al CNAIR. Asociaţia Pro Infrastructură a spus atunci că perioada în care Narcis Neaga a condus CNAIR a fost "cea mai nocivă pentru dezvoltarea infrastructurii rutiere din România din ultimii ani".
Narcis Neaga este cercetat de procurorii DNA pentru abuz în serviciu în legătură cu un contract privind autostrada Sibiu - Orăştie.
