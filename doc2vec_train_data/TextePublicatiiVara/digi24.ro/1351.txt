O piele arămie şi sănătoasă este visul oricărei femei, indiferent de anotimp. În încercarea de a obţine bronzul perfect, tot mai multe tinere iau cu asalt solarele. Iar când nu plătesc pentru minutele în care se bronzează artificial în saloane, se expun la soare la ore de vârf fără să folosească loţiuni de protecţie. Medicii avertizează că oamenii se expun unor riscuri foarte mari, inclusiv cancer.
Încă de acum 9 ani, Organizaţia Mondială de Sănătătate a inclus solarul în categoria agenţilor cu cel mai înalt grad cancerigen.
Oana Clătici, medic dermatolog: „Riscul este foarte mare: apar mutaţii în ADN-ul celulelor şi vom dezvolta cancer de piele”
Organizaţia Mondială a Sănătăţii arată că o singură expunere la solar creşte riscul de melanon cu 75%. Însă nici expunerea la soare, mai ales între orele 11-17, când razele ultraviolete depăşesc pragul critic, nu este mai sănătoasă. Cele mai grave consecinţe sunt arsurile solare. Ele pot avea efecte şi după zeci de ani.
Acum doi ani, Silvia a fost diagnosticată cu melanom malign în stadiul trei, cea mai agresivă formă de cancer de piele.
Silvia, pacientă: „Expunerea intempestivă la soare în copilărie m-a costat 30 de ani mai târziu o suferinţă cumplită atât fizică cât şi psihică, dar şi un cost financiar de peste 100.000 de euro”.
O aluniţă aparent banală, aflată pe spate, într-o zonă greu de observat, avea să-i transforme viaţa într-un coşmar.
Silvia, pacientă: „La un moment dat, a început să sângereze şi acesta a fost semnalul de alarmă pentru mine. Eram foarte obosită, dar având 2 copii mici şi serviciu am dat pe cauza aceasta”.
Mihaela Săhlean, psiholog: „S-a făcut chiar asemănarea cu anorexia. Aşa cum anorexicul se percepe ca nefiind suficient de slab, tanorexicul se percepe ca nefiind suficient de bronzat”.
Psihologii spun că tanorexicii pot scăpa de obsesia de a avea permanent pielea bronzată doar cu psihoterapie.
FOTO: Getty Images
