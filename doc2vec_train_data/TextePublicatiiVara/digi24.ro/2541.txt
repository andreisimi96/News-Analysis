Un porumbel este suspectat de spionaj în contul crimei organizate din India. 
Luni, un porumbel a aterizat în apropierea unui post de securitate de la granița dintre Pakistan și India. Poliția de frontieră a capturat pasărea, temându-se că a fost trimisă în scopuri de spionaj la frontiera dintre cele două țări, relatează The Times of India.
Acum, porumbelul urmează să fie supus unei scanări cu raze X pentru a se determina dacă i-a fost implantat un dispozitiv de spionaj.
Oficiali din cadrul serviciului de siguranță vamală spun că traficanții de droguri din India și Pakistan obișnuiesc să corespondeze prin intermediul porumbeilor mesageri peste granița din Punjab.
The Express Tribune amintește că, în luna februarie, grănicerii pakistanezi au mai prins un „porumbel spion”, însă pasărea a reușit să scape din cușcă din cauza neglijenței poliției de frontieră.
De asemenea, în 2015, poliția de frontieră din Pakistan a mai capturat un porumbel. Pasărea purta un bilet scris în limba urdu, vorbită în Pakistan. Scanarea cu raze X nu a revelat însă existența vreunui dispozitiv de urmărire.
