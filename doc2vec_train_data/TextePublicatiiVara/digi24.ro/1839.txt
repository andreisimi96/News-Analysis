Pavel Teodor, primarul orașului Recaș, din județul Timiș, este de părere că nu era necesar ca PSD să organizeze un miting în Capitală și că ar fi fost suficient ca acesta să fie organizat la nivel local, în mai multe orașe din țară.
Pavel Teodor, trimis în judecată de procurorii DNA, într-un dosar în care este acuzat de abuz în serviciu, susține că mai mulți lideri locali ai PSD au insistat ca mitingul să fie organizat la nivel local.
„Nu mi se pare ceva...Noi am solicitat şi am insitat să se facă la nivel de judeţ sau regional. Chiar nu mi se pare o idee potrivită (n.r. deplasarea în Bucureşri), dar ne subordonăm disciplinei partidului”, a declarat Pavel Teodor pentru „Adevărul” . Primarul a mai spus că va duce la mitingul de la Bucureşti „în jur de 42 de persoane”. „Se merge cu un microbuz de 24 de locuri pe care l-a închiriat PSD-ul şi cu trei maşini private ale consilierilor locali”, a mai spus primarul. Pavel Teodor a declarat şi cum i-a adunat pe cei care vor merge la Bucureşti. „L-am întrebat pe unul, pe altul dacă vor să meargă”, a mai declarat primarul.
