Preţurile caselor au explodat în marile oraşe. În şapte localităţi, chiar au depăşit pragul psihologic de 1.000 de euro pe metru pătrat. Cluj-Napoca rămâne oraşul cu cele mai scumpe apartamente, mai scumpe chiar şi decât în Capitală, spun agenţii imobiliari. Celelalte şase oraşe sunt Bucureşti, Iași, Timişoara, Constanţa, Braşov şi Craiova.
La Iași, o locuinţă nouă costă, în medie, 1.030 de euro pe metrul pătrat.
Tiberiu Darie, manager agenție imobiliară: Nu este doar o creștere artificială, pentru că și prețurile materialelor, prețurile terenurilor și taxele în același timp au crescut.
A scăzut însă, cu 30%, faţă de începutul anului, numărul tranzacţiilor imobiliare.
Localnic: Mi se pare foarte exagerat prețul la metru pătrat.
Localnic: Mi se pare foarte mult, deci o să mai stăm pe loc până o să scadă prețurile.
Cele mai mari preţuri din ţară sunt, în continuare, în Cluj Napoca - aproape 1.500 de euro pe metrul pătrat, mai mult decât în Bucureşti, conform unui studiu imobiliare.ro .
Tudor Marc, consilier imobiliar: Cererea încă foarte mare sau mai bine zis oferta care încă nu satisface cererea. Avem dezvoltare economică a oraşului în ultimul an unde a fost un boom şi în IT şi în alte segmente.
Localnic: Nu ştiu dacă e foarte rentabil să-ţi iei acum apartament în Cluj, dar mai vedem, îmi doresc asta în timp.
Localnic: Sunt studentă la Cluj şi sincer am vrut să rămân aici, dar cu preţurile astea chiar e dezastru.
În Timişoara, preţurile apartamentelor au crescut faţă de aceeaşi perioadă a anului trecut cu 9-10 procente, iar tendinţa e, în continuare, de creştere.
Daniel Crainic, reprezentantul unui portal de imobiliare: Ca preţ mediu, apartamentele au sărit de 1.200 de euro, care era un prag psihologic, o creştere de aproape 2%, în ultima lună.
Cea mai mare creştere s-a înregistrat în Iaşi - preţurile locuinţelor au crescut cu 5% faţă de luna trecută.
