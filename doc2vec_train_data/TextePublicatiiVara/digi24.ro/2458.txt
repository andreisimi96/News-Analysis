Nu orice profesor ştie să intre în lumea generaţiei digitale. Sunt însă câţiva dascăli care au reuşit să ţină pasul cu elevii, cei care au introdus tehnologia în actul de predare. Testele se dau de pe telefon, la ore se comentează diferite videoclipuri, iar elevii sunt încântaţi. Sunt însă multe şcoli în care copiii încă visează să înveţe să folosească un computer.
Elevii profesorului Dorel Toduț au uitat demult ce înseamnă să aibă ghiozdane pline de cărți, caiete și culegeri pentru Limba Engleză. Găsesc tot ce au nevoie pe telefonul mobil.
„Este vorba de o platformă ce poate fi utilizată on și offline. Odată ce toate materialele sunt încărcate pe platforma respectivă, se sincronizează pe dispozitivele elevilor. Ei pot să aibă acces la ele indiferent unde se află. Pe această platforma sunt diferite secțiuni, au un spațiu de colaborare foarte util dacă avem de făcut proiecte. Un alt spațiu care este ca un soi de bibliotecă unde nu pot să modifice nimic în schimb pot să aibă acces la toate materialele de acolo și astea sunt în general materiale încărcate de mine. Și un alt spațiu care este caietul lor”, afirmă Dorel Toduț.
Profesorul și-a dat seama că elevii sunt mai atenţi la ore dacă folosesc telefoanele pe post de manual. În plus, le proiectează clipuri, pe care le comentează apoi împreună. Iar testele se dau tot pe telefon!
Iată ce spun elevii:
„Ne captează atenția, mai ales prin faptul că folosim foarte mult tehnologia și aplicația OneNote. Este foarte eficient deoarece avem tehnologia la degetul mic.”
„E foarte facil să ne facem temele, să comunicăm, să ne uităm ce avem temă și în autobuz, și când mergem la cumpărături, în drum spre casă.”
„Până acum, am mers pe varianta clasică, teste pe hârtie, dar chiar astăzi am susținut la clasa a 8-a primul test online. Elevii dau răspunsurile folosindu-și telefoanele mobile sau tabletele sau calculatoarele dacă suntem în cabinetul de informatică”, afirmă Dorel Toduț, profesor de engleză.
Sunt şcoli în România unde ora de informatică e împărţită între sala de clasă şi laborator.
Orele sunt mult mai ușoare atunci când se desfășoară interactiv, doar că majoritatea elevilor încă învață mecanic teoria predată. Iar asta pune o mare presiune pe ei.
