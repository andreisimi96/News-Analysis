Primarul Timişoarei, Nicolae Robu, s-a prezentat la DNA, vineri. Nicolae Robu, a scris pe pagina sa de Facebook că procurorii DNA i-au adus la cunoştinţă, în cadrul audierilor de vineri, că are calitatea de suspect în dosarul privind de anveloparea blocurilor cu fonduri europene.
Nicolae Robu FOTO: Inquam Photos/ Florin Albei
Actualizare 12:50 - Nicolae Robu a ţinut să sublinieze în postarea de pe Facebook, că are calitatea de suspect nu aceea de ”pus sub acuzare”.
”Astăzi am fost chemat la DNA pentru a mi se aduce la cunoştinţă că am calitatea de suspect într-un dosar legat de anveloparea unor blocuri pe fonduri europene. Aşadar, calitatea de suspect, nu aceea de pus sub acuzare, cum intoxică unii”, a scris Robu.
Edilul spune că nu are ”nicio nelinişte” şi că este implicat în speţă, potrivit News.ro.
”Ce pot spune este că n-am nicio neliniște în ceea ce mă priveşte, pentru că n-am făcut personal nicio ilegalitate şi nici n-am cerut altora să facă, nici pe această speţă, nici pe altele. Dimpotrivă, mereu le cer tuturor colaboratorilor să respecte cu sfinţenie legea. Eu sunt implicat în această speţă: o dată prin refuzul de a satisface pretenţiile proiectantului de a i se plăti sume peste valoarea contractului de achiziţie -15.000 euro-, încheiat prin atribuire directă în acord cu legea, pretenţii rezultate în urma re-evaluării de către el a valorii muncii lui, refuz suspectat de abuz în serviciu în dauna firmei în cauză; a doua iară prin faptul că am semnat declaraţiile cerute de procedurile de accedere la fonduri europene că toate documentele conexe cererii de finanţare sunt legale -lucru asupra căruia eu am primit toate garanţiile de la aparatul de specialitate-, în condiţiile în care există suspiciuni că s-ar fi comis de către anumite persoane falsuri etc. Evident, n-am avut ştire de aşa ceva!”, a scris edilul.
Nicolae Robu spune că îşi va susţine nevinovăţia.
”Firesc, îmi voi susţine nevinovăţia când voi fi chemat să dau declaraţii, eu prin tot ce am făcut acţionând cu bună credinţă, cu convingerea că tot ce se întâmplă este legal, că fac o faptă bună, aducând României, Timişoarei, unui număr mare de familii, până la urmă -dacă îmi amintesc bine, 1.500!-, milioane de euro din fondurile europene nerambursabile. Iată, dacă tradiţia în România este dă se dea bani peste cât este meritat către firme ale unor membri din acelaşi partid cu decidenţii, eu sunt acuzat că am dat prea puţin, că N-AM VRUT SĂ PLĂTESC NICIUN LEU ÎN PLUS PESTE CÂT PREVEDE CONTRACTUL! (proiectantul era membru important al PNL Timiş, cu activitate în Secretariatul General)”, a mai scris Nicolae Robu.
Robu spune că i se pare normal să fie audiat, având în vedere că şi-a pus semnătura pe ”nişte documente”.
”În fine, ţin să declar că eu iau ca pe ceva normal că sunt audiat, că, având semnătură pe nişte documente care girează documente asupra cărora planează suspiciuni de ilegalitate -fals etc.-, mă fac suspect şi am încredere că procurorul de caz va face lumină în ceea ce ne priveşte pe fiecare din cei implicaţi. Am încredere în colegii mei, altfel nu i-aş fi acceptat ca şi colaboratori, dar de garantat EU NU GARANTEZ DECÂT PENTRU MINE! Este un principiu de viaţă al meu, la care am ajuns după circa 50 de ani de experienţă”, a mai scris Robu.
Actualizare 12:00 -  Nicolae Robu a ieşit din sediul DNA Timişoara, unde a fost audiat. 
Robu a ajuns la DNA după ora 10.00. 
"Nu ştiu de ce am fost chemat. Sunt dispus să răspund tuturor întrebărilor procurorilor şi sunt convins că în Primăria Timişoarei nu au fost făcute fraude, dar nu pot să garantez decât pentru persoana mea", a declarat primarul liberal Nicolae Robu, la intrarea în sediul DNA.
Surse judiciare au declarat pentru News.ro că ar fi vorba despre un dosar în care sunt vizate proiectele tehnice pentru lucrările de anvelopare a unor blocuri din oraş, proiect derulat din fonduri europene.
Joi, la DNA Timişoara au fost audiaţi şi viceprimarul Dan Diaconu (PNL) şi directorul Direcţiei Edilitare din Primărie, Culiţă Chiş.
