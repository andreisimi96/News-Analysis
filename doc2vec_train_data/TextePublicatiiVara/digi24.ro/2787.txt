Singura staţie din Hunedoara pentru încărcarea maşinilor electrice e într-o comună. Primăria a cedat gratuit terenul, însă nu cu gândul că face o bucurie localnicilor, ci în speranța că aşa va atrage turişti, mai ales că serviciul e gratuit, până la finalul anului.
Își conectează mașina la sistemul de încărcare, prin cardul de activare își activează sistemul de încărcare și are posibilitatea să urmărească tensiunile și curentul.
În funcție de tipul mașinii, încărcarea durează între 2 și 5 ore, iar cu o baterie complet încărcată, mașina are o autonomie de până la 400 de km.
„Ținând cont că eu fac naveta de la Petroșani la această fabrică, am constatat o scădere substanțială a prețului, de la undeva de la 60 de lei la 8 lei pe suta de kilometri”, afirmă un șofer
„O mașină electrică reduce costurile chiar până la 8 ori față de combustibilul lichid și noi ne bazăm pe faptul că în următorii ani sau poate chiar în următoarele luni foarte multe persoane juridice și, de ce nu, și fizice, își vor schimba puțin modul de a gândi și vor alege aceste mașini electrice”, spune Marius Șurlea, director stație încărcare.
Staţia de încărcare funcţionează pe un teren pus la dispoziţie de primăria din comuna Baru Mare.
„Principalul avantaj este cel economic, bugetul local este consolidat substanțial, avantaje turistice, avantaje sociale, creșterea numarului locurilor de munca”, declară Daniel Răducanu, primar comuna Baru Mare.
În tot judeţul Hunedoara nu sunt înmatriculate mai mult de zece mașini electrice. Asta deşi statul suportă 45 de mii de lei din preţul unei maşini electrice, şi 20 de mii de lei din cel al unui autoturism hibrid.
