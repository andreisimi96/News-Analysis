Preşedintele american Donald Trump a comparat practicile comerciale ale UE cu ale Chinei. Într-un interviu difuzat duminică de Fox News, liderul de la Casa Albă a spus că „Uniunea Europeană face probabil tot atât de mult rău ca China, doar că ea este mai mică”, relatează AFP.
Europenii „au făcut anul trecut un excedent comercial de 151 de miliarde de dolari (...). Iar pe deasupra noi cheltuim o avere la NATO pentru a-i proteja”, a continuat el.
”Este teribil ce ne-au făcut. „Nouă ne place tuturor Uniunea Europeană într-un fel, dar aceste ţări ne tratează foarte rău. Ne tratează nedrept”, a insistat președintele SUA.
Întrebat despre o oportunitate de a face mai degrabă front comun cu aliaţii Statelor Unite contra Chinei, preşedintele american a răspuns negativ.„Europenii nu ne vor produsele agricole. Cu toată sinceritatea, ei au agricultorii lor, aşadar ei vor să-şi protejeze agricultorii. Dar noi nu-i protejăm pe ai noştri”, a insistat el.
Trump a evocat piaţa de automobile UE şi a arătat cu degetul mărcile germane. Administraţia Trump a lansat un studiu în vederea unei eventuale creşteri a taxelor vamale la importurile de automobile.
Donald Trump s-a angajat de mai multe luni într-o ofensivă în toate direcţiile, în domeniul comerţului, contra Chinei, pe care o acuză de furt de proprietate intelectuală, dar şi contra europenilor şi canadienilor, care i-au replicat cu măsuri de represalii.
Şeful statului american a reiterat, în alt subiect de contencios cu Europa, că societăţile europene care fac afaceri cu Iranul vor fi sancţionate.
”Da, bineînţeles. Este ceea ce vom face. Absolut”, a răspuns el când a fost întrebat care sunt intenţiile Washingtonului în acest disar,
Trump a anunţat pe 8 mai, când s-a retras din acordul în dosarul nuclear iranian din 2015, sancţiuni americane vizând Republica islamică, inclusiv cu privire la societăţi din ţări terţe care fac comerţ sau investesc în această ţară.
