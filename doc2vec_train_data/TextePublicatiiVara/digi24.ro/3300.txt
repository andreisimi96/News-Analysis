Preşedintele PNL, Ludovic Orban, a anunţat luni că moţiunea de cenzură împotriva Guvernului va fi depusă pe 20 iunie, adăugând că orice parlamentar care nu va susţine acest demers "nu este altceva decât un lacheu al lui Dragnea", informează Agerpres .
"Orice parlamentar, indiferent în ce partid politic se găseşte, va fi supus unui examen de conştiinţă - vrea binele acestei ţări, vrea ca România să revină pe drumul cel bun, îşi doreşte un nou început pentru România care să permită reaşezarea României pe baze democratice şi cu statutul de ţară europeană şi de membră a NATO sau preferă ca lucrurile să continue aşa cum merg astăzi. Orice parlamentar trebuie să treacă acest examen de conştiinţă, orice parlamentar care nu va susţine moţiunea de cenzură nu este altceva decât un lacheu al lui Dragnea şi, de fapt, acceptă ca Dragnea să-şi bată joc de România şi acceptă ca România să fie scoasă de pe traiectoria normală de dezvoltare, democraţie, apartenenţă la UE şi la NATO. (...) Moţiunea de cenzură o vom depune pe data de 20 (iunie - n.r.)", a declarat Orban, după şedinţa Biroului Executiv al PNL.
El nu a dorit să precizeze numărul de senatori şi deputaţi care au semnat moţiunea până în prezent, arătând că s-au purtat discuţii cu toate grupurile parlamentare şi cu foarte mulţi parlamentari şi că acestea continuă.
"Contează mai puţin numărul de semnatari, cât numărul celor care îşi vor exprima votul la moţiunea de cenzură", a adăugat Orban.
Liderul PNL a mai spus că nu poate să-şi imagineze că cineva care este împotriva lui Liviu Dragnea poate să nu voteze moţiunea de cenzură.
"Moţiunea de cenzură nu este o moţiune care să mă privească pe mine, este o moţiune de cenzură îndreptată împotriva unui Guvern marionetă care este butonat de Liviu Dragnea şi de prelungirile sale guvernamentale, ca atare poziţia politică a oricărui parlamentar în votul pe care îl va da la această moţiune de cenzură este foarte simplă, dacă acceptă ca Dragnea să-şi bată joc de România în continuare sau dacă îşi doreşte ca România să revină pe drumul bun", a spus Orban, citat de Agerpres .
Liderul PNL a subliniat că moţiunea de cenzură este pusă la dispoziţia parlamentarilor "pentru a pune punct unei guvernări dezastruoase pentru România, unei dominaţii asupra României a unui lider politic certat cu legea, antieuropean, care dispreţuieşte democraţia şi care a capturat statul român şi îl conduce prin ordine de la partid".
El a spus că detaliile privind organizarea unor mitinguri pentru susţinerea moţiunii de cenzură urmează să fie stabilite. 
Totodată, preşedintele PNL i-a catalogat, luni, pe parlamentarii care au demisionat recent din partid drept "firimiturişti".
"PNL va da această bătălie cu la fel de multă energie şi cu la fel de multă încredere în succes, chiar dacă unii dintre cei care au primit voturile oamenilor fiind candidaţi din partea PNL au preferat să îngroaşe rândurile firimituriştilor alături de şeful firimituriştilor, respectiv domnul Tăriceanu, firimituriştii fiind aceia care sunt de fapt în sufrageria lui Dragnea şi se mulţumesc cu firimiturile care cad de pe masa lui Dragnea. Ce să le spun acestor firimiturişti decât drum bun, cale bătută? Adevăraţii liberali rămân alături de PNL, mai ales acum, când suntem în pragul unei bătălii decisive pentru România", a spus Orban, după Biroul Executiv al PNL, potrivit Agerpres.
El a subliniat că înaintea unei moţiuni de cenzură este normal ca unii "mai slabi de înger" să dezerteze pentru tabăra adversă.
"Înaintea unei bătălii decisive pentru România este normal ca unii să fie mai slabi de înger şi să părăsească linia frontului şi să dezerteze în tabăra adversă. Aşa este. În ceea ce îl priveşte pe domnul Zamfir, ştiţi că era în procedură de excludere, iar în privinţa domnului Marius Nicoară, nici măcar nu mai este membru PNL. Domnul Nicoară nu mai este membru PNL în conformitate cu statul PNL", a adăugat Orban.
