Vremea continuă să fie anomal de caldă în toată ţara, iar mai multe ploi se anunţă abia de la mijlocul weekendului.
Ziua de joi se anunţă extrem de caldă. La soare va fi arşiţă, iar la umbră, termometrele vor indica de la 25 de grade la malul mării, până la 34 de grade Celsius în sudul şi în estul ţării. După-amiază, câteva ploi de vară vor apărea doar în zonele înalte din vest şi din nord-vest.
Căldura neobişnuit de puternică va cuprinde şi Bucureştiul, când maximele se vor situa în jurul a 33 de grade Celsius. Cerul va fi senin, iar adierile uşoare ale vântului nu vor răcori prea mult atmosfera.
Vremea ca de mijloc de vară va fi prezentă şi la munte în următoarele zile. Termometrele vor indica frecvent peste 20 de grade Celsius. Ploile de scurtă durată, cu descărcări electrice şi, izolat, cu grindină vor apărea în fiecare după-amiază, mai frecvent în Carpaţii Occidentali şi în nordul Carpaţilor Orientali.
Pe litoral, nici urmă de ploaie până duminică, atunci când vor apărea unele condiţii de averse. Va fi, aşadar, vreme de plajă, dar atenţie: în următoarele două zile, temperaturile vor fi extrem de ridicate, dar apoi, în weekend, vor fi cel mult 23 de grade atât în aer, cât şi în apa mării.
