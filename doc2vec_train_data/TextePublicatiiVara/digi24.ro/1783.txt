Codrin Ştefănescu, secretarul general adjunct al PSD, a declarat la Digi24 că mitingul de sâmbătă va fi „uriaş” şi că sunt probleme serioase legate de transport, în sensul că cererea de a veni la Bucureşti ajunge să fie în unele judeţe de 20 de ori mai mare decât „ce se poate pune la dispoziţie”.
Codrin Ştefănescu a spus că a fost o presiune foarte mare pentru organizarea acestui miting, încă de anul trecut.
„Aces miting cu această temă trebuia să-l facem de anul trecut şi presiunea e uriaşă din ţară. Propaganda stalinistă a bătut monedă că PSD obligă oamenii să vină la miting împotriva noii securităţi, a abuzurilor, protocoalelor, ascultării telefoanelor.
În ţară, avem o problemă legată de transport, pentru că cererea oamenilor din acel judeţ ajunge de 20 de ori mai mare faţă de ce putem pune la dispoziţie. Avem probleme foarte serioase cu oameni foarte mulţi care doresc să ajungă şi nu reuşim să găsim trenuri, maşini, autocare.
O sa fie un miting uriaş. Ne-am pregătit pentru 150.000, dar se pare că vor veni mult mai mulţi. Vor veni mulţi din judeţele de lângă Bucureşti. Va fi o demonstraţie pentru toţi că marea majoritate e alta, că românii nu mai vor niciun abuz.
Nu mai vrea nimeni să vadă oameni de afaceri la puşcărie, profesori, doctori la puşcărie, lucruri anormale. Vor normalitate în propria lor ţară", a afirmat secretarul general adjunct al PSD.
