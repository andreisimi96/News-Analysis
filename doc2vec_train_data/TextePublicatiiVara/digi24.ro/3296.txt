Wess Mitchell, adjunctul secretarului de stat al SUA, a lăudat, într-un discurs la Facultatea de Drept a Universității București, instituțiile anticorupție și sistemul judiciar din România.
„SUA sunt alături de voi la fiecare pas. Aș vrea să ne gândim cât de departe a ajuns România. Acum 30 ani era printre cele mai sărace state din Europa, românii aveau 100 de dolari pe lună și multe zone erau neelectrificate. Acum, România este parte din UE, economia României este printre cele mai dinamice. România a construit un sistem judiciar puternic și instituții anticorupție la care victimele comunismului nici măcar nu puteau sa viseze”, a declarat Wess Mitchell.
„Fiecare țără din lume trebuie să lupte împotriva corupției, știți cât de periculoasă este corupția. Trebuie un sistem de legi bun, instituțiile din sistemul judiciar trebuie să apere legile. Vrem ca România să continue pe acest drum nu numai pentru binele cetățenilor, ci și pentru că reprezintă un model în fața vecinilor. România este un simbol al libertății la frontiera estică, ceea ce demonstrează că România s-a dezvoltat în regiune”, a declarat reprezentantul SUA.
„Sunteți un model pentru regiune. Dacă vă uitați în jur nu sunt multe țări care să aibă instituții așa de puternice (...) Asta ar trebui să vă inspire să dezvoltați pe mai departe aceste instituții care sunt foarte importante pentru democrație. Nu vrem să faceți un pas înapoi”, a mai spus reprezentantul SUA.
Mitchell se află luni şi marţi în România, având programate întâlniri cu oficiali, dar şi cu analişti independenţi.
Marţi, el se va întâlni cu preşedintele Klaus Iohannis.
