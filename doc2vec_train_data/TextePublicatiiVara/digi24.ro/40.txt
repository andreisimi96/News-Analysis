Galionul spaniol San Jose, scufundat de forțele navale britanice în 8 iunie 1708 și descoperit la finalul anului 2015 în largul coastei Columbiei, are o încărcătură de aur, argint și pietre prețioase estimată acum la 17 miliarde de dolari.
Timp de secole, povești despre o navă plină cu aur, argint și bijuterii au fost mult discutate de generații de marinari și vânătorii de comori, scrie Science Alert. Însă, atunci când „Sfântul Graal al vaselor eșuate” a fost găsit, în 2015, nu au fost aceștia cei care l-au găsit, ci un robot submarin.
Acum, oamenii de știință de la Institutul Oceanografic Woods Hole din Massachusetts spun că galionul San Jose avea o încărcătură estimată la timpurile noastre de 17 miliarde de dolari.
La trei secole după scufundarea și găsirea acestuia se pune problema următoare: cine are dreptul asupra uriașei averi? Asta pentru că, galionul s-a scufundat în urma unei confruntări cu forţele navale britanice în bătălia de la Baru, în timpul Războiului Succesiunii Spaniole (1701-1712), era principala navă a unei flote care transporta aur şi argint din coloniile spaniole din America până în Spania, pentru regele Filipal V-lea.
Doar câţiva din cei 600 de membri ai echipajului de pe navă au reuşit să se salveze în momentul naufragiului.
„Aceasta este cea mai importantă comoară descoperită din istoria omenirii”, spunea în 2015 preşedintele acestei ţări, Juan Manuel Santos.
Vânătorii de comori de pretutindeni căutau această epavă. Deşi au fost descoperite multe alte epave, miticul San Jose continua să rămână ascuns, locaţia sa rămânând un mister.
O echipă de cercetători columbieni şi internaţionali, între care membri ai echipei care a găsit epava Titanicului în 1985, au studiat vânturile şi curenţii din Caraibe în 1708. Ei au studiat, de asemenea, arhivele coloniale spaniole şi columbiene, în căutare de indicii.
Experţii au confirmat în cele din urmă că San Jose a fost găsit la 27 noiembrie 2015, într-un loc în care nicio săpătură nu reţinuse atenţia.
Epava lui San Jose a fost găsită în apropiere de insulele Corales del Rosario, în largul Cartagenei. Nava a fost identificată datorită tunurilor sale de bronz unice, pe care erau gravaţi delfini.
În largul coastelor caraibiene ale Columbiei ar exista până la o mie de epave dar numai şase dintre ele transportau comori mari, a declarat antropologul Fabian Sanabria, adăugând că cea mai mare şi cea mai râvnită era cea de pe San Jose.
Sursa: Science Alert, Agerpres
