Încă o amânare a sentinţei în procesul în care Liviu Dragnea a fost judecat este angajările fictive de la Direcţia de Asistenţă Socială Teleorman . 21 iunie este data la care ar trebui să aflăm decizia instanţei supreme. Magistraţii au amânat pentru a treia oară verdictul, pe același motiv ca și în cazul amânării precedente: părțile au depus concluziile prea târziu. 
De data aceasta, apărătorul Bombonicăi Prodana, fosta soție a lui Liviu Dragnea, a depus abia miercuri concluziile scrise cu privire la acuzațiile din acest dosar, motiv pentru care instanța a considerat oportun să amâne până în data de 21 iunie pronunțarea în acest caz.
Redactorul-șef adjunct de la „Adevărul”, Liviu Avram, consideră „ciudate” aceste evoluții ale procesului în care este judecat liderul PSD.
„E foarte straniu, pentru că de obicei instanța cere ca toate părțile din proces să depună concluzii scrise în aceeași zi. Nu-mi dau seama ce se întâmplă, de ce s-au eșalonat depunerea acestor concluzii scrise și de ce a permis instanța așa ceva, pentru că procedura este cu totul și cu totul alta. La penultimul termen se spune: data viitoare, aștept concluzii scrise, pe care le depun toți participanții la proces, nu fiecare când vrea”, a explicat jurnalistul Liviu Avram la Digi24.
„Aceste amânări sunt cu atât mai curioase cu cât doi dintre judecători au mai judecat acest caz până aproape de pronunțare, iar procesul a fost reluat ca urmare a pensionării unui judecător din primul complet. E foarte ciudat ce se întâmplă”, a adăugat Liviu Avram.
„E straniu și cred că ne putem deja gândi, este legitim să ne gândim că sunt presiuni uriașe în acest dosar, nu-mi dau seama dacă într-un sens sau altul”, a comentat jurnalistul.
Sentința așteptată în procesul lui Liviu Dragnea nu este definitivă, dar ea urma să fie dată în ajunul mitingului pe care PSD l-a convocat sâmbătă în Capitală pentru „apărarea democrației” și împotriva abuzurilor justiției.
