Preşedintele Senatului crede că a venit vremea să fie oprite abuzurile din Justiţie. Călin Popescu Tăriceanu știe şi cum să o facă: pune la cale o comisie parlamentară pentru „Adevăr şi Reconciliere”.
Președintele Senatului spune că este necesară o comisie „pentru adevăr şi reconciliere”, aceasta fiind „o soluţie pentru a afla adevărul şi a începe procesul de repunere a justiţiei în cadrul democratic firesc”.
„Toţi oamenii politici trebuie să înveţe că principiul prezumţiei de nevinovăţie nu este facultativ şi termeni ca cel de 'penali' trebuie să dispară din vocabularul lor. Epoca 'Orban-ilor', valeţi ai sistemului, care îndeplinesc ordinele primite, inclusiv prin depunerea unei plângeri penale ridicole împotriva premierului, trebuie să apună. (...) Cred că Parlamentul, ca for reprezentativ suprem, poate şi trebuie să îşi asume această misiune de aflare a adevărului. (...) Tocmai pentru că vrem să punem capăt 'statului drepţi' şi spectacolului cătuşelor, cred cu tărie că activitatea acestei comisii trebuie să pornească de la un principiu fundamental: toţi oamenii din justiţie şi servicii care ies public şi oferă informaţii despre abuzurile generate de protocoale nu vor avea de suferit. Sunt sigur că mulţi procurori sau judecători au acţionat sub presiune, nu din proprie iniţiativă, iar scopul este să curăţăm sistemul, nu să începem o vânătoare de oameni”, susține Tăriceanu.
Președintele Senatului pleacă de la premisa că se fac în continuare abuzuri în justiție de către „statul paralel” și propune toate aceste modificări pornind de la o procedură de infringement privind prezumția de nevinovăție.
Însă, această procedură de infringement a început nu pentru că România nu a respectat prezumția de nevinovăție, ci pentru că în cazul Comisiei Europene s-a luat decizia de a fi întărită această prezumție printr-o directivă ce trebuia aplicată de către toate statele UE.
România și alte 10 țări nu transpus-o în legislația autohtonă. Acest lucru trebuia făcut chiar de către comisia condusă de Florin Iordache, deputat PSD.
Procedura de infringement:
Comisia Europeană a declanșat o procedură de infringement împotriva României şi a altor zece ţări în legătură cu o directivă europeană care asigură respectarea prezumţiei de nevinovăţie şi dreptul de a fi la proces în cadrul procedurilor penale. Directiva a fost adoptată în 2016, iar ţara noastră ar fi trebuit să îi transmită Comisiei în ce fel şi-a armonizat legislaţia cu cea europeană în aceste chestiuni până la sfârşitul lui aprilie. Pentru că nu a comunicat aceste lucruri în timpul acordat, Comisia a declanșat procedura de infringement, a explicat, în emisiunea „24/7” de la Digi24, Angela Cristea, șefa Reprezentanței Comisiei Europene la București . Ea a subliniat că în niciun caz nu poate fi folosită această directivă ca un pretext pentru a afecta capacitatea instituțiilor abilitate ale statului de a lupta împotriva corupției. Nu se pune problema că persoanele cercetate nu ar beneficia de prezumția de nevinovăție, ele beneficiază deja de această prezumție în toate statele membre, doar că executivul european vrea să se asigure că beneficiază în același mod, a punctat Angela Cristea.
