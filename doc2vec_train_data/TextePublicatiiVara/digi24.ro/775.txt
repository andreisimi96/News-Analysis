La Oradea, câţiva localnici au ieşit, miercuri, în Piaţa Unirii, în jurul orei 19. Purtând steaguri și pancarte, oamenii s-au declarat nemulțumiți de decizia Curții Constituționale care a stabilit că preşedintele Klaus Iohannis urmează să emită decretul de revocare din funcţie a procurorului-şef al Direcţiei Naţionale Anticorupţie, Laura Codruţa Kovesi.
"Nu pot să spun că nu mă așteptam la asta, de când e evident că CCR este politizat în așa măsură încât nu mai este garantul Constituției, ci a devenit cea mai performantă unealtă a majorității din Parlament. Era de așteptat. Din păcate, e un pas foarte mare în spate. Practic, principiul separării puterilor în stat nu mai există începând de astăzi. Lumea nu-și dă seama de gravitatea celor întâmplate", a declarat un protestatar.
Orădenii au rămas timp de o oră în centrul orașului, timp în care au venit cu o inițiativă. Ei au cerut asociațiilor și organizațiilor civice din țară să semneze o scrisoare adresată președintelui Klaus Iohannis.
Prin intermediul acesteia îi cer șefului statului să nu o demită pe Laura Codruța Kovesi din fruntea DNA, chiar dacă în acest fel riscă să fie suspendat.
"Noi cerem ca Iohannis să meargă la suspendare. Asta ar fi singura soluție pe care o vedem noi acum. Adică nu poți să dai afară pe cineva care și-a făcut treaba la cererea unor hoți. Hoții ăștia au știut de frica ei și pe asta mizează: Iohannis să o suspende acum, dacă nu, să fie el suspendat la rândul lui."
Reporter: Bianca Firezar
