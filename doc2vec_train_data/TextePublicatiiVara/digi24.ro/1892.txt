Preţurile alimentelor în întreaga lume au atins cel mai ridicat nivel din ultimele 8 luni. Indicele global a crescut luna trecută cu 1,2%, comparativ cu luna precedentă, fiind puternic influenţat de majorarea semnificativă a preţului lactatelor. E cel mai ridicat nivel înregistrat din luna octombrie încoace.
FOTO: Getty Images
Organizaţia Naţiunilor Unite pentru Alimentaţie şi Agricultură a măsurat schimbările de preţuri la un coş de alimente format din cereale, uleiuri vegetale, lactate, carne şi zahăr.
Lactatele s-au scumpit în luna mai cu 5,5%, din cauza livrărilor reduse din Noua Zeelandă, cel mai mare exportator de produse de acest fel. De asemenea, cerealele s-au scumpit şi ele, dar într-un ritm mai lent.
Organizaţia pentru Alimentaţie şi Agricultură estimează că producţia mondială de cereale va ajunge, anul acesta, la un nivel record de peste 2,6 miliarde de tone.
Va creşte şi producţia de grâu, întrucât prognozele unor mari producători precum Argentina, Canada şi Statele Unite s-au îmbunătăţit. Dar toate aceste estimări ar putea fi date peste cap de războaiele comerciale.
