Crin Antonescu ar putea fi "o soluţie" pentru coalizarea tuturor partidelor de dreapta, a afirmat preşedintele Partidului Mişcarea Populară (PMP), senatorul Traian Băsescu, luni seara, la TVR.
"Ar putea fi o soluţie (Crin Antonescu - n.r.), având în vedere încrederea de care se bucură. El a plecat la timp, în plină glorie. A plecat la timp, înainte să se vadă că regele-i gol. Ar putea coaliza toată dreapta", a replicat Traian Băsescu la întrebarea dacă Antonescu ar putea fi liderul unei coaliţii a forţelor de dreapta din România.
Băsescu a respins ideea că Dacian Cioloş ar putea fi liderul unei coaliţii a dreptei. Întrebat dacă ar fi de acord ca şi PMP să se aşeze sub "flamura" lui Antonescu, Băsescu a răspuns că "PMP-ul, da, sigur că da" însă el şi-ar "vedea de drum".
