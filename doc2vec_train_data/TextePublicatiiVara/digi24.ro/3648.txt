Biciclete, flori și multe fete. Aproximativ 400 de doamne și domnișoare din Baia Mare au participat duminică la SkirtBike , ziua biciclistelor. Aranjate, parfumate și cu bicicletele împodobite cu flori colorate, participantele au defliat într-o paradă, pe străzile orașului. Scopul acțiunii a fost cel de a promova sportul, dar și eleganța pe două roți.
Străzile orașului Baia Mare s-au umplut de culoare și... biciclete. 400 de doamne și domnișoare au participat, duminică, la SkirtBike, o paradă a eleganței pe două roţi.
"Este foarte frumos că fetele vin cu bicicletele împodobite cu flori, cu tot felul de accesorii. Suntem vesele și cochete. Promovăm mersul pe bicicletă în rândul femeilor, așa cum se simt ele bine: în viața de zi cu zi sau în weekend-uri, în parcuri", a explicat Loredana Ionescu, organizatoarea SkirtBike Baia Mare.
Până să înceapă parada, fetele au făcut rând la înscrieri. Aglomerație a fost și la colțul de fotografie, dar și atelierele de creație, precum cel de confecționat moriști de hârtie.
La sugestia unei prietene, Ingrid Retegan și-a decorat bicicleta cu flori și a participat anul acesta pentru prima dată la SkirtBike.
"Merg la serviciu cu bicicleta uneori, la piață, deci merg, merg. Prefer bicicleta și mersul pe jos în locul mașinii", spune Ingrid Retegan.
"Călătoresc cu bicicleta și chiar merg și la serviciu cu bicicleta. Îmi place foarte mult! Plus ca e și un sport, în acelasi timp. Te ajută la sănătate, eu una nu mai am nevoie să merg la sala de fitness", explică o participantă.
"- Cu cine ai venit?
- Cu mami și cu cele două surori ale mele mai mici.
- Și, împreună, toate 4 vă dați cu bicicleta azi?
- Da, numai că surioara mea micuță merge în scaun, cu mami", spune o fetiţă.
În cadrul evenimentului SkirtBike a fost organizată și o tombolă cu premii. La final, participantele s-au bucurat de un picnic chiar pe Câmpul Tineretului din oraș.
Reporter: Izabela Jurasko
