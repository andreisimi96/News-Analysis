La scăldat, printre vase sparte, resturi de aparate electrocanice ori obiecte metalice. Asta o fac, de multe ori fără să știe, cei care înoată în locuri neamenajate, în râuri ori baraje. Un orădean a încercat să le arate pericolele la care se expun și a filmat obiectele care zac pe fundul unui baraj din oraș. Imaginile postate pe rețelele de socializare au devenit virale.
De cum s-a scufundat în barajul din cartierul orădean Ioșia, Radu Herea a găsit pe fundul râului tot felul de obiecte. Vase sparte, ochelari rupți, ceasuri, jucării de pluş ori chiar câțiva cartofi strânși într-o oală zac în mâlul din adâncuri. Iar lista ar putea continua, spune scafandrul.
"În apă sunt multe fiare aruncate, multe frigidere, cuptoare cu microunde, tot felul, crengi, copaci căzuţi."
Toate reprezintă un adevărat pericol pentru cei care fac baie în zonă, consideră tânărul.
"Acesta este locul unde vara se adună sute de localnici dornici de senzaţii tari. Cei mai mulţi sunt tineri care nu ţin cont de reguli. Se urcă pe platformele de beton şi se aruncă în gol, deşi apa în această zonă are o adâncime de doar 2 metri şi jumătate", spune Claudiu Mihuţ, jurnalist Digi24 Oradea.
"- Eu le spun tot timpul să nu sară de pe baracă, ci măcar de pe margine.
- Cum reacţionează?
- Destul de indiferenţi", a remarcat Radu Herea.
imagini: Radu Herea
Deși scafandrul a publicat pe o rețea de socializare imaginile surprinse sub apă, filmul de 16 minute nu i-a impresionat pe localnici.
"- Pietre şi sticlă spartă şi lucruri de genul acesta, dar ăsta e riscul.
- Cum te-ai protejat?
- Cu nimic, doar am înotat", spune un tânăr.
"- Ştiţi ce e pe fundul apei?
- Da, sigur: sticle, materiale de construcţii.
- Nu reprezintă un pericol?
- Ce pericol? Cred că glumiţi acum: ce pericol?"
Statisticile spun, însă, altceva.
"În perioada 2014-2017 29 de persoane au pierit în apele Crişul Repede, Crişului Negru, în barajul de la Tileagd, canalul de la Boiu", a precizat maiorul Camelia Roşca, purtătorul de cuvânt al ISU Crişana.
Înecul nu este singurul pericol pentru cei care înoată în râuri.
"Boli infecţioase transmisibile cum ar fi meningita care se poate transmite în cazul înotului, precum şi infecţii ale urechilor, ochilor şi sinusurilor", enumeră Dorel Ţîrţ, purtătorul de cuvânt al DSP Bihor.
Pentru a nu cădea victime unor tragedii, pompierii le recomandă bihorenilor să evite scăldatul în râuri.
Reporter: Claudiu Mihuţ
