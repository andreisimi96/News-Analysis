Profesorul de engleză din Sighetu Marmației filmat în timp ce săruta și pipăia o elevă în fața întregii clase a demisionat și nu va mai profesa. Acesta a avut o discuție cu conducerea liceului, și-a recunoscut fapta și, în același timp, a recunoscut că aceasta este una gravă. Nu a motivat însă clar de ce a comis un astfel de gest reprobabil. 
VIDEO. Profesor de engleză din Maramureș, filmat în timp ce sărută o elevă în fața clasei
Între timp, Inspectoratul Județean Școlar Maramureș a demarat o anchetă, iar eleva din filmare, dar și colegii ei vor beneficia de consiliere psihologică. De asemenea, părinții elevei au fost informați despre incident și urmează să aibă astăzi o discuție cu directorul liceului. 
„Conducerea școlii s-a autosesizat cu privire la acest incident regretabil, a avut o discuție cu profesorul de engleză, care și-a recunoscut fapta și totodată gravitatea acestei fapte și și-a dat demisia. Și-a dat demisia din învățământ, el fiind titular pe catedra de limba și literatura engleză de la un liceu tehnologic din Sighetu Marmației.
„Asemenea comportamente deviante nu au ce sa caute în niciun context și cu atât mai mult într-un context educațional.
Nu se verifică ipoteza că ar fi fost o condiție sărutul pentru nota de trecere. Din discuții cu conducerea școlii a rezultat faptul că eleva învață bine și oricare ar fi motivele, nu se pot justifica astfel de comportamente în cadrul educațional”, a declarat Adriana Meșter, purtătorul de cuvânt al Inspectoratului Școlar Județean Maramureș.
Profesorul are gradul didactic doi, având o vechime în învăţământ de aproximativ zece ani.
