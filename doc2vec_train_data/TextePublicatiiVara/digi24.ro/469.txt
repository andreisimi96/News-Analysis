Vicepremierul Viorel Ștefan a anunțat în această seară că Guvernul va adopta săptămâna viitoare un act normativ prin care statul va acorda credite preferențiale, cu dobândă zero, persoanelor care vor să investească în dezoltare personală, acoperind cheltuieli cu educația, sănătatea sau cultura. Creditele pot fi luate de tinerii cu vârsta cuprinsă între 16 şi 26 de ani, dar şi de cei care au până în 55 de ani.
Diferenţa este că primii vor putea lua un credit de 40.000 de lei, iar ceilalţi 35.000 de lei.
Însă, în cazul ambelor categorii, suma poate ajunge la 60.000 de lei dacă se angajează pe perioada programului. Banii vor putea fi folosiţi pentru plata unor cursuri, taxelor la gradiniţă sau creşă, cumpărarea de cărţi şi calculatoare sau plata chiriei.
Cu banii garantaţi de stat se vor putea achita şi abonamente la fitness, o parte cu cheltuielile cu construcţia sau renovarea unei locuinţe. În total, vor fi 8 milioane de beneficiari, spune Viorel Ştefan. Oficialul nu a anunţat însă care e valoarea totală a programului, dacă autorităţile au negociat cu băncile şi nici când ar putea începe. Asta în condiţiile în care proiectul de act normativ va fi supus consultării publice în perioada următoare.
Viorel Ştrefan – vicepremier: „Dobânda este zero din perspectiva beneficiarului. Practic, însă, toate dobânzile şi comisioanele bancare, sunt suportate de stat prin bugetul Comisiei Naţionale de Strategie şi Prognoză, cu condiţia plăţii la scadenţă a ratelor creditului. Durata creditului este de 10 ani, iar aici este inclusă şi periaoda de graţie care va fi cel puţin egală cu durata studiilor, dar nu mai mult de cinci ani. Scopul acestei perioade de graţie este de a permite beneficiarului să termine studiile şi după ce se angajează să poată începe rambursarea creditului.
Beneficiarul poate beneficia de oricâte trageri în primii cinci ani de la acordarea creditului pentru a-şi deconta cheltuielile eligibile prevăzute în program. Vorbim deci de decontarea facturilor sau plăţi directe pe bază de proformă pe care beneficiarul le prezintă la banca finanţatoare. Nu este vorba despre un transfer direct în contul beneficiarului”
Cheltuielile eligibile sunt, în principal, cele legate de educaţie: plata cursurilor de specializare/calificare/pregătire profesională, taxa de studii aprofundate (master, doctorat, MBA etc.) la unităţi de învăţământ din România, plata cărţilor, rechizitelor, revistelor de specialitate, taxa de participare manifestări ştiinţifice şi concursuri din România, costurile de transport pentru participarea la manifestări ştiinţifice din România sau din străinătate, achiziţionare de calculatoare, laptop-uri, imprimante, softuri.
Sunt acoperite şi cheltuielile legate de plata chiriei, utilităţilor, loc cazare în cămine şcolare sau studenţeşti, precum şi plata taxei la grădinţă, creşă sau şcoală privată din România.
Un alt domeniu este cultura: abonamente culturale pentru cinema, teatru, operă, bibliotecă şi muzee, costul publicării cărţilor sau al studiilor de specialitate, instrumente şi echipamente pentru prestaţiile culturale.
Totodată, este vizată şi sănătatea: costul medicamentelor, analizelor medicale, serviciilor dentare sau intervenţiilor chirurgicale care nu sunt acoperite de Fondul Naţional Unic de Asigurări Sociale de Sănătate sau de programele naţionale de sănătate publică.
În plus, este acoperit şi domeniul sportiv: echipamente sportive de uz personal, abonamente la activităţi sportive (fitness, înot etc.).
Mai mult de atât, programul acoperă şi o parte din construcţia sau achiziţia unei locuinţe, dar şi modernizarea sau renovarea locuinţei.
FOTO: Getty Images
