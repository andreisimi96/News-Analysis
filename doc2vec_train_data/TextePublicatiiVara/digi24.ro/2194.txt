Liviu Dragnea spune că preşedintele ţării ar face o „greşeală fatală”, dacă nu o va revoca pe Laura Codruţa Kovesi de la şefia DNA. În acest caz, PSD va începe demersurile pentru suspendarea lui Klaus Iohannis, a precizat liderul social-democraţilor, care a vorbit la Antena 3 şi despre motivele care l-ar putea face pe şeful statului să nu pună în aplicare decizia Curţii Constituţionale.
„Nu sunt prezicător și nu știu ce va face președintele Iohannis, dar dacă va face greșeala fatală să nu pună în aplicare o decizie CCR (...), această încălcare gravă a atribuțiilor lui constituționale pe noi nu o să ne lase indiferenți. (...) Noi nu putem să stăm cu mâinile în sân (...). Nu putem lăsa ca o decizie a CCR să nu fie pusă în aplicare și vom utiliza tot ceea ce avem la dispoziție din punct de vedere civic, din punct de vedere legal, din punct de vedere constituțional, din punct de vedere parlamentar”, a declarat Liviu Dragnea, duminică seara, la Antena 3.
„Se poate ajunge la suspendarea președintelui?” a fost întrebat Liviu Dragnea.
„Se poate ajugne la orice. Dacă și dl președinte încalcă Constituția, și acolo trebuie să acționăm, indiferent ce se întâmplă”, a răspuns liderul social-democrat. „Dacă preşedintele vrea să batjocorească CCR şi să nu pună în aplicare o decizie a Curţii Constituţionale înseamnă că ori are mâna întoarsă la spate de undeva de afară, ori e speriat de dosarul cu casele”, a adăugat Dragnea.
„Noi nu putem să stăm indiferenți și să avem un președinte care...el nu e el, adică bun, rău, adversarul nostru sau nu, măcar să fim siguri că deciziile pe care le ia le ia că așa le gândește, nu că așa le primește”, a punctat șeful Camerei Deputaților.
Citiți și:   Dragnea: Ce am organizat sâmbătă în Piaţa Victoriei a fost mitingul mic, urmează mitingul „uriaș”
În 30 mai, Curtea Constituţională a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi. CCR a stabilit că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA.
Joi, Curtea Constituţională a publicat motivarea deciziei privind revocarea Laurei Codruţa Kovesi de la conducerea DNA.
Preşedintele Klaus Iohannis a declarat, marţi, că nu se pronunţă în privinţa revocării şefei DNA decât după ce va primi motivarea CCR şi o va citi cu foarte mare atenţie. El a precizat însă că ia în calcul să respecte statul de drept, să îl întărească, să aibă grijă ca procurorii să rămână independenţi, cu respectarea Constituţiei, subliniind că articolul din legea fundamentală care spune că procurorii îşi desfăşoară activitatea sub autoritatea ministrului justiţiei nu poate însemna sub nicio formă în subordinea acestuia. 
„Aşa cum am spus, aştept motivarea Curţii , pe care o vom citi până o înţelegem sau până înţelegem ceva din ea, după care voi comunica ce trebuie făcut sau ce voi face eu mai exact”, le-a spus preşedintele jurnaliştilor.
Tot marţi, Klaus Iohannis afirma că nu există niciun motiv pentru suspendarea sa din funcţie şi nu îi este teamă de niciun fel de încercare de suspendare.
„Apropo de suspendare, am observat că foarte mulţi sunt preocupaţi de suspendare. Pot să vă spun că eu nu. Nu există niciun motiv de suspendare şi nu mi-e teamă de niciun fel de încercare de suspendare”, a declarat Iohannis.
(surse: Digi24, News.ro)
