ACTUALIZARE 16:10 Cristian Borcea a ieșit din Penitenciarul Jilava, fiind așteptat de iubita sa, Valentina Pelinel. 
Citiți primele sale declarații aici .
ACTUALIZARE 13:56 Judecătorii de la Tribunalul Ilfov au fost de acord cu eliberarea condiționată a lui Cristian Borcea. Decizia este definitivă.
Fostul acționar al Dinamo București Cristian Borcea aștepta, luni, decizia definitivă a judecătorilor, care urmau să anunțe dacă poate sau nu să fie eliberat condiționat. Bocea este în detenție de mai bine de patru ani, a scris și cărți, a muncit în penitenciar, însă până acum nu reușise să îi convingă pe judecători că poate să plece mai devreme acasă.
Cristian Borcea avea de executat 6 ani și 4 luni pentru evaziune fiscală în dosarul Transferurilor.
Magistraţii Tribunalului Ilfov ar urma să decidă luni dacă fostul acţionar de la Dinamo Cristian Borcea, condamnat la şase ani şi patru luni de închisoare în dosarul "Transferurilor", rămâne în închisoare. Până acum, instanţa i-a respins de două ori cererea de liberare condiţionată, relatează News.ro.
Tribunalul Ilfov a amânat joia trecută, pentru 2 iulie, pronunţarea în cazul cererii de eliberare condiţionată din închisoare a fostului acţionar de la Dinamo.
Cristian Borcea este singurul condamnat în dosarul "Transferurilor de jucători" care a rămas încarcerat.
În 2 mai, Judecătoria Sectorului 4 i-a respins lui Borcea cererea de eliberare condiţionată, decizia instanţei nefiind definitivă.
A fost pentru a doua oară când Cristian Borcea a cerut eliberarea condiţionată. El a mai făcut o astfel de solicitare şi în 2017. Atunci, Judecătoria Sectorului 4 i-a admis cererea, dar Tribunalul Ilfov a decis, în octombrie, că fostul acţionar al Dinamo nu poate fi eliberat condiţionat şi că poate formula o nouă cerere după şase luni.
Cristian Borcea este încarcerat la Penitenciarul Jilava după ce a fost condamnat definitiv, în anul 2014, de Curtea de Apel Bucureşti, la şase ani şi patru luni de închisoare cu executare în dosarul "Transferurilor de jucători".
În martie 2014, în dosarul transferurilor de jucători, au fost condamnaţi Ioan Becali şi Cristian Borcea la câte şase ani şi patru luni de închisoare, Victor Becali la patru ani şi opt luni de închisoare, George Copos la trei ani şi opt luni de închisoare, Mihai Stoica la trei ani şi şase luni de închisoare, Gheorghe Popescu la trei ani, o lună şi zece zile de închisoare, iar Jean Pădureanu şi Gheorghe Neţoiu la câte trei ani şi patru luni de închisoare.
În luna februarie a acestui an, magistraţii instanţei supreme au decis achitarea lui Cristian Borcea în dosarul privind mita dată fostei judecătoare Geanina Terceanu. În acest dosar, Victor Becali a fost condamnat la cinci ani şi opt luni de închisoare, Ioan Becali a primit şapte ani şi patru luni de închisoare, iar Geanina Terceanu a fost condamnată la şapte ani de închisoare.
