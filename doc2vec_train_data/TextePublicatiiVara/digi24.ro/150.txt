De astăzi ar trebui să ne simţim mai în siguranţă atunci când vine vorba de protecţia datelor pe care le distribuim în mediul online. A intrat în vigoare, la nivelul Uniunii Europene, noul Regulament privind Protecția Datelor (GDPR). Ceea ce înseamnă că situaţii precum cele care au dus la scandalul Cambridge Analytica, în care informații despre milioane de utilizatori Facebook au fost accesate ilegal, să nu se mai repete. Nerespectarea regulilor va fi pedepsită prin amenzi care pot ajunge şi la zeci de milioane de euro.
Noul Regulament General privind Protecția Datelor se vrea un garant al securităţii din mediul virtual pentru toţi cei 741 de milioane de cetăţeni ai Uniunii Europene, iar transparenţa e cuvântul cheie.
Vom avea, de exemplu, dreptul de a primi datele stocate. Foarte important e că, odată cu intrarea în vigoare a regulamentului, toată politica de confidenţialitate şi de prelucrare a datelor trebuie să fie scrisă extrem de clar şi la obiect: tăcerea nu mai reprezintă consimţământ.
Cu alte cuvinte, dacă nu am spus unui site că NU ne poate folosi datele, asta nu înseamnă că le poate stoca şi utiliza. Trebuie să fim informaţi şi trebuie să spunem DA, dar numai după ce ni se spune clar ce se întâmplă cu datele noastre. De asemenea, europenii au dreptul de a le fi şterse anumite informaţii personale de pe Internet. Iar dacă povestea Cambridge Analytica se repetă, trebuie să ştim mult mai devreme. În cel mult 72 de ore.
La toate aceste reguli trebuie să se supună toate companiile care sunt pe piaţa comunitară.
„Sunt reguli noi foarte puternice şi care necesită destul de multă muncă pentru a ne asigura că le respectăm, dar în ce priveşte filozofia din spate nu diferă complet de modul nostru de abordare”, a spus Mark Zuckerberg, cofondator Facebook.
Noul regulament mai vine pentru utilizatori şi cu dreptul de a cere ştergerea totală a datelor de pe un cont sau cu posibilitatea de a porta aceste date de pe o platformă pe alta.
Companiile care nu vor respecta noul regulament trebuie să se pregătească pentru amenzi substanţiale. Vorbim de sume de până la 20 de milioane de euro sau 4% din cifra de afaceri globală, oricare dintre acestea este mai mare. În plus, utilizatorii care consideră că au fost prejudiciaţi pot obține despăgubiri.
Un alt efect pe care îl pot resimţi în perioada următoare cetăţenii Uniunii Europene este acela de a nu avea acces pe anumite site-uri. De teama noilor reguli mai multe companii au decis deconectarea europenilor pe motiv că nu pot garanta pentru moment respectarea noilor reglementări europene.
Ar trebui să scăpăm de mail-uri și SMS-uri nedorite
În ultima săptămână, şi mai ales în ultimele ore, cu siguranţă aţi observat avalanşa de e-mailuri în care vi se cerea să vă daţi acordul cu privire la utilizarea datelor. Ce se întâmplă dacă ignorăm aceste mesaje?
Nu sunt puţini cei care au aşteptat până în ultimul moment să-şi informeze clienţii cu privire la noul regulament de protecţie a datelor. În ultimele 24 de ore am primit peste 20 de mail-uri de la companii care mă întreabă dacă vreau să păstrez legătura după 25 mai. Am ignorat multe, dar unii s-au gândit să trimită şi SMS-uri.
Însă, dacă te-ai săturat să ai căsuţa de mail plină de newslettere, promoţii şi sondaje, atunci noul regulament s-ar putea să fie o veste bună. Dincolo de mesajele celor care spun că îşi doresc să-ţi protejeze datele, se ascunde dorinţa de a nu rămâne fără o bază de date după 25 mai.
O reţea de restaurante mă întreabă dacă sunt de acord să primesc în continuare mail-uri sau SMS-uri. Am ales să ignor acest mesaj, iar asta înseamnă că nu mai are dreptul de a îmi folosi datele personale: nume, e-mail, telefon, adresă.
Vom scăpa şi de mesajele şi chiar de apeluri de la cei care ne-au găsit în baze de date comerciale. Însă, poţi întotdeauna apela la autoritatea pentru Supravegherea Datelor cu Caracter Personal. De astăzi, amenzile se pot ridica la milioane de euro pentru companiile care nu respectă GDPR.
