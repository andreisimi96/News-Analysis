Furtuna subtropicală Alberto deschide sezonul uraganelor din Atlantic. Deja a lovit Cuba şi se îndreaptă spre coasta sud-estică a Statelor Unite. Mii de locuitori din Florida şi-au părăsit casele pentru a merge în locuri mai sigure. Meteorologii au avertizat că furtuna vine cu rafale de 100 de kilometri pe oră şi ploi care ar putea provoca inundaţii masive.
Furtuna Alberto s-a format în nordul Mării Caraibilor și deja a produs inundații în Cuba. Un râu s-a revărsat și apa a pătruns în peste o mie de case.
Iată ce spun localnicii:
„E pentru prima oară când se produc inundații atât de mari.”
„M-a afectat. Salteaua e udă, e frig. Aveam 15 saci de ciment pe care mi i-au dat să-mi repar casa. S-au udat. N-am avut timp să scot nimic.”
Furtuna Alberto se îndreaptă spre nord și amenință cu ploi puternice și vânt de 100 de kilometri pe oră statele americane Florida, Mississippi și Alabama, unde a fost declarată stare de urgență.
Locuitorii se pregătesc să facă față inundațiilor cu saci cu nisip și pompe de apă. Mai multe evenimente programate de Ziua Eroilor, pe care americanii o comemorează azi, au fost anulate.
„ Se pare că vom avea o cantitate semnificativă de ploaie, există posibilitatea să se producă inundații severe. Toată lumea trebuie să se pregătească”, relatează Rick Scott, guvernator Florida.
Americanii de pe coasta sudică a Statelor Unite nu trebuie să se pregătească doar pentru Alberto. Această furtună, prima din 2018 care a căpătat un nume, este doar introducerea pentru sezonul uraganelor. Pentru următoarele luni sunt prognozate între 10 și 16 furtuni tropicale, iar până la 4 dintre ele ar putea deveni uragane majore.
Vara trecută, furtunile Harvey, Irma și Maria au ucis sute de oameni și au provocat pagube de miliarde de dolari în Caraibe și în Statele Unite.
