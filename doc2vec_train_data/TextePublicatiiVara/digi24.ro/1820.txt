Clădirile din Oradea care nu respectă încadrarea în frontul stradal construit ori un anumit regim de înălțime vor fi supraimpozitate. Este vorba despre imobilele aflate în centrul istoric al orașului și cele de pe principalele bulevarde și străzi din municipiu.
O propunere de regulament în acest sens se află în dezbatere publică din 31 mai, iar pe 2 iulie, la ora 16, va avea loc o întâlnire publică pe această temă. În cursul aceleași luni, consilierii locali sunt chemați să se pronunțe asupra proiectului.
"Dezvoltarea multor parcele din această zonă centrală sau din arterele de penetrare a rămas într-un fel în urmă cu pasul dezvoltării oraşului şi sunt parcele care pot să suporte mai multă densitate, mai multă dezvoltare pe ele și aceasta într-un context în care densitatea urbană în zonele centrale sau în cele de bulevard e de dorit", a explicat arhitectul Eugen Pănescu.
Potrivit acestuia, vor fi aplicate cote de impozite suplimentare pe anumite clădiri. Care sunt imobilele supuse supraimpozitării se va afla în baza unui studiu urbanistic ulterior, spun edilii.
"Urmează ca acele clădiri problemă - să le spun aşa, cele care nu respectă aliniamentul şi îngustează artere pietonale, rutiere, respectiv cele care nu respectă un regim de înălţime, afectând estetica zonei, să fie stabilite printr-un studiu de tip urbanistic", a declarat Eduard Florea, directorul Direcției Economice din Primăria Oradea.
"Perimetrul este o dată este cel determinat de limitele ansamblului urban centrul istoric Oradea. Şi o altă categorie de străzi sunt arterele principale ale oraşului, în principale cele care vizează intrările şi ieşirile din oraş, care vor face obiectul acestui studiu", susţine Adriana Lipoveanu, arhitectul-şef al Oradei.
Totuși, unele dintre clădiri vor fi exceptate de la noua măsură.
Reporter: Adrian Laboş
