BMW a prezentat primele imagini și detalii tehnice ale noului model Seria 8 Coupe, care va fi disponibil din luna noiembrie în două versiuni: M850i xDrive Coupe și 840d xDrive Coupe, scrie Automarket.ro .
După o campanie de câteva luni în care a publicat imagini sub camuflaj sau diverse informații tehnice, BMW a prezentat oficial noul model Seria 8 Coupe.
Acesta își va face debutul pe piața internațională în luna noiembrie și va fi disponibil în două versiuni, în funcție de sistemul de propulsie disponibil sub capotă: M850i xDrive Coupe și 840d xDrive Coupe.
Noul model are o lungime de 4.843 mm, o lățime de 1.902 mm și o înălțime de 1.341 mm, în timp ce ampatamentul ajunge la 2.822 mm. Capacitatea standard a portbagajului este de 420 de litri.
Blocurile optice LED sunt cele mai mici disponibile până în prezent pe un model BMW, iar opțional pot fi dotate cu Laserlight, tehnologie disponibilă și pe i8 care dublează suprafața acoperită.
Ambele versiuni au sistem de tracțiune integrală xDrive despre care producătorul afirmă că "funcționează mai eficient ca niciodată". În plus, versiunea BMW M850i xDrive Coupe vine standard cu diferențial blocabil spate controlat electronic.
Alte dotări standard sunt suspensia Adaptive M cu amortizoare controlate electronic și direcția integrală.
