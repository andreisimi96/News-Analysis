Două invenţii remarcabile au fost premiate la salonul european de inventică desfăşurat în Franţa: bateriile care pot dura cinci ani în interiorul corpului uman şi adezivul modelabil care poate lipi aproape orice. Evenimentul recompensează invenţiile care au avut un impact asupra nevoilor publicului, dar şi asupra cercetării ştiinţifice.
O inventatoare americană a prezentat la salonul desfăşurat în apropierea Parisului bateriile cu o durată de viaţă de 5 ani. Sunt folosite pentru defibrilatoarele care se montează în corpurile pacienţilor. Acestea au, acum, baterii care, în mod normal, se înlocuiesc anual, prin intervenţii chirurgicale.
„Ne-am asumat provocarea de a dezvolta o baterie care durează 5 ani şi e de 1 milion de ori mai puternică decât bateria stimulatorului cardiac. Am obţinut acest lucru printr-o serie de inovaţii, un nou material catodic, un electrolit mai puternic, un design nou al celulelor, care dau mai multă putere”, a explicat Esther Sans Takeuchi, inventatoarea americană.
O altă invenţie premiată a fost adezivul care poate susţine până la 400 de ori propria greutate şi care poate lipi aproape orice.
„Sugru e un adeziv modelabil şi are menirea să facă repararea mai uşoară pentru toată lumea. Multe lucruri se rup în viaţa noastră, precum acest cablu de plastic pentru telefon. Sugru face foarte uşoară repararea unor astfel de lucruri. Îl modelezi cum vrei, îl laşi deoparte 24 de ore şi peste noapte, se transformă într-un cauciuc siliconat durabil. Reparaţia va ţine mulţi ani”, a explicat Jane ni Dhulchaointigh, o inventatoare irlandeză.
Un premiu a fost acordat şi pentru sistemul destinat aparatului pentru rezonanţă magnetică şi care poate surprinde 100 de cadre pe secundă. Mai exact, se poate vedea în timp real ce se petrece în corpul uman.
Câştigătorii salonului european de inventică au plecat acasă doar cu trofeele. La eveniment nu se acordă şi premii în bani.
