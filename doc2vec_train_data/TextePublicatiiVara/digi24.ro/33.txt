Ecranul de proiecție gigant s-a ridicat din nou în Piața Unirii din Cluj-Napoca, iar covorul roşu a fost întins pentru peste 3.000 de regizori, actori și cinefili din toată lumea. Vineri seară s-a dat startul Festivalului Internațional de Film Transilvania. O peliculă premiată cu nouă trofee, în Italia și Israel, a deschis a 17-a ediție ce aduce în cinematografe peste 200 de filme, dar și actori celebri.
Anul acesta, TIFF celebrează puterea extraordinară a cinema-ului de a spune povești curajoase. Astfel ediția cu numărul 17 a fost inaugurată cu proiecția peliculei Foxtrot, o poveste controversată inspirată de conflictul israeliano-palestinian.
„Filmul pe care îl prezentăm este o reflecție a realității din Israel și a problemelor interne și a faptului că există mai multe explicații a ceea ce se întâmplă”, a spus Tamar Samash, Ambasadorul Israelului din România.
„Dacă ar fi să definesc filmul într-o propoziție, aș spune că Foxtrot e dansul unui bărbat cu soarta sa. Dintr-o perspectivă mai largă, aș putea spune că Foxtrot e o rană deschisă, sufletul sângerând al societății israliene”, a adăugat Samuel Maoz, regizorul filmului Foxtrot.
Echipa peliculei distinse cu Marele Premiu al Juriului la Festivalul Internațional de Film de la Veneția a fost impresionată de alegerea făcută de organizatorii români.
„E un film despre destin și nu pelicula bucuroasă care deschide de obicei un festival, așa că sunt surprins, dar și încântat”, a spus actorul Lior Ashkenazi.
Gala de deschidere a fost sold-out.
„Vedem din nou o Piață a Unirii plină. Sunt aproape 3.000 de oameni. sper să nu îi fi tras ploaia înapoi. E un film foarte important Foxtrot”, a spus Tudor Giurgiu, președinte TIFF.
Aceasta a fost doar prima peliculă din cele 227 care vor fi proiectate anul acesta la TIFF. Firul roșu al festivalului este centenarul dedicat unui celebru regizor și scenarist suedez.
„Să ne așteptăm la Ingmar Bergman care probabil în termenii folosiți astăzi este un influencer, retrospectiva dedicată lui Bergman”, a declarat Mihai Chirilov, director artistic.
- Am fost de cinci ani încoace, în fiecare an. E foarte frumos, filme interesante pe care nu le poți vedea în niciun alt moment al anului sau în alte locații.
Gala de deschidere a adus și un omagiu Doinei Cornea.
