Irlandezii au votat în proporție covârșitoare pentru eliminarea unui articol constituțional care interzice avorturile - arată exit-pollurile de după referendumul de vineri pe această temă. În jur de 69 la sută dintre alegători au spus "da", față de 30 la sută care au spus "nu". Numărarea voturilor va începe în această dimineață, iar diseară este așteptat rezultatul oficial. Irlanda are una dintre cele mai dure legislații din lume în privința avorturilor.
- Cred că este un subiect tulburător, care divizează, dar cred și că este lucrul corect pentru femeile din Irlanda: îngrijire, compasiune, demnitate și siguranță, acces egal la îngrijiri medicale. Acesta este motivul pentru care votez "da".
- Sper să iasă "da" pentru viitorul tuturor fetelor din țara asta.
Referendumul a venit la finalul unor dezbateri aprinse despre avort, care au divizat ţara, un stat cu o foarte puternică tradiţie catolică. Întrucât nu a existat opțiunea votului din străinătate, mii de expați s-au întors special în Irlanda ca să voteze, unii dintre ei chiar au traversat oceanul.
- Călătoria mea, distanța pe care am parcurs-o (din Buenos Aires, n. red.) nu se compară cu zborul de o oră sau 50 de minute pe care o femeie e nevoită să-l ia ca să ajungă în Marea Britanie pentru un avort. După ce am citit mai multe povești ale unor oameni care au trecut prin asta, mi se pare absolut îngrozitor.
Iranda are una dintre cele mai stricte legislații anti-avort din lume. Un amendament din Constituţie - introdus în 1983, tot după un referendum - interzice întreruperea sarcinii, dreptul la viaţă al copilului nenăscut fiind considerat egal cu cel al mamei.
- Principala mea motivație este că legislația propusă de guvern va însemna că vor fi avortați copii sănătoși din mame sănătoase. Este foarte, foarte generală legea pe care o propune guvernul.
După ce în 2013, o femeie însărcinată a murit de septicemie, în lege a fost introdusă o excepție: avortul poate fi făcut dacă viața femeii este în pericol. Avorturile sunt în continuarea interzise în oricare alte cazuri, cum ar fi cele de viol sau dacă fătul nu se dezvoltă normal, iar pedeapsa maximă este de 14 ani de închisoare.
