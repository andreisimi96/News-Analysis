Pasiunea pentru vinul de calitate l-a făcut pe un canadian să nu stea prea mult pe gânduri - a plătit peste 100.000 de euro pentru o sticlă veche de 244 de ani.
S-a întâmplat la o licitaţie organizată în Franţa, unde evenimentul a atras zeci de cunoscători. Licoarea, care datează din perioada regelui Ludovic al XVI-lea, a fost păstrată până acum într-o pivniţă din estul ţării.
Este vorba de un vin aproape perfect, după cum au mărturisit specialiştii. Aceştia au deschis sticla de Anatoile Vercel Vin Jaune în 1994 pentru a degusta băutura, care a primit nota 9,4 din 10.
Dar chiar desfacerea dopului a fost un proces elaborat, fiindcă a fost nevoie de o oră pentru a-l scoate, de teamă că va fi deteriorat.
La aceeaşi licitaţie, alte două sticle de vin, tot din lotul respectiv, s-au vândut cu aproape 150.000 de euro.
