"Lunch time surgery" sau operație în pauza de prânz, un tip de intervenție chirurgicală practicată deja de 3 ani în vestul Europei, a fost realizată în premieră națională la Timișoara. Numele intervenției medicale vine de la durata foarte scurtă, de doar 30 de minute, care poate fi realizată în pauza de prânz de la serviciu a pacientului.
Daniela Doboșan este primul pacient din România operat din cauza unei afecțiuni varicoase prin metoda chirurgiei de prânz sau "lunchtime surgery". Operația s-a făcut fără anestezie, fără pregătire preoperatorie, iar la câteva ore după intervenție, pacienta a plecat acasă pe picioare.
"Am un copil mic și în urma sarcinii s-au accentuat varicele. Operația a fost într-adevăr scurtă, nu m-am așteptat, mi-o fost frică la început. Nu știam ce metodă mi se aplică, la început credeam că este metoda cealaltă și eram puțin stresată după operație un pic mă durea dar suportabil și acum după 2 zile nu mai simt nimic, chiar aș putea să alerg", a declarat Daniela Doboșan, pacientă.
Intervenția este o metodă nouă de tratament a bolii varicoase, prin care se introduce un adeziv biologic care desființează vena bolnavă. Specialiștii spitalului județean din Timișoara, cei care au realizat operația în premieră, s-au pregătit pentru această procedură în Anglia, Germania și Turcia.
 "Nu durează mult, pacientul poate să plece imediat să -și desfășoare activitatea, se și numește ”lunchtime surgery”, adică chirurgie de prânz. Omul lucrează dimineața, în loc de prânz vine și se operează și după aceea se duce din nou la lucru. Este foarte eficientă pentru că nu-i perturbă activitatea cu nimic și rezultatele sunt foarte foarte bune", a spus prof.dr. Sorin Olariu, șeful secției I Chirurgie Generală de la Spitalul Județean din Timișoara.
Procedura clasică presupune între 3 și 7 zile de recuperare. De chirurgia de prânz pot beneficia pacienții care suferă de boli varicoase până în stadiul 3. Potrivit ultimelor statistici, în România peste 30% din populație suferă de o formă a acestei afecțiuni.
"În funcție de cantitatea de polimeri pe care trebuie să o achiziționeze spitalul, vor fi costuri diferite. În funcție de pacienții eligibili și câți pacienți vom avea într-o lună, vom ști cât trebuie să achiziționăm într-un an în așa fel încât pacienții să nu trebuiască să plătească nimic", a spus Daniela Radu, directorul medical al Spitalului Județean din Timișoara.
"Costurile vor fi suportate în totalitate de spitalul județean, atât din punct de vedere chirurgical cât și medical", a declarat prof. dr. Marius Craina, managerul Spitalului Județean din Timișoara.
Pe Secția I de Chirurgie Generală de la cel mai mare spital din vestul țării se operează anul de varice peste 1000 de pacienți. Rata de succes a noii proceduri medicale este de peste 98%. Costul materiale utilizate în realizarea ei este de nivelul miilor de euro.
reporter: Alexandra Marian/ operator: Dan Petcu
