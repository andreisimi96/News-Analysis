Producătorul Harvey Weinstein a fost eliberat în schimbul unei cauţiuni de un milion de dolari după ce a fost pus sub acuzare pentru viol şi abuz sexual, anunţă BBC.
FOTO: Gulliver/ Getty Images
De asemenea, el a acceptat să poarte un sistem de monitorizare GPS şi să-şi predea paşaportul, potrivit News.ro.
Weinstein a negat acuzaţiile de viol, iar avocatul său a anunţat că va pleda nevinovat.
Weinstein s-a predat vineri poliţiei din New York, iar producătorul a fost dus încătuşat la o curte de justiţie din Manhattan.
În vârstă de 66 de ani, el este învinuit de viol, comportament sexual neadecvat şi abuz sexual comise asupra a două femei, a transmis New York Police Department într-un comunicat.
Identitatea celor două femei nu a fost dezvăluită.
Deşi acuzaţiile împotriva lui Harvey Weinstein se referă doar la două femei, peste 70 de femei îl acuză de comportament sexual inadecvat, unele acuzaţii vizând fapte care au avbut loc cu zeci de ani în urmă.
