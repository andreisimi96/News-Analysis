Un violent incendiu a ucis o persoană şi a distrus o construcţie dintr-o gospodărie aflată în localitatea bihoreană Sânnicolau Român. Întâmplarea s-a produs luni după-amiaza, în jurul orei 13:20.
Pompierii au fost alertaţi printr-un apel la numărul unic 112, în care era anunţat faptul că un incendiu a izbucnit la o gospodărie din Sânnicolau Român. Salvatorii erau anunţaţi că exista posibilitatea ca proprietara să fie surprinsă de flăcări în interiorul clădirii.
Spre locul indicat au pornit două echipaje din cadrul Detaşamentului de Pompieri Salonta şi echipajul de prim ajutor calificat al subunității, precum și Serviciul Voluntar pentru Situații de Urgență din comună.
Când au ajuns, pompierii au constatat că focul a cuprins o bucătărie de vară şi exista pericolul extinderii flăcărilor la locuinţa învecinată.
„Forțele de intervenție au acționat simultan pentru căutarea posibilei victime, stingerea incendiului și protecția locuinței. Din nefericire, în interiorul anexei, pompierii militari au găsit corpul carbonizat al proprietarei, în vârstă de 80 de ani”, a transmis maiorul Camelia Roşca, purtătorul de cuvânt al ISU Crişana.
În 20 de minute incendiul a fost stins, iar focul a distrus bunurile aflate în bucătăria de vară. Pompierii încearcă să afle cauza incendiului.
Editor web: Adrian Laboş
