Ministrul Justiţiei, Tudorel Toader, afirmă că Ministerul a finalizat proiectul de lege pentru transpunerea Directivei europene privind prezumţia de nevinovăţie în luna iulie 2017 şi l-a trimis la Guvern, după care proiectul a fost aprobat de Executiv şi trimis Senatului, iar apoi a fost trimis Camerei Deputaţilor. Ministrul mai spune că proiectul a fost trimis de către Camera Deputaţilor spre dezbatere în Comisia specială, iar aceasta a fost contestată ulterior la CCR de opoziţie. El precizează că Directiva trebuie transpusă în legislaţia naţională până la momentul în care Comisia Europeană va sesiza Curtea Europeană de Justiţie, relatează News.ro .
Foto: Inquam Photos / Octav Ganea
„În iulie 2017, Ministerul Justiţiei a finalizat proiectul de lege pentru transpunerea Directivei privind prezumţia de nevinovăţie, proiect care a fost transmis la Guvern. În şedinţa din 18 august 2017, Guvernul a aprobat proiectul de lege pentru transpunerea Directivei privind prezumţia de nevinovăţie, proiect care a fost transmis la Senat. În 4 decembrie 2017, proiectul de lege a fost adoptat de către Senatul României, apoi a fost transmis la Camera Deputaţilor. Camera Deputaţilor a stabilit ca dezbaterea să se facă în procedură de urgenţă, printr-o Comisie specială”, a scris Tudorel Toader pe contul său de Facebook, sub titlul "Simple precizări, referitoare la ne/transpunerea Directivei privind prezumţia de nevinovăţie!"
El acuză că dezbaterile privind transpunerea Directivei au fost blocate dup ce opoziţia a contestat la CCR Comisia. El afirmă că este necesară transpunerea acestei Directive, astfel România riscă sancţiuni.
„Dezbaterile au fost blocate, iar opoziţia a contestat respectiva Comisie la CCR ! Pentru evitarea sancţiunilor, este necesar ca prevederile Directivei să fie transpuse în legislaţia naţională până la momentul în care Comisia Europeană va sesiza Curtea Europeană de Justiţie”, a mai spus Toader.
Citiți și Fostul agent al României în justiția UE: La spălarea banilor avem pericol mare de infringement, nu la prezumția de nevinovăție
Fostul preşedinte Traian Băsescu a anunţat că vineri Comisia Europeană a declanşat procedura de infrigement împotriva României pentru netranspunerea Directivei 343/2016 privind prezumţia de nevinovăţie, în Codurile penale.
„Dragi propagandişti, fie că sunteţi magistraţi, politicieni sau analişti, luaţi notă că directivele Uniunii Europene sunt obligatorii şi pentru Justiţia din România”, afirma Băsescu. 
Preşedintele Comisiei speciale de modificarea legilor justiţiei, deputatul PSD Florin Iordache, a declarat vineri pentru News.ro că procedura de infrigement a fost declanşată de Comisia Europeană împotriva României pentru că nu a transpus la timp Directiva privind prezumţia de nevinovăţie este cauzată de "blocarea, boicotarea şi contestarea" eforturilor făcute de Comisia specială în acest sens.
Iordache spune că, începând de săptămâna viitoare, Comisia specială va începe transpunerea Directivei, iar în trei săptămâni va da raport final pe toate modificările aduse la Codul de procedură penală.
„România trebuia să transpună mai repede acea Direcivă. Eforturile pe care noi le-am făcut la comisie au fost blocate, boicotate, contestate şi aşa mai departe. Noi, începând de săptămâna viitoare, împreună cu toţi cei interesaţi începem dezbaterile în comisie pe Codul de procedură penală şi ce ţine de noi, PSD, vom face, încât să transpunem această directivă. Această directivă, ne place sau nu ne place, trebuie transpusă”, a declarat Florin Iodache pentru News.ro.
Şeful Reprezentanţei Comisiei Europene (CE) în România, Angela Cristea, a declarat, vineri seară, că „nu există o problemă cu prezumţia de nevinovăţie în statele membre”, persoanele cercetate beneficiind de aceasta, dar a fost necesară o armonizare a legislaţiei.
