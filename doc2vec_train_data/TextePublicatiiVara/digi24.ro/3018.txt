Pagube produse de fenomenele hidro-meteorologice periculoase au fost semnalate în ultimele 24 de ore în 44 de localităţi din 16 judeţe ale ţării, informează sâmbătă Inspectoratul General pentru Situaţii de Urgenţă (IGSU).
Efectele vremii se fac în continuare simţite în aproape jumătate din ţară. Suntem în plină informare meteo de furtuni. A fost cod portocaliu la Iași, unde a plouat torențial. Suficient cât să inunde mai multe străzi din oraș, unde canalizarea nu a mai făcut față. Șoferii au preferat să ocolească unele zone, însă nici pietonii nu au avut parte de o dimineață ușoară, trotuarele și refugiile de tramvai fiind inundate. Pompierii au primit 50 de apeluri, pentru a scoate apa din curți sau de pe drumuri.
Pe marile bulevarde ale oraşului, telespectatorii Digi24 au filmat canalizările care refulau. Iar în alte imagini, surprinse de data aceasta de la înalţime, se vede cum şoferii se chinuie să înainteze prin apa acumulată pe şosea, care ajungea deja la nivelul portierelor. Chiar şi camioanele înaintează cu greu, iar unii şoferi pur şi simplu fac cale întoarsă, de teamă că ar putea rămâne blocaţi în mijlocul apelor.
Nici pentru cei surprinşi de ploaie în transportul în comun nu a fost mai uşor. Un telespectator ne-a transmis imagini dintr-un tramvai care trece prin apa care a acoperit complet nu numai şinele, ci şi refugiile destinate călătorilor.
În timp ce în alte zone, nici maşinile şi nici tramvaiul nu mai puteau înainta, din cauza apei acumulate.
Probleme mari au fost și în judeţul Galaţi. Codul roşu de vreme severă a adus cu el adevărate ravagii . Comunele Smârdan şi Slobozia Conachi au fost afectate de grindină şi de ploaia extrem de puternică. DN25, între Piscu și Vameș, a fost acoperit de apă, iar traficul s-a desfășurat pe un singur sens timp de o jumătate de oră.
Culturi agricole, acoperişuri şi panouri solare distruse. Toate au fost cauzate de grindina care s-a abătut aseară asupra localităţii Pârşcoveni, judeţul Olt. Într-o jumătate de oră, ploaia de gheaţă de mari dimensiuni a făcut ravagii şi a distrus sute de hectare de teren agricol din jurul localităţii. Judeţul Olt a fost ieri sub mai multe avertizări meteo de fenomene periculoasei. Şi astăzi, zona de nord a judeţului Olt, în special, e ameninţată de noi furtuni.
Vreme capricioasă aseară şi în Capitală. Bucureştenii au avut parte de un spectacol de lumini, după ce o cascadă de fulgere a luminat norii. Fulgerele au lovit mai toate cartierele din Bucureşti.
IGSU: 44 de localități, afectate de ploi 
„Pompierii militari au intervenit, în ultimele 24 de ore, în sprijinul populaţiei şi administraţiei publice locale din zonele unde au fost înregistrate inundaţii. În urma manifestării fenomenelor hidro-meteorologice periculoase, la nivel naţional au fost semnalate efecte negative în 44 localităţi din 16 judeţe (Alba, Bacău, Cluj, Dolj, Galaţi, Gorj, Hunedoara, Maramureş, Mehedinţi, Mureş, Neamţ, Olt, Sălaj, Timiş, Vâlcea şi Vrancea) şi în Bucureşti”, precizează IGSU.
Din primele evaluări, în urma căderilor semnificative de apă şi scurgerilor importante de pe versanţi, au fost afectate 44 locuinţe, 39 beciuri şi subsoluri, 120 curţi, 2 obiective economice, 2 anexe gospodăreşti, 1 autoturism, 1 fântână şi 8 tronsoane de drum, notează Agerpres.
Salvatorii militari au acţionat pe toată durata zilei de vineri şi a nopţii pentru evacuarea apei din gospodării şi înlăturarea efectelor generate de vremea rea cu motopompe de mare capacitate, autocamioane, bărci şi cu autospeciale de intervenţie.
În urma situaţiilor de urgenţă produse, nu a fost necesară evacuarea preventivă a populaţiei din zonele afectate şi nu au fost înregistrate victime.
"În cursul serii trecute, Administraţia Naţională de Meteorologie a emis o Avertizare imediată de COD ROŞU, care viza averse torenţiale, descărcări electrice, căderi de grindină, intensificări ale vântului cu aspect de vijelie, pentru mai multe localităţi din judeţul Galaţi. Imediat, la nivelul ISU Galaţi au fost suplimentate efectivele de pompieri şi au fost constituite echipaje care să intervină în sprijinul populaţiei şi autorităţilor din zonele afectate. În urma evaluarii din teren au fost înregistrate 8 locuinţe inundate, 10 curţi şi un drum naţional afectate pe o porţiune de 0,5 km. Nu a fost necesară dispunerea măsurilor suplimentare de protecţie pentru populaţie", relatează informarea IGSU.
O intervenţie deosebită s-a înregistrat noaptea trecută şi în judeţul Bacău, unde în urma colmatării unui canal aflat în proximitatea drumului naţional DN 11A, pe raza localităţii Rădeana, drumul a fost inundat, fiind blocate mai multe vehicule în zonă. ISU Bacău a intervenit cu mai multe autospeciale şi bărci pentru salvarea a patru adulţi şi un minor în vârstă de 3 ani.
Şi în judeţul Mureş a fost necesară o mobilizare mai mare de forţe, în urma unei viituri produse pe pârâul Fântânele, în zona localităţii Lunca Bradului. Viitura a afectat o casă şi o anexă, iar 16 curţi au fost inundate, potrivit sursei citate.
Un alt eveniment important s-a înregistrat pe raza comunei Daneţi din judeţul Dolj, unde din cauza precipitaţiilor abundente căzute au existat deversări mari de apă peste digurile a doua bălţi, fiind în pericol de inundare peste 20 de gospodării.
Autorităţile locale au acţionat pentru curăţarea unui canal care asigura scurgerea apei din cele două bălţi în râul Jiu. Totodată, echipajele ISU monitorizează permanent zona pentru a putea interveni în situaţia producerii unor inundaţii.
La această oră se acţionează în judeţele Bacău, Galaţi şi Neamţ pentru înlăturarea urmărilor generate de vremea rea, menţionează IGSU.
Centrul Operaţional Naţional al IGSU monitorizează permanent situaţia operativă înregistrată la nivel naţional, pentru a asigura un răspuns rapid în cazul producerii unor evenimente care să afecteze populaţia, mai precizează sursa citată.
