Portfardul poate fi cuibul perfect pentru microbi. Iar riscul de a face blefarite, conjuctivite sau afecţiuni ale pielii atunci când folosim produse cosmetice expirate este mare, spun medicii. Iată cum putem preveni aceste neplăceri.
Primul sfat: uitaţi-vă cu atenţie pe etichetă pentru a verifica termenul de expirare.
Când expiră produsele cosmetice
„Mai modern, produsele au termen de expirare de la momentul deschiderii, nu de la momentul în care au ieşit din fabrică. Pentru cosmeticele obişnuite, de obicei este o etichetă care spune că el este valabil fie la 6 luni, fie la un an de la deschidere”, spune dr. Viviana Iordache, medic dermatolog.
Produsele cosmetice trebuie păstrate la o temperatură cuprinsă între 20-25 de grade. 
Cum se păstrează corect cosmeticele
Foarte important este locul în care ţineţi aceste produse cosmetice. Majoritatea femeilor le ţin în raftul din baie, ceea ce nu este deloc indicat.
„În momentul în care am pus produsul în lumină, pe pervazul ferestrei sau în camera de baie, unde este cald şi umed, nu mai avem acea valabilitate de un an chiar dacă eticheta susţine acest lcuru pentru că ele nu sunt ţinute în condiţiile menţionate de producător”, spune dr. Viviana Iordache, medic dermatolog. 
Cel mai bine este să le păstraţi în locuri răcoroase, ferite de umezeală sau căldură.
„Cel mai rău scenariu este ca în timp produsul să se denatureze, deci el să nu mai conţină moleculele de pe etichetă, pentru că trecerea timpului nu le-a mai lăsat să fie stabile, şi să producă dermatită de contact”, spune dr. Viviana Iordache, medic dermatolog. 
Sfaturi pentru sănătatea pielii
De asemenea, pot să apară blefarite sau conjucntivite şi chiar alergii. Daca nu sunteţi sigure de calitatea unui produs, cel mai bine este să îl testaţi pe o suprafaţă mică de piele. În plus, dacă nu vă amintiţi când aţi cumpărat produsul, verificaţi când a fost fabricat şi când expiră. Există câteva site-uri care descifrează codul de bare şi dau aceste informaţii. Nu orice produs cosmetic poate fi controlat astfel, ci numai cele de la branduri cunoscute.
„Dacă vă uitaţi pe majoritatea produselor serioase şi costisitoare deja există codul acela de conformitate care se poate scana. Scanând, tu poţi intra pe site-ul companiei respective şi să verifici dacă produsul este original sau nu”, spune dr. Viviana Iordache, medic dermatolog.
O altă greşeală este atunci când doamnele nu folosesc produsele destinate tipului lor de ten.
„Mare parte dintre ele primesc cadou diferite cosmetice. În momentul în care ai primit un cadou trebuie să-l desfaci, că e politicos. Trebuie să te hotărăşti dacă îl păstrezi sau nu pentru că e posibil să nu ţi se potrivească. De exemplu tu să ai un ten gras şi să primeşti o crema pentru ten matur foarte gras. În momentul în care o să o foloseşti nu o să mai conteze că este în termen sau că e păstrată în condiţii bune. Rişti să faci reacţii comedogene sau puncte negre”, spune dr. Viviana Iordache, medic dermatolog.
De aceea, e bine să vă informaţi înainte de a folosi orice produs pentru a vă asigura că veţi avea mereu o piele sănătoasă.
