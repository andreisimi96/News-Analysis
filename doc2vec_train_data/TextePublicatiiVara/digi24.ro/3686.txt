Surse&colon; Un important ministru german cere expulzarea migran&tcedil;ilor
Surse&colon; Un important ministru german cere expulzarea migran&tcedil;ilor
Liderul Uniunii Creştin Sociale (CSU, dreapta) din Bavaria, Horst Seehofer, a declarat duminică, într-o reuniune a partidului său extrem de conservator, că nu vede vreo alternativă la expulzarea migranţilor, o măsură care l-ar pune pe ministrul german de Interne în conflict cu cancelarul Angela Merkel, a declarat o sursă din cadrul CSU.
Tensiuni între Horst Seehofer și Angela Merkel / Guliver / Getty Images
Seehofer a declarat că acordul încheiat de Merkel la Bruxelles este insuficient şi că va conduce ”la mai multă migraţie, nu la mai mai puţină”, iar discuţiile pe care le-a purtat sâmbătă seara cu ea au fost ”inutile şi  fără efect”, potrivit presei germane.
Merkel şi-a exprimat speranţa ca un acord, obţinut la sfârşitul săptămânii la un summit la Bruxelles, să-l potolească pe aliatul său bavarez, care vrea o înăsprire semnificativă a politicii germane în domeniul migraţiei.
Cancelarul şi-a exprimat duminică voinţa de a continua împreună cu CSU.
O dispută cu privire la gestionarea migraţiei a aruncat ”marea coaliţie”  (CDU/CSU, SPD) a lui Merkel, aflată de trei luni la putere, într-o criză şi a slăbit poziţia conducătoarei conservatoare, pe care a obligat-o să încheie acorduri bilaterale pe tema migraţiei cu alte state membre UE.
Înaintea unor alegeri regionale strânse, în octombrie, CSU, aliata Uniunii Creştin Democrate (CDU) a lui Merkel exercită presiuni asupra ei în vederea înăspririi politicii migraţiei.
”Împărtăşesc scopul CSU cu privire, pe de o parte, la reducerea numărului migranţilor care sunt aduşi în Europa de către traficanţi, iar pe de altă parte împărtăşesc punctul de vedere potrivit căruia solicitanţii de azil nu pot să-şi aleagă pur şi simplu ţara în care vor să se ducă”, a declarat Merkel într-un interviu acordat ZDF, insistând asupra voinţei de a colabora cu CSU.
Disensiunile cu CSU privesc însă modul în care să se ajungă la această reducere a migraţiei şi nu acest scop, a subliniat ea.
