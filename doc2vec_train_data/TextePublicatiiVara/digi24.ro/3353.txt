Scandal fără precedent în Statele Unite, după ce autorităţile americane au recunoscut că au separat două mii de copii de părinţii lor imigranţi, imediat după ce au păşit în Statele Unite. Preşedintele Donald Trump este pus la zid de toată lumea, inclusiv de către soţia sa, Melania. Iar ONU a descris comportamentul autorităţilor americane drept inadmisibil şi a cerut SUA să pună punct acestor practici de separări forţate. Donald Trump, însă, nu acceptă criticile.
Donald Trump, preşedintele SUA: Statele Unite nu vor deveni o tabără de migranţi şi nu vor fi un centru pentru refugiaţi. Nu vor fi! Nu câtă vreme sunt eu aici! Separarea copiilor se întâmplă din cauza unor legi cumplite, sunt oribile. Ceea ce se întâmplă e atât de trist, atât de trist, dar putem rezolva problema rapid, frumos şi aşa vom fi în siguranţă.
Jerrold Nadler, membru al Congresului SUA: Am aflat despre copii smulşi din braţele părinţilor, sugari separaţi de mamele lor, copii cu dizabilităţi luaţi de lângă părinţii lor, şi chiar un tată atât de afectat, încât a ales mai degrabă să-şi ia viaţa, decât să fie despărţit de copiii lui.
Carolyn Maloney, membră a Congresului SUA: Suntem aici pentru a protesta faţă de politica Administraţiei Trump: destrămarea familiilor, despărţirea copiilor de mamele şi taţii lor.
Fată: Trăiesc cu teama că părinţii mei vor fi deportaţi şi nu vreau asta, vreau să rămân aici în comunitatea mea, cu familia mea!
În timp ce sute de americani protestează la graniţa mexicano-americană, chiar la Washington, soţia lui Donald Trump a luat poziţie faţă de politica preşedintelui.
Stephanie Grisham, consilier al Melaniei Trump: Doamna Trump detestă să vadă copii separaţi de familiile lor. Doamna Trump consideră că avem nevoie să funcţionăm ca o ţară care respectă toate legile, dar şi o ţară care este guvernată cu suflet.
Soţia fostului preşedinte George W. Bush a rupt tăcerea şi, raritate în politica americană, l-a criticat deschis pe actualul ocupant al Casei Albe.
Laura Bush - fostă primă-doamnă a Americii: Apreciez efortul de a consolida şi proteja graniţele SUA, însă această politică de toleranţă zero este crudă. Este imorală şi îmi rupe inima. Aceste imagini ne aduc aminte de internările americanilor de origine japoneză în lagăre în Al Doilea Război Mondial, considerate acum unul dintre cele mai ruşinoase momente din istoria SUA.
Imaginile cu copii despărţiţi forţat de părinţi au făcut înconjurul lumii.
John Moore – fotograf: I-au cerut mamei să lase copilul jos şi în acel moment fetiţa a izbucnit în plâns. Nu este ceva neobişnuit pentru copiii mici în orice situaţie să sufere de pe urma separării, dar cred că în această situaţie specială, cu separarea de familii, are o semnificaţie aparte.
De partea sa, Administraţia Trump se apără aruncând responsabilitatea în curtea Congresului.
