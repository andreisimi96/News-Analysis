FIFA a anunţat că niciun rus nu va fi implicat în programul antidoping de la Cupa Mondială şi că eşantioanele prelevate de la jucători vor fi analizate la laboratoare din afara Rusiei, relatează AFP.
Formula 1: Marele Premiu al Canadei e duminică, de la ora 21:00, în direct pe Digi Sport 2
„Niciun rus nu va fi implicat în programul antidoping şi toate analizele eşantioanelor se vor face la laboratoare acreditate de Agenţia Mondială Antidoping, în afara Rusiei”, a precizat FIFA.
Un purtător de cuvânt al forului a declarat pentru AFP că FIFA a luat toate măsurile necesare pentru ca gestionarea şi transportul eşantioanelor să se facă în condiţii stricte. „Din motive evidente de siguranţă nu putem să dăm detalii despre acest subiect”, a adăugat reprezentantul federaţiei internaţionale.
În urmă cu patru ani, eşantioane prelevate de la participanţi la Jocurile Olimpice de la Soci au fost falsificate chiar în cadrul laboratorului antidoping. Un an mai târziu, a izbucnit scandalul de dopaj instituţionalizat din Rusia.
