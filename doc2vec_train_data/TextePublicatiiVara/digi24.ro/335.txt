Un fost învăţător din Teleorman este anchetat de poliţişti după un gest barbar. Şi-a legat câinele de maşină şi l-a târât până l-au oprit nişte şoferi revoltaţi, care au văzut bietul animal plin de sânge. Cărora le-a explicat senin că nu se aştepta ca animalul să nu poată ţine pasul cu vehicul.
Atenţie! Urmează imagini care vă pot afecta emoţional!
"Uite ce i-ai făcut!
Păi nu se leagă de maşină!
Nu am ştiut, domnule, am zis că vine după maşină..."
Explicaţiile şoferului, un fost cadru didactic în vârstă de 71 de ani, i-au indignat şi mai mult pe cei care au văzut cum se chinuia câinele.
Câinele legat de maşină şi târât după vehicul a fost dus la veterinar. Are răni dureroase, dar va supravieţui. Activiştii pentru drepturile animalelor aşteaptă o pedeapsă dură pentru stăpânul căţelului chinuit.
Aurelia Loacă – reprezentant al Asociaţiei Viaţa Animalelor: „Educaţia precară a populaţiei din România, cu privire la îngijirea şi protejarea animalelor duce la astfel de cazuri. Sper ca autoritatile să se implice, pentru că astfel de situaţii trebuie să se stopeze”.
Poliţiştii din Teleorman nu au avut nevoie de îndemnuri suplimentare. Au început ancheta de cum au văzut imaginile postate pe facebook.
Teodora Dragole - purtător de cuvânt al IPJ Teleorman: „A fost întocmit dosar penal privind protecția animalelor. În continuare se efectuează cercetări”
Bărbatul de 71 de ani care şi-a târât câinele cu maşina poate să fie condamnat la închisoare sau la plata unei amenzi de până la 10.000 de lei.
