Liderul liberalilor, Ludovic Orban, respinge acuzaţiile lui Călin Popescu Tăriceanu la adresa Comisiei Europene, SRI și DNA şi spune că MCV este un mecanism care contribuie la asigurarea independenţei justiţiei. De cealaltă parte, social-democraţii susţin afirmaţiile făcute de preşedintele Senatului. În opinia lor, MCV ar fi un instrument politic.
„Au ajuns liderii actualei majorităţi să ameninţe judecătorii, procurorii în cursul derulării unor anchete sau în cursul pronunţării unor sentinţe. MCV este un mecanism prin care Comisia Europeană caută să determine autorităţile din România să respecte independenţa Justiţiei, să respecte neimplicarea politicului în funcţionarea justiţiei, să împiedice implicarea Parlamentului în blocarea anchetelor din Justiţie, să împiedice presiunile mediatice şi politice care se exercită asupra Parchetelor şi instanţelor de judecată”, spune Ludovic Orban, preşedinte PNL.
„Este realitatea pe care o discutăm şi noi, pe care o spun şi eu în fiecare zi şi pe care o susţinem cu argumente, cu probe în spaţiul public. Sunt lucruri care se întâmplă. Eu nu m-aş hazarda să interpretez declaraţia domniei sale ca fiind un atac la instituţiile europene, ci din contră. Liderul Senatului a spus că îşi doreşte ca organismele europene să fie activ implicate în această realitate pe care noi încercăm să o îndreptăm. MCV este o ţintă mobilă, MCV este, în momentul de faţă, şi a fost dintotdeauna un instrument politic folosit de oamenii politici de la Bruxelles”, spune Adrian Dobre, membru PSD.
Tăriceanu a vorbit astăzi despre statul paralel, servicii de informații și atitudinea părtinitoare a Comisiei Europene . S-a întâmplat chiar în cadrul unui discurs susținut de la tribuna Senatului, în calitate de președinte al acestei instituții, în fața șefilor Senatelor din Europa, veniți la București.
„Încă așteptăm din partea Comisiei Europene să se poziționeze și să explice de ce a desconsiderat și ingnorat sistematic semnalele de alarmă ce i-au fost trimise de anumite persoane cu priire la gravele abuzuri comise de persoane din sistemul judiciar. Din cauza politicii părtinitoare, uneori chiar partizane, a Comisiei Europene, Mecanismul de Cooperare și Verificare a fost ținut captiv de sistemul de influență ocult și metalegal, coordonat de SRI și DNA, devenind pur și simplu un alt instrument la nivel național de presiune asupra oponenților acestui sistem paralel cu statul de drept”, a spus Tăriceanu.
