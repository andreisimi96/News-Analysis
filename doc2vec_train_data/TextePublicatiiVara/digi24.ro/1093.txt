Autorităţile din Harghita au activat, luni, Planul Roşu de intervenţie după ce un autoturism şi un microbuz s-au ciocnit în zona localităţii Sâncrăieni.
Planul Roşu a fost activat la ora 13.45, mai multe echipaje de Poliţie, pompieri şi medici deplasându-se către locul accidentului.
La rândul lor, reprezentanţii Inspectoratului General pentru Situaţii de Urgenţă (IGSU) au anunţat că, din primele informaţii, sunt două victime, una decedată şi una încarcerată, din autoturism.
În microbuz se aflau aproximativ 20 de persoane, care prezintă răni uşoare şi sunt evaluate de către medicii sotiţu la faţa locului.
IGSU a anunţat că la faţa locului intervin o autospecială pentru victime multiple, o ambulanţă SMURD, 3 ambulante SAJ, o autospecială descarcerare grea cu spital mobil şi o autospecială complexă de stingere cu modul de prim ajutor.
„În urma activării Planului Roşu au mai fost alertate înca patru echipaje de prim ajutor SMURD şi elicopterul SMURD”, a anunşat IGSU.
Un bilanţ provizoriu al accidentului arată că un bărbat din autoturism a decedat, o femeie din maşină a fost descarcerată şi este în stare gravă, iar din microbuz şase persoane au suferit diferite răni.
Deocamdată, nu există date cu privire la modul în care s-a produs accidentul, dar centrul Infotrafic anunţă că circulaţia pe DN 12 în zona accidentului este complet blocată.
