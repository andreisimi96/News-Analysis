Vacanţă la schi, în plină vară. Este oferta de care se vor bucura sute de elevi care vor veni în tabără, în Maramureş, la Cavnic. Ei vor învăţa să coboare pe schiuri pe o pârtie modificată pentru condiţiile de vară. În plus, copiii vor putea face drumeţii pe munte şi vor testa pista de tubing.
Drumețiile și alte activități specifice unei tabere fac parte din oferta unor hoteluri şi pensiuni din Cavnic pentru elevii care vin în vacanță la munte. Preţurile pentru un sejur de cinci nopţi încep de la 85 de lei pentru un copil, iar cazarea se face în camere cu trei, patru sau cinci paturi.
"Copiii vin de peste tot din ţară. Cei mai mulţi sunt din Bucureşti, care vin prin agenţii de turism, din Cluj, din Timişoara", susţine Ancuţa Buda, recepţioner.
"Noi punem foarte mare accent pe disciplină, în sensul că nu au voie să iasă din cameră până nu e curăţenie foarte mare în cameră, vin toţi la masă, seara li se iau telefoanele până dimineaţă, e un pic de militărie", a explicat Cornel Poenar, administrator Super ski Cavnic.
Deși temperaturile se apropie de 30 de grade, elevii care vin în vacanţă la Cavnic vor putea învăţa să schieze pe o pârtie special amenajată.
"Are o lungime de o sută de metri pârtia. Şi se schiază exact ca şi iarna. Singura deosebire este că iarna îţi trebuie costum de schi şi vara poţi să vii în costum de baie", spune Cornel Poenar.
"În prima fază, pe plastic, este mai uşor vara pentru că nu ţi se adună zăpada în faţa schiurilor. Dar din cauza îmbinărilor, a plasticului, când deja mergi cu schiurile paralele este un pic mai dificil", susţine Ferenci Norbert, directorul Şcolii de Schi.
Prima serie de copii a sosit la Cavnic la începutul acestei săptămâni.
Redactor: Adrian Ciucuriţă
