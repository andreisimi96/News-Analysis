Doi giganţi industriali au ajuns la acordul final asupra unei fuziuni care va forma a doua cea mai mare companie europeană în domeniul oţelului, după ArcelorMittal.
Indienii de la Tata Steel şi concernul german Thyssenkrupp îşi vor uni fabricile din Europa. Va rezulta o afacere cu 34 de unităţi de producţie, 48.000 de angajaţi şi vânzări anuale de 17 miliarde de euro. Compania va avea sediul la Amsterdam.
Este cea mai mare tranzacţie din siderurgia europeană din ultimul deceniu, după preluarea Arcelor de către Mittal.
Ambele companii speră că vor putea astfel să răspundă mai bine provocărilor din industrie. Iar cea mai mare, în momentul de faţă, o reprezintă noile taxe vamale impuse pe principala piaţă, cea americană.
