Liderul nord-coreean ar putea fi invitat la Casa Albă, dacă discuţiile de săptămâna viitoare cu preşedintele american vor decurge bine.
Anunţul a fost făcut de Donald Trump, la finalul întâlnirii pe care a avut-o cu premierul Japoniei. Trump a mărturisit că îşi doreşte o normalizare a relaţiilor cu statul nord coreean şi s-a declarat din nou încântat de scrisoarea pe care i-a trimis-o Kim Jong-un.
În acelaşi timp, președintele susţine în continuare că se va ridica de la masa negocierilor dacă discuţiile nu decurg aşa cum îşi doreşte.
Reporter: Dacă summitul se desfăşoară conform planului, îl veţi invita pe liderul nord-coreean Kim Jong-un în Statele Unite?
Donald Trump: Răspunsul este da. Cred că acest lucru va fi bine primit, lui (lui Kim, n.red.) îi va plăcea acest lucru, cred că acest lucru se va întâmpla.
Reporter: Dacă îl invitaţi în Statele Unite, va fi primit la Casa Albă sau la Mar-a-Lago?
Donald Trump: Poate vom începe cu Casa Albă, ce părere ai? Politica „presiunii maxime” este cu siguranţă în vigoare, dar nu mai folosim acest termen, fiindcă începem nişte negocieri prietenoase, poate îl voi folosi după acele negocieri. Dacă mă veţi auzi pronunţându-l, veţi şti că negocierile nu au decurs bine. Sunt pregătit 100% să mă ridic de la masa negocierilor, s-ar putea întâmpla acest lucru. Poate nu va fi nevoie, sper asta, fiindcă eu cred cu adevărat că Kim Jong-un vrea să facă ceva minunat pentru poporul său.
