O vamă pentru o autostradă. Nu din România, ci din Ungaria. Pentru ca transporturile de pietriș de la o balastieră din Bihor să nu mai stea cu orele la coadă, în Borș, la câțiva kilometri distanță va fi amenajat un punct de frontieră temporar. Pe acolo vor trece doar camioanele care duc nisip și pietriș pe șantierul viitoarei autostrăzi maghiare M35, ce unește Budapesta de granița cu România.
Marcate cu însemnele autostrăzii M35 care se construiește în Ungaria, sute de camioane încărcate cu pietriș trec zilnic granița prin vama Borș. Șoferii așteaptă în coloană, chiar și câte trei-patru ore, din cauza aglomerației. În funcție de cât sunt ținuți în vamă, un șofer face mai multe transporturi pe zi.
"Așteptăm cam vreo trei-patru ore la o cursă. E foarte obositor, ne trezim dimineața la trei, terminăm la șase-șapte seara", spune un şofer.
"Două-trei ore aşteptăm; depinde de coadă, depinde cum lucrează la vamă", completează un alt şofer.
"Mai mult stăm la coadă decât să facem drumul, că drumul de aici până acolo e de vreo 30 de kilometri, aici stăm un ceas și mai facem o oră până acolo", concluzionează altul.
Ca să evite astfel de situații, autoritățile române și maghiare au convenit să amenajeze o nouă vamă special pentru transporturile de pietriș.
"Autoritățile române și maghiare au convenit ca noul punct de trecere a frontierei să fie în zona localității Santăul Mare. Astfel camioanele care transportă zilnic nisip și pietriș pentru autostrada din Ungaria nu vor mai fi nevoite să aștepte ore în șir pentru a ieși din țară. Acest lucru va duce totodată și la descongestionarea traficului de la punctul de trecere a frontierei Borș", a relatat Bianca Firezar, jurnalist Digi24 Oradea.
"Ținând cont de interesele economice și sociale ale celor două țări, autoritățile de frontieră au convenit deschiderea ocazională a unui punct de trecere între localitățile Santăul Mare, România, și Nagykereki, Ungaria, în scopul efectuării unor transporturi de materiale de construcții, urmând ca în perioada următoare să se stabilească măsuri concrete pentru operaționalizare", a declarat comisarul-șef Laura Bondar, purtătorul de cuvânt al ITPF Oradea.
În localitățile de lângă granița cu Ungaria există peste 20 de balastiere. Doar de la o singură balastieră pleacă zilnic spre Ungaria între 80 și 100 de camioane încărcate cu pietriș.
Reporter: Bianca Firezar
