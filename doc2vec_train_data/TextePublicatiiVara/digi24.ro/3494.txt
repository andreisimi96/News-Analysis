AFI Europe Romania a anunţat marţi că demarează luna aceasta lucrările pentru construcţia AFI City, primul proiect rezidenţial de amploare al companiei în România, aflat în sectorul 1 al Capitalei, lângă staţia de metrou Laminorului.
Investiţia se ridică la 16 milioane de euro. TGC a fost desemnat drept contractor general pentru această primă fază a proiectului, potrivit News.ro.
Prima etapă a construcţiei a început luna aceasta şi va genera două clădiri care vor însuma 190 de locuinţe, deservite de 228 de locuri de parcare supraterană. Prima etapă a construcţiei AFI City va fi încheiată, conform estimărilor, în vara anului 2019.
AFI Europe, subsidiară a AFI Properties, este o companie specializată în dezvoltarea, managementul şi investiţiile din domeniul imobiliar, ce operează în Europa Centrală şi de Est din 1997.
Portofoliul AFI Europe include centre comerciale şi proprietăţi de retail, parcuri de business şi dezvoltări rezidenţiale de mare amploare şi dezvoltări cu utilizare mixtă. AFI Europe operează în România, Cehia, Polonia, Germania, Bulgaria, Serbia, Ungaria şi Letonia.
AFI Europe operează în România din 2005. Compania a dezvoltat şi gestionează AFI Cotroceni, cel mai mare mall din România şi unul din cele mai mari centre comerciale din Europa Centrală şi de Est.
În octombrie 2013, AFI Europe a inaugurat AFI Ploieşti, în urma unei investiţii de peste 50 de milioane de euro.
În prezent, AFI Europe România dezvoltă în centrul oraşului Braşov proiectul AFI Braşov, care include un centru comercial cu o suprafaţă închiriabilă de 45.000 de metri pătraţi şi două clădiri de birouri cu o suprafaţă închiriabilă de 25.000 de metri pătraţi.
Pe segmentul de birouri, AFI România are în dezvoltare AFI Tech Park, un parc de business de clasa A cu o suprafaţă închiriabilă de 56.000 de metri pătraţi, aflat în centrul Capitalei. Parcul de business va include două clădiri de birouri de înălţime redusă şi un turn de birouri, care vor avea spaţii verzi amenajate într-o grădină centrală.
