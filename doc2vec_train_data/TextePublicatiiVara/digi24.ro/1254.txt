Ministrul Justiţiei, Tudorel Toader, a afirmat marţi, în legătură cu declaraţiile preşedintelui Klaus Iohannis privind decizia CCR ce vizează revocarea Laurei Codruţa Kovesi, că ceea ce spune şeful statului „nu face parte din Biblie”, adăugând că nici el nu se pricepe la toate.
Foto: Inquam Photos / Octav Ganea
Întrebat, la ieşirea de la CSM, dacă decizia CCR în cazul şefei DNA subordonează procurorii, cu referire la afirmaţiile preşedintelui Klaus Iohannis, Toader a răspuns: „E, şi dacă a spus preşedintele Klaus Iohannis, doar ce spune dânsul nu face parte din Biblie. Preşedintele Iohannis este preşedintele republicii, dar nici eu, nici dumneavoastră nu ne pricepem la toate, dacă suntem realişti. Nu spun că a greşit, a spus şi dânsul ceea ce i-au spus probabil alţii”.
El a adăugat un ministru nu poate întreba ce se întâmplă într-un dosar, autoritatea de care vorbeşte Constituţia referindu-se la administrarea justiţiei.
„(...) Aşteptăm motivarea deciziei, dar avem un principiu în Constituţie care spune că procurorii sunt sub autoritatea ministrului Justiţiei. (...) Ministrul Justiţiei, că sunt eu, că va fi altul, ministrul Justiţiei nu întreabă un procuror - de ce ai administrat proba asta, proba cealaltă? De ce ai dat o soluţie sau alta? Aia e independenţa procurorului. Nu poate ministrul să întrebe ce se întâmplă în dosar, dar autoritatea de care vorbeşte Constituţia se referă la administrarea justiţiei, se referă la politicile penale pe care nu le face nici CSM, nici un procuror, pe care le face legiuitorului şi, ordinar sau delegat, care poate fi şi Guvernul, din care ministrul Justiţiei face parte”, a spus Toader, potrivit Agerpres.
Preşedintele Klaus Iohannis a vorbit marți pentru prima dată despre decizia CCR și a declarat că nu se pronunţă în privinţa revocării şefei DNA decât după ce va primi motivarea CCR şi o va citi cu foarte mare atenţie. El a precizat însă că ia în calcul să respecte statul de drept, să îl întărească, să aibă grijă ca procurorii să rămână independenţi, cu respectarea Constituţiei, subliniind că articolul din legea fundamentală care spune că procurorii îşi desfăşoară activitatea sub autoritatea ministrului Justiţiei nu poate însemna sub nicio formă că sunt în subordinea acestuia.
