În contextul achitărilor pronunțate în ultima vreme în dosare în care sunt implicate nume importante din politică, Înalta Curte de Casație și Justiție subliniază că „pentru garantarea independenței justiției este esențială păstrarea încrederii populației în sistemul de justiție” și că „prezervarea acestei încrederi reclamă ca nicio altă autoritate să nu dea impresia că deciziile judecătorești ar putea fi influențate în orice mod”.
Sursă foto: INQUAM PHOTOS / Octav Ganea
Comunicatul de presă transmis de ICCJ ca urmare a „informațiilor recente apărute în spațiul public, cu referire la dosare penale aflate pe rolul Înaltei Curți de Casație și Justiție”:
„Înalta Curte de Casație și Justiție apreciază necesar să reafirme importanța respectării independenței justiției, ca premisă a statului de drept și garanție fundamentală a procesului echitabil. Independența justiției nu este un privilegiu al judecătorului, ci responsabilitatea impusă acestuia care îi permite să soluționeze o cauză exclusiv în baza legii și a probelor, fără influențe externe de orice natură.
Pentru garantarea independenței justiției este esențială păstrarea încrederii populației în sistemul de justiție, iar prezervarea acestei încrederi reclamă ca nicio altă autoritate să nu dea impresia că deciziile judecătorești ar putea fi influențate în orice mod.
În considerarea acestui deziderat, Înalta Curte de Casație și Justiție subliniază importanța moderației în discursul public legat de chestiunile privind justiția și, cu atât mai mult, în cele privind dosare aflate pe rolul instanțelor judecătorești, indiferent de etapa procesuală”.
În ultima vreme, judecătorii ICCJ au pronunțat achitări în mai multe dosare importante, iar în perioada următoare sunt așteptate alte verdicte. De exemplu, pe 29 mai, Liviu Dragnea are ultimul termen în dosarul angajărilor fictive la DGASPC Teleorman, dosar în care DNA cere şapte ani şi jumătate de închisoare.
Pe 22 mai, a fost achitat președintele Senatului, Călin Popescu Tăriceanu, în dosarul în care este acuzat de mărturie mincinoasă şi în care DNA ceruse o pedeapsă de trei ani de închisoare. Decizia nu este definitivă.
Pe 11 mai, magistraţii instanţei supreme au dat decizie de achitare în dosarul în care fostul senator şi judecător al Curţii Constituţionale Toni Greblă este acuzat că a pretins şi primit de la omul de afaceri Ion Bîrcină bunuri şi servicii pentru a-l ajuta să obţină contracte în domeniile energie şi transport fier vechi. Nici această decizie nu este definitivă.
Pe 10 mai, au fost achitați fostul premier Victor Ponta şi fostul senator Dan Şova în dosarul „Turceni - Rovinari”, în care au fost judecaţi pentru fapte de corupţie, în legătură cu încheierea unor contracte de consultanţă. Decizia instanţei nu este definitivă.
Pe 9 mai, a fost achitat ex-ministrul Justiției Tudor Chiuariu, în dosarul în care a fost condamnat la doi ani de închisoare cu executare fostul deputat PSD Viorel Hrebenciuc.
