Trăiesc în mijlocul pericolelor, îşi asumă riscuri şi ştiu să folosească orice armă. Totul pentru ca persoana pe care o protejează să fie în siguranţă. Vorbim despre gărzile de corp, oameni care îşi pun viaţa în slujba altora. Iar pentru asta se antreneză mai multe ore pe zi, pentru a fi cei mai buni. Au demonstrat acest lucru şi cu ocazia unui experiment realizat de o echipă Digi24 Oradea.
Potrivit scenariului, după un traseu bine stabilit, cele două mașini care transportau clientul au ajuns în Piața Unirii. Abia după ce gărzile de corp au securizat perimetrul, persoana păzită a coborât.
Conștienți de pericolele care pândesc la tot pasul, cei din dispozitivul de pază stau foarte aproape de client și sunt atenți în toate direcțiile. Când un agresor încearcă să se apropie, planul de apărare este pus imediat în acțiune: șeful de echipă anunță regruparea, agresorul este imobilizat, în timp ce clientul este dus repede în mașina care demarează în trombă.
Un astfel de scenariu se poate transforma oricând într-o misiune reală și periculoasă pentru gărzile de corp. De aceea e nevoie de pregătire fizică, o bună mânuire a armelor și de autocontrol. Cei din domeniu recunosc că și clientul are un rol important.
"VIP-ul trebuie să coopereze cu noi foarte mult, dar este adevărat că de multe ori VIP-ul nu face anumite lucruri. Sunt care sunt mai rebeli", spune Mircea Țugudean.
A fi gardă de corp implică riscuri, dar și satisfacții pe măsură, spun cei care practică această meserie.
"Lucrul cu omul e cel mai greu, dar ai foarte multe satisfacții și cu munca în echipă", consideră Liviu Corbu, gardă de corp.
"În străinătate (câştigi - n.n.) aproximativ 300-400 de euro pe zi; în România se poate ajunge și aici la această sumă, dar la un nivel foarte ridicat", spune Lorand Vereș, gardă de corp.
La un astfel de nivel au fost și cele patru gărzi de corp din Oradea care au clasat România pe locul șase la Campionatul European de profil organizat recent în Ucraina.
"O zi s-a stat în poligon unde au fost trei probe. Am avut apoi o probă sportivă dificilă de transportare a rănitului, o probă care a constat în găsirea unor dispozitive explozive, aruncate aleatoriu și ascunse în autoturism, într-un interval de 15 minute", a detaliat Claudiu Timar, gardă de corp.
În septembrie, orădenii vor reprezenta România la Campionatul Mondial al Gărzilor de Corp, desfășurat în Georgia.
Reporter: Claudiu Mihuț
Operator: Florin Lucuța
