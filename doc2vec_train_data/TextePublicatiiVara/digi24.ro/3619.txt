Sorana Cîrstea, locul 51 WTA, a învins-o, luni, cu scorul de 7-5, 6-3, pe Magdalena Rybarikova din Slovacia, locul 19 WTA şi cap de serie numărul 19, calificându-se în manşa a doua a turneului de la Wimbledon. Același lucru l-a făcut și Alexandra Dulgheru care a trecut de Kristina Pliskova.
Formula 1: Cursa de la Silverstone e în direct la Digi Sport 1 (duminică, ora 16:00)
Cîrstea a jucat foarte bine, agresiv, cu mingi variate, cu risc şi s-a impus după un meci care a durat o oră şi 29 minute. Românca a revenit în primul set, după ce a fost condusă cu 5-3, câştigând următoarele cinci ghemuri la rând. Semifinalista ediţiei trecute a egalat după ce a fost condusă cu 2-0, dar nu a mai reuşit decât un ghem până la finalul meciului, înclinându-se cu 3-6, în al doilea set.
În faza următoare, Cîrstea va evolua cu rusoaica Evghenia Rodina, locul 120 WTA, venită din calificări, care a învins-o, cu 3-6, 7-5, 6-4, pe germana Antonia Lottner, locul 128 WTA, de asemenea venită din calificări.
Alexandra Dulgheru, locul 141 WTA, venită din calificări, a învins-o, cu scorul de 6-4, 1-6, 6-2, pe sportiva cehă Kristyna Pliskova, locul 77 WTA, în manşa I a turneului de la Wimbledon.
Dulgheru s-a impus după un meci care a durat o oră şi 44 de minute, la prima participare pe tabloul principal al turneului de la Wimbledon, după ediţia din 2015. Cel mai bun rezultat al ei, calificarea în turul al treilea, a fost obţinut, în 2010.
În faza următoare, românca ar putea evolua cu Venus Williams, locul 9 WTA şi cap de serie numărul 9, dacă americanca va trece de Johanna Larsson din Suedia, locul 58 WTA.
Calificarea în turul al doilea este recompensată cu un premiu de 63.000 de lire sterline (aproximativ 71.000 de euro) şi cu 70 de puncte WTA.
