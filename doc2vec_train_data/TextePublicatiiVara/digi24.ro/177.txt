Real Madrid a cucerit trofeul Ligii Campionilor la fotbal pentru a treia oară consecutiv , o premieră, după ce a învins-o în finală pe Liverpool cu scorul de 3-1 (0-0), sâmbătă seara, pe Stadionul Olimpic din Kiev. Soarta partidei a fost decisă de inspiraţia lui Bale (şi implicit a antrenorului Zidane), de gafele portarului Karius şi poate şi de accidentarea lui Salah.
Urmăriți o galerie foto cu imagini ©Guliver/GettyImages care surprind câteva dintre momentele care au marcat finala Champions League 2018 (clic pe prima imagine pentru a le vedea pe toate celelalte):
Real Madrid e pentru a 13-a oară regina Europei - galacticii au câştigat a treia oară la rând Liga Campionilor, ce-i drept, cu ajutorul portarului de la Liverpool, Loris Karius. Ghinionul nu i-a ocolit pe cormorani - starul sezonului, Mo Salah, s-a accidentat încă din prima repriză și foarte probabil va rata Campionatul Mondial.
Citiți și:  Ronaldo, declaraţie surprinzătoare după finală 
După 0-0 la pauză, Karius i-a făcut cadou o minge lui Benzema la primul gol al meciului. Liverpool a revenit aproape imediat - Mane a finalizat în urma unui corner. A urmat momentul de inspiraţie al lui Zidane, care l-a trimis în teren pe Gareth Bale. Galezul a avut nevoie de doar două minute pentru a marca cel mai frumos gol al finalei.
Pe final, Karius a gafat iar şi Bale a devenit prima rezervă care dă două goluri într-o finală de UEFA Champions League și a fost declarat jucătorul meciului .
La ultima acţiune a meciului, Ronaldo (90+3) s-a oprit în careul englezilor, la doar câţiva metri de un  fan placat de forţele de ordine.
Real Madrid Liverpool 3-1 şi galacticii păstrează pentru al treilea sezon la rând trofeul.
Căpitanul echipei Real Madrid, Sergio Ramos, a primit trofeul Ligii Campionilor de la preşedintele UEFA, Aleksander Ceferin, sâmbătă, la Kiev, după victoria madrilenilor, scor 3-1, cu Liverpool.
Jucătorii de la Real Madrid, alături de antrenorul Zinedine Zidane, au fost premiaţi de preşedintele UEFA, dar şi de şeful de la Rea Madrid, Florentino Perez.
Mai întâi a fost premiată brigada de arbitri condusă de sârbul Milorad Mazici.
Apoi au fost premiaţi jucătorii echipei Liverpool, aplaudaţi de adversarii lor de la Real, de preşedintele madrilenilor Florentino Perez, dar şi de Ceferin.
Trofeul a fost adus pe teren de ambasadorul finalei de la Kiev, Andrei Şevcenko.
