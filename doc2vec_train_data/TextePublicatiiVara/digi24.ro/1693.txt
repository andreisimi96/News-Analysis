PSD revine la modificările iniţiale ale Codului de Procedură Penală, cu amendamente controversate, susţine Opoziţia. Schimbările vin pe ultima sută de metri, iar după votul din comisia condusă de Florin Iordache, proiectul ajunge în dezbaterea Senatului.
Foto: InquamPhotos/Octav Ganea
Actualizare 16.20. Comisia specială pentru legile justiţiei a aprobat, joi, modificările la Codul de procedură penală, transmite Agerpres . Proiectul de modificare a Codului de procedură penală a fost aprobat cu 15 voturi "pentru" şi 3 "împotrivă" şi urmează să intre în dezbaterea Senatului ca primă Cameră sesizată. 
Actualizare 15:30. Parlamentarii din comisia specială condusă de Florin Iordache au mai votat, joi, un amendament controversat de natură să schimbe Codurile penale. Astfel, instanţa de apel nu poate schimba sentinţa primei instanţe decât dacă administrează probe noi sau readministrează niște probe. Articolul prevede clar că dacă prima instanță dă o decizie de achitare, la apel nu poate fi dată o sentință de condamnare decât dacă sunt prezentate probe noi sau sunt readminstrate cele existente. Detalii, aici .
Actualizare 13:00. Comisia specială pentru legile justiţiei a adoptat și alte amendamente la proiectul de lege privind modificarea Codului de procedură penală.
Așadar, s-a decis că probele obţinute în mod nelegal nu pot fi folosite în proces, fiind „lovite de nulitate absolută”.
De asemenea, „probele şi mijloacele de probă excluse se păstrează sigilate la sediul parchetului, în ceea ce priveşte cauzele aflate în faza de urmărire penală, respectiv al instanţei, în cea ce priveşte cauzele aflate în curs de judecată”.
Totodată, PSD a propus un amendament care spune că audierea unei persoane nu poate dura mai mult de 6 ore din 24 de ore, iar perioadele de 6 ore nu pot fi consecutive, intervenind un interval de 12 ore.
Declaraţiile suspectului sau inculpatului vor fi înregistrate, la cerere, cu mijloace tehice audio şi puse integral la dispoziţiile apărării.
Înregistrările de pe camerele de supraveghere, precum şi cele realizate în locuri publice, pot constitui mijloace de probă.
În timpul votului, preşedintele Comisiei speciale, deputatul PSD Florin Iordache, i-a cerut deputatului USR Stelian Ion să îl dea afară din sală pe consilierul său. Ion a susţinut că are nevoie de consilier, iar deputatul Eugen Nicolicea i-a spus că este o ruşine a Parlamentului.
Actualizare 10:40. Comisia specială a adoptat un amendament care prevede că este interzisă, în timpul urmăririi penale, comunicarea publică a oricărei informaţii referitoare la faptele şi persoanele care fac obiectul procedurii.
„În cursul urmăririi penale şi al judecării cauzei în procedură sunt interzise comunicările publice, declaraţiile publice precum şi furnizarea de alte informaţii, direct sau indirect, provenind de la autorităţile publice referitoare la faptele şi persoanele care fac obiectul acestor proceduri şi nu se pot referi la persoanele suspectate sau acuzate ca şi cum acestea ar fi fost condamnate”, se arată în amendamentul propus de PSD şi UDMR şi adoptat în Comisia care discută modificările la Codurile penale, potrivit News.ro.
De asemenea, o altă modificare prevede că, „dacă organele judiciare au comunicat public date şi informaţii privind începerea urmăririi penale, luarea unor măsuri preventive sau trimiterea în judecată a unei persoane, acestea sunt obligate să comunice în mod similar şi soluţiile de achitare, clasare sau încetare a procesului penal, după caz”.
Opoziția spune că sunt multe amendamente controversate pe care PSD le îmbrățișează pe ultima sută de metri.
Unul dintre exemple: arestul devine nelegal dacă persoana nu este condamnată sau dacă fapta este dezincriminată.
De asemenea, se pot redeschide dosare cu au fost deja finalizate cu decizii definitive și, în plus, pot fi revizuite dosare dacă hotărârea este semnată de un alt judecător, care ar fi în avantajul lui Liviu Dragnea.
Totodată, instanța de apel nu mai poate să dea o pedeapsă cu condamnare unei persoane care a fost condamnată în primă instanță decât dacă apar probe noi, ceea ce ar face procesul mult mai greoi.
Mai mult decât atât, suspiciunea rezonabilă este înlocuită cu indicii temeinice, iar durata urmării penale este redusă la un an. Dacă în acest timp procurorii nu reușesc să trimită în judecată persoana în cauză, atunci dosarul se clasează automat.
O altă propunere controversată, contestată de specialiști: înregistrăzile video sau audio făcute de terți sau de persoanele în cauză nu mai pot fi folosite, fiind „bune” doar cele folosite de organele de anchetă.
Reprezentanții Opoziției spun că ar fi un dezastru dacă aceste amendamente ar intra în vigoare.
Ion Stelian, deputat USR, a declarat pentru Digi24 că toate aceste amendatamente au fost puse la dizpoziție iar forma principală este chiar cea din proiectul de lege.
„Acum, la solicitarea noastră adresată către Florin Iordache ne-a fost pusă la dispoziție o variantă cu amendamentele care vor fi într-adevăr susținute de PSD, dintre cele propuse de CSM. Am avut neplăcuta surpriză să constatăm că puține dintre amendamentele CSM au fost preluate în varianta PSD. E o chestiunea foarte gravă, pentru că CSM venise cu niște propuneri bune care corectau aberațiile inserate în proiectul inițial. Peste 80% dintre toate propunerile din proiectul de lege au fost corectate de CSM. Iată că pe parcurs PSD s-a răzgândit, deși au spus că merge pe varianta CSM-ului, și au abandonat aceste variante al CSM. Ieri am aflat că PSD s-a răzgândit și azi se dă votul final”, a avertizat deputatul USR.
Stelian Ion speră că PSD „își revizuiește această atitudine” și că „la votul final va abandona unele dintre cele mai periculoase amendamente”, cum ar fi redeschiderea unor procese închieiate definitiv.
„Această lege se aplică retroactiv și proceselor încheiate, ceea ce e fără precedent. CCR de nenumărate ori a spus că legea procesual penală se aplica pentru viitor, nu pentru trecut. Sunt cu dedicație, îi pot ajuta pe Dragnea și pe cei cu condamnări deja. De asemenea, dl. Tăriceanu a fost menționat în expunerea de motive. Iată un argument în plus”, a mai spus deputatul USR.
Pe aceeași temă
