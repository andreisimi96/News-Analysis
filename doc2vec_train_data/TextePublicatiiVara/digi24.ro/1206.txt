Au început lucrările la gazoductul care va traversa ţara noastră. Conducta, care va transporta gaze extrase din Marea Neagră prin Bulgaria, România, Ungaria şi Austria este un proiect european. Însă viitoarea structură de transport nu le va aduce beneficii directe românilor. Preţul gazelor nu va scădea pentru consumatori.
Construcţia conductei care va traversa Bulgaria, România, Ungaria şi Austria este finanţată parţial de Comisia Europeană şi a fost gândită pentru a avea la dispoziţie cât mai multe surse de gaz.
Prima etapă constă în realizarea conductei de transport Podişor-Recaş, în lungime de 479 km, iar suma alocată este de aproape 480 de milioane de euro, din care 40% este asigurată din fonduri comunitare.
Anton Anton, ministrul Energiei: E o conductă un pic mai mare de jumate de metru, adică este între jumate de metru şi un metru, ca să dăm o imagine palpabilă. Deci nu e o conductă Trans-siberiană de 3 metri. Eu sper ca această conductă să fie gata conform proiectului iniţial pentru că, altfel, finanţarea europeană începe să scârţâie.
Decizia de începere a lucrărilor a fost emisă la finalul lunii martie. De atunci au început lucrările la cele trei staţii de comprimare, iar la finalul anului viitor autorităţile spun că vor circula primele cantităţi de metan între România şi statele vecine. Pentru consumatorii finali însă, investiţia nu va aduce facturi mai mici
Anton Anton, ministrul Energiei: De când mă ştiu eu, consumatorul din vestul României, cei din Timişoara, cei din Arad, s-au plâns că ei sunt la capătul conductei şi că acolo presiunea este mai scăzută. Deci pe om îl interesează şi presiunea la gaze.
Reporter: Şi preţul? Preţul va fi afectat cumva de această investiţie?
Anton Anton, ministrul Energiei: Nu!
Reporter: Adică nu vom avea un gaz mai ieftin?
Anton Anton, ministrul Energiei: Cred că am trecut mult peste timpul afectat acestui interviu...
Conducerea Transgaz spune că principalul beneficiu va fi racordarea mai multor consumatori la sistemul de distribuţie şi câştiguri mai mari pentru companie.
Grigore Târsac, director general adjunct Transgaz: Pentru acest serviciu de transport se percep tarife. Odată ce BRUA va fi în funcţiune, cantitatea de gaze care va trece prin sistemul naţional din România va creşte şi, automat va creşte şi suma tarifelor pe care le încasează România. Transgaz şi România.
Încă nu este cunoscută destinaţia finală a gazelor transportate din Bulgaria şi extrase din Marea Neagră, deoarece vecinii maghiari şi-au exprimat intenţia ca resursele să nu mai ajungă în Austria, ci să se oprească în Ungaria.
