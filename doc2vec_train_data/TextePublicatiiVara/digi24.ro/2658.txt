Preşedintele macedonean Gjorge Ivanov a declarat că nu va semna o înţelegere cu Grecia prin care ţara sa s-ar redenumi Republica Macedonia de Nord, scrie Politico.
Gjorge Ivanov / FOTO: Guliver / Getty Images
Ivanov susţine că nu va semna acordul pentru că sunt incluse prea multe concesii faţă de Grecia.
Cele două ţări au ajuns la un acord marţi pentru a opri o dispută veche de mai multe decenii. Atena susţine că fosta republică iugoslavă nu poate folosi numele Macedonia, deoarece există o regiune cu acelaşi nume în nordul Greciei. Disputa a împiedicat Macedonia să adere la Uniunea Europeană şi NATO.
Acordul urmează să fie semnat de miniştrii de externe din cele două ţări în acest weekend, după care va urma un vot în parlamentul din Macedonia. Dacă acordul va fi aprobat, Ivanov ar urma să aprobe documentul.
