Câteva clipe de distracţie i-au adus moartea unui adolescent din Gorj, după o cursă într-o tiribombă. Băiatul a leşinat la final şi, în ciuda manevrelor de resuscitare, a murit la spital. Tânărul era în grija statului de cinci ani şi se distra împreună cu câţiva prieteni la zilele oraşului Târgu Jiu. Poliţiştii fac cercetări pentru moarte suspectă pentru că elevul nu ar fi avut probleme cardiace.
Nimeni nu ştia ca băiatul de 16 ani să aibă vreo problemă de sănătate şi nu a fost oprit să se urce în tiribombă. Plecase de la centrul în care stătea, împreună cu alţi copii, să se distreze. Au vrut să se dea două minute în dispozitivul numit gheară, pe insuliţa din Târgu Jiu, o cursă la o înălţime de 11 metri.
„Adolescentul s-a dat în tiribomba din spatele meu împreună cu trei prieteni. După ce a coborât, a făcut câţiva paşi şi le-a spus amicilor săi că nu se simte bine, apoi s-a prăbuşit la pământ”, afirmă Diana Speretoiu, jurnalist Digi24.
„A leşinat efectiv. Era un grup de prieteni ceva. A leşinat. A încercat cineva să-i acorde primul ajutor. N-a dat semne că i-ar fi rău. Râdeau, se distrau”, spune Constantin Moisei - proprietarul tiribombei.
Medicii au făcut manevre de resuscitare aproape o jumătate de oră, apoi l-au transportat la spital. Nu dădea semne că şi-ar reveni, iar, la scurt timp, a murit.
„Din informaţiile pe care le avem, din cauza unui stop cardio-respirator”, afirmă Constantin Mitroi, managerul Serviciului Judeţean de Ambulanţă Gorj.
Lipsa oricărui istoric medical de boli, le-a dat de bănuit poliţiştilor.
„Poliţiştii gorjeni efectuează cercetări în cadrul unui dosar penal pentru săvârşirea infracţiunii de ucidere din culpă”, spune Miruna Prejbeanu - purtătorul de cuvânt al IPJ Gorj.
Copilul era în grija statului de cinci ani şi urma cursurile şcolii speciale din Târgu Jiu. Părinţii lui sunt despărţiţi, iar băiatul mergea în fiecare weekend la mama sa, în oraşul Ţicleni. Acum a rămas la Târgu Jiu pentru a participa la zilele oraşului.
Băiatul nu era în evidenţele instituţiei ca având probleme cardiace. Necropsia va stabili cu exactitate cauza morţii. Între timp, cei trei adolescenţi care au fost martorii tragediei vor fi consiliaţi psihologic. La fel şi familia copilului.
