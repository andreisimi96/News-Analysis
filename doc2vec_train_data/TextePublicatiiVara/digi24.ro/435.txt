Cristi Minculescu, Doru Borobeică şi Valter Popa au transmis, într-un mesaj publicat pe pagina de Facebook intitulată „Iris Oficial”, în care folosesc un limbaj calomnios la adresa toboşarului Nelu Dumitrescu, că rămân „Naţionala de Rock a României” până ce un verdict în cazul dreptului de folosire a titulaturii Iris va fi dat, scrie News.ro. 
Numele Iris se află acum în centrul unei dispute legale dintre toboşarul Nelu Dumitrescu şi trei foşti membri ai grupului - solistul Cristi Minculescu, basistul Doru Borobeică şi chitaristul Valter Popa - care activau sub aceeaşi titulatură. Procesul abia a început, iar un verdict ar putea fi dat în doi ani, a declarat vineri Dumitrescu pentru News.ro.
„Întrebaţi-ne «Cine suntem» şi vă vor răspunde cei 120.000 de oameni prezenţi sâmbătă în Piaţa Palatului din Iaşi care au strigat «Iris» şi care nu pot fi împiedicaţi să o facă doar pentru că un individ a înhăţat, mişeleşte, o marcă ce este, deloc întâmplător, coloana sonoră a amintirilor pentru 3 generaţii. Nu putem să le spunem prietenilor să nu ne strige pe nume, Iris, doar pentru că un decrepit se crede curatorul mărcii ce ne-a fost atât de mult timp «familie», nouă, tuturor”, este începutul mesajului publicat marţi pe Facebook.
Cei trei foşti membri ai grupului fondat de Nuţu Olteanu - chitară, Emil Lechinţeanu - bas şi Nelu Dumitrescu - tobe, în 1975, au continuat: „Aşteptarea noastră în aceste zile este adevărul, cel ce n-are întotdeauna legătură cu dreptatea, sperând că în toate cele peste 6.000 de concerte am lăsat o parte din inimile noastre în sufletul vostru şi luptând de acum înainte ca melodiile ce v-au fost imn, «Floare de Iris», «Baby», «Strada ta», «Pe ape» ş.a.m.d., să fie auzite doar din vocile, corzile şi emoţiile celor ce le-au compus”.
Ei spun că nu se ceartă cu nimeni, „pentru că nu mai avem timp să ne împăcăm”, dar, „fără mânie şi părtinire, aşteptăm să ne bucurăm, alături de voi şi pentru voi, de numele noastre de botez: Cristi, Boro, Valter… Iris. Până atunci, rămânem adevărata «Naţională de Rock a României»”.
În încheiere este specificat faptul că nici pagina de Faceboook „Iris Oficial” nu va mai fi folosită, legătura cu fanii fiind ţinută prin pagina de Facebook a lui Cristi Minculescu. 
