Cifra de afaceri din comerţul cu amănuntul, cu excepţia vânzărilor de autovehicule şi motociclete, s-a majorat, în primele patru luni ale anului, cu 6,5%, comparativ cu intervalul similar din 2017.
Majorarea a avut loc ca urmare a rezultatelor pozitive înregistrate, în special, în comerţul cu produse alimentare, băuturi şi tutun, respectiv cu produse nealimentare, arată datele Institutului Naţional de Statistică (INS), publicate marţi.
Conform statisticii oficiale, în intervalul 1 ianuarie - 30 aprilie 2018, vânzările de produse alimentare, băuturi şi tutun au crescut cu 7,6%, faţă de primele patru luni din anul anterior, în timp ce vânzările de produse nealimentare s-au majorat cu acelaşi procentaj, iar comerţul cu amănuntul al carburanţilor pentru autovehicule în magazine specializate a înregistrat un salt de 2,7%.
În acelaşi timp, volumul cifrei de afaceri pentru comerţul cu amănuntul (cu excepţia comerţului cu autovehicule şi motociclete), ca serie ajustată în funcţie de numărul de zile lucrătoare şi de sezonalitate, a înregistrat o creştere cu 7,6% din ianuarie până în aprilie, anul curent, faţă de aceeaşi perioadă din 2017, datorită vânzărilor de produse nealimentare (+9,3%), vânzărilor de produse alimentare, băuturi şi tutun (+8,3%) şi comerţului cu amănuntul al carburanţilor pentru autovehicule în magazine specializate (+3,8%).
