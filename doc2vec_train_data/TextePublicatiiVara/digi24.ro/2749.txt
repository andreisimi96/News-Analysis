După doi ani în care a fost blocat, sistemul primelor de stat pentru locuinţe, cunoscut drept Bauspar, revine pe piaţa din România, dar cu noi condiţii.
De acum încolo, beneficiarii primei de stat pentru economii făcute la cele două bănci pentru locuinţe din România, BCR şi Raiffeissen, vor fi doar cei care au economisit cel puţin 5 ani exclusiv pentru a contracta un credit imobiliar. Mai exact, cei care vor să economisească sunt nevoiţi să justifice utilizarea primei în scop locativ, în caz contrar prima este resitituită statului. Este vorba despre o primă de 25% din suma depusă într-un an, dar nu mai mult de 250 de euro de persoană.
Câștigul maxim este astfel obținut depunând o sumă de o mie de euro în fiecare an.
Avantajul acestor credite este că reprezintă un risc scăzut din moment ce sunt acordate numai în lei și au o dobândă fixă.
Cunoscutul sistem de economisire-creditare Bauspar a fost introdus în România în 2004, însă a fost blocat în urmă cu mai mult de doi ani după ce Curtea de Conturi a impus anumite restricții în urma unui control efectuat în 2015 asupra celor două bănci pentru locuințe. Atunci Curtea a stabilit că BCR și Raiffeissen ar fi pus la punct un mecanism prin care au acordat primele oferite de stat în mod ilegal.
Cele două bănci au contestat măsurile recomandate de Curtea de Conturi, având câştig de cauză, în primă instanţă. În acest context, statul a virat aproximativ 80% din primele aferente anului 2014, ulterior nefiind virată nicio primă de la stat în sistemul Bauspar.
În prezent, sistemul de economisire-creditare este folosit de aproximativ 500 de mii de persoane.
