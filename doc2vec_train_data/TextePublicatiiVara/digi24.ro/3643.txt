Propunerea președintelui Klaus Iohannis pentru șefia SIE e în faza audierilor. Deputatul PSD Gabriel Vlase e în Parlament, la Comisia de Control al activităţii Serviciului de Informaţii Externe. Înainte de începerea propriu-zisă a audierilor, Șerban Nicolae, liderul grupului PSD din Senatul României, a fost întrebat ce părere are despre propunerea președintelui. Senatorul a evitat să dea un răspuns tranșant, în schimb a explicat de ce PSD are succes la electorat.
- E ședința consacrată audierilor, așa cum alții au săptămâni consacrate cititului. Dup-aia vom vedea, vom analiza și vom decide, le-a spus Șerban Nicolae jurnaliștilor, într-o aluzie ironică la declarația președintelui Klaus Iohannis în legătură cu decizia Curții Constituționale referitoare la demiterea șefei DNA, Laura Codruța Kovesi.
- Era Gabriel Vlase cea mai bună propunere pentru șefia SIE? au vrut să știe jurnalilștii.
- Dar noi toți suntem buni. E greu să fac departajări între colegi. Avem un clasament în care există doar locul 1, la PSD. De-aia și suntem pe primul loc în ierarhia preferințelor electoratului, a răspuns Șerban Nicolae.
La rândul său, Gabriel Vlase a spus, înainte de audiere, că nu are emoții.
Gabriel Vlase a fost nominalizat pentru funcţia de director al SIE de preşedintele Klaus Iohannis care a recunoscut că a facut propunerea fără să se consulte cu liderii social-democraţi. De aceea, era așteptată reacția social-democraților, care se va reflecta în primul rând prin votul pentru avizul din comisie, în urma audierilor.
