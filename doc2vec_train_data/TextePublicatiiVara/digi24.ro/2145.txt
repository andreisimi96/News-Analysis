Un şofer de 27 de ani a fost prins de poliţişti după ce a fost urmărit pe câmp, după ce a abandonat maşina şi a fugit, iar în urma verificărilor s-a stabilit că el se afla la volan sub influenţa alcoolului şi a drogurilor.
Potrivit Poliţiei Capitalei, duminică dimineaţă agenţi ai Brigăzii Rutiere au făcut semnal de oprire unui autoturism care circula cu viteză peste limita legală în zona Centura Bucureşti - Pod Vitan, dar şoferul a refuzat să oprească şi a virat dreapta, intrând pe câmp.
Poliţiştii au plecat în urmărirea autoturismului, şoferul abandonând maşina şi fugind împreună cu cei doi pasageri. Cei trei au fost prinşi şi imobilizaţi.
Şoferul a fost identificat, fiind vorba despre un tânăr de 27 de ani care a fost testat cu aparatul alcooltest, fiind depistat cu o valoare de 0,26 % alcool pur în aerul expirat. De asemenea, şi în urma testării cu aparatul Drug Test reacţia a fost pozitivă, iar în maşina acestuia a fost găsită şi materie vegetală uscată, care a fost ridicată.
Tânărul a fost dus la sediul Brigăzii Rutiere pentru audieri şi amendat cu 1.750 de lei, fiindu-i întocmit dosar penal pentru „conducerea unui vehicul sub influenţa alcoolului și a altor substanţe”.
