Un bărbat din judeţul Prahova a fost reţinut, sâmbătă, fiind acuzat de tentativa de omor după ce şi-a lovit cu autoturismul fosta iubită, iar legiştii au constatat că viaţa femeii a fost pusă în pericol, scrie News.ro.
Poliţiştii din cadrul Inspectoratului judeţean Prahova au reţinut, sâmbătă, un bărbat în vârstă de 21 de ani, cercetat pentru infracţiunea de tentativă de omor după ce şi-a lovit intenţionat cu autoturismul fosta concubină.
Incidentul a avut loc vineri după-amiază, în localitatea Diţeşti, iar iniţial autorităţile au crezut că este vorba despre un accident rutier din culpă.
Femeia accidentată a fost transportată de urgenţă la spital şi, după ce a primit îngrijiri medicale şi a fost stabilizată, medicii legişti au stabilit, drept concluzii preliminare, că rănile suferite i-au pus viaţa în pericol.
Poliţiştii l-au identificat şi reţinut pe autorul accidentului.
Bărbatul este din localitatea Floreşti şi a avut o relaţie cu femeia pe care a lovit-o cu maşina, o perioadă cei doi locuind împreună.
