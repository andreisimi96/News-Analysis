Deputatul PNL Dan Vîlceanu este de părere că ideea organizării de către PSD a unui miting de amploare pentru susținerea guvernului Dăncilă este o idee „ridicolă”, ca ”pe vremea lui Ceaușescu” și acuză partidul aflat la putere că nu se preocupă să își îndeplinească promisiunile făcute cetățenilor în timpul campaniei electorale.
Citește și răspunsul lui Daniel Breaz, senator PSD, la ideea organizării unui miting pentru susținerea lui Dăncilă
Dan Vîlceanu, deputat PNL: „Eu n-am mai auzit în viața mea o idee mai ridicolă. Mitingurile de susținere sunt mitinguri pe care le-am mai văzut pe vremea lui Ceaușescu. Până atunci, avem un partid care ar trebui să guverneze, dar care a generat nemulțumiri și care ar trebui să îndure mitinguri împotriva măsurilor luate.
Nu poți să faci un miting de susținere a guvernului și, practic, împotriva opoziției. Așa ceva este de domeniul unei minți bolnave. Când îl aud pe Breaz că este de acord să participe la un miting care să susțină un prim-ministru, om persoană analfabetă, este de-a dreptul incredibil.
Mi s-a parut că Breaz recită mai devreme sau că citește de pe foaie. Devine totul ridicol. Avem un guvern, există un site specializat în promisiuni guvernamentale realizate: 14-15%. Și PSD se gândește să facă un miting de susținere a lui Dăncilă. Mi se pare că suntem pe vremea lui Ceaușescu, când erau chemați oamenii din fabrici și uzine.”
Credeți că în acest moment opoziția s-ar putea organiza?
Dan Vîlceanu, deputat PNL: „Eu vă spun că nu trebuie să facem contramanifestații. Eu zic că trebuie să îi lăsăm să-i vadă lumea în toată splendoarea lor.”
