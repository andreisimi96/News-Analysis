Agricultura bio cu... insecte. Un fermier din judeţul Olt a adoptat o metodă inedită pentru a scăpa de dăunătorii din solar. Foloseşte, în loc de pesticide, insecte microscopice. Ideea a plecat de la lipsa forţei de muncă, dar şi de la dorinţa de a face agricultură 100% ecologică.
Pentru tomate este un prădător special, macrolofus, care se hrăneşte cu ouăle depuse de musculiţa albă de seră, de păianjen roşu.
Ion Păunel a început să folosească insecte în loc de pesticide încă de anul trecut. Pentru aproape 3.000 de metri pătraţi de solar a cheltuit în jur de 3.000 de lei, iar eficienţa combaterii este de 70-80 la sută.
Pentru ca tomatele din acest solar să fie ferite de stricăciuni, fermierul a pus, din loc în loc, insecte ce se hrănesc cu dăunători. Este nevoie de 2000 de astfel de prădători pentru a proteja o suprafaţă de 1000 mp.
În multe ţări din Uniunea Europeană se folosesc de trei ani deja astfel de insecte microscopice pentru combaterea dăunătorilor. După ce s-a documentat şi a înţeles cât de eficientă este metoda, fermierul a decis să le aducă şi în solarele sale din comuna Pleşoiu.
Ion Paunel – fermier: „Este foarte importantă pentru că forţa de muncă este din ce în ce mai scumpă şi de negăsit, asta înseamnă că noi băgând aceşti prădători reducem costurile cu tratamentele fitosanitare cu până la 70 la sută, plus munca fizică, trebuia să stropim atât”.
Oamenii din comună apreciază iniţiativa şi spun că este un beneficiu şi pentru cei care consumă legumele.
Metoda ecologică de combatere a dăunătorilor a crescut şi preţul legumelor care nu mai sunt tratate, ci bio. Dacă anul trecut, fermierul vindea roşiile cu 5-6 lei/kilogram, acum preţul poate ajunge şi la 7-8 lei lei.
