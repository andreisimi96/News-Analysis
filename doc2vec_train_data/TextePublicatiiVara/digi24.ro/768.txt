Alimente, rechizite ori hăinuțe pentru copiii nevoiași. Toate au fost strânse la o școală din Baia Mare, care a găzduit prima ediție a evenimentul "Copacul cu fapte bune". Alături de părinţi, elevii au adus cutii întregi cu produse. Acestea au fost dăruite copiilor care locuiesc în cocioabele fără apă şi electricitate din zona Pirita, la marginea oraşului.
Cutii întregi cu haine, rechizite şi alimente s-au strâns în curtea şcolii "Alexandru Rusu" din Baia Mare. Impresionaţi de condiţiile în care trăiesc copiii de la marginea oraşului, elevii au adus de acasă tot ce au considerat că au nevoie aceştia.
"Am adus multe rechizite pentru alți copii mai săraci", spune Darius Andrei Costin.
"Ăștia sunt niște pantaloni . Iar ei sunt pentru niște băieți, copii mici", explică o fetiţă.
"Unii copii nu au atâtea lucruri cum avem noi. Și noi ar trebui să le dăruim cât putem. Ar trebui să-i ajutăm cu ceva", consideră un băieţel.
"Li s-au prezentat niște imagini și le-am spus cum merg copiii la școală, cum nu au rechizite, nu au masă și nu au hăinuțe pe care să le îmbrace. Întrebarea lor a fost: cum putem să ajutăm", a explicat Nicoleta Petran, directorul școlii "Alexandru Rusu" Baia Mare.
Părinţii au fost alături de cei mici şi au răspuns apelului organizatorilor evenimentului caritabil "Copacul cu fapte bune".
"Cum am avut acasă, bănuiesc cum majoritatea părinților au întotdeauna, hăinuțe extra, am zis să venim și noi să contribuim."
"Acum toți avem mult sau puțin, dar chiar și din puținul nostru, pentru cineva faci o diferență și am zis că de ce nu?"
Toate produsele strânse vor ajunge la cei 120 de copii care trăiesc fără apă potabilă şi electricitate în cocioabele din zona Pirita, la marginea oraşului Baia Mare.
"Un lucru foarte important ar fi să-i primim pe copiii de aici printre noi, atât în școală, în grădiniță, în parcuri, pe stradă, pentru că ei sunt șansa să rupem cercul vicios al sărăciei și excluziunii sociale", spune Claudia Costea, expert protecția copilului Consiliul Europei.
Specialiştii în Protecţia Copilului au reuşit în ultimii ani să-i înscrie la şcoală sau la grădiniţă pe toţi copiii din zonă.
Reporter/Operator: Kristian Kosa
