De azi intră în vigoare taxele americane pe importurile de oţel şi aluminiu, decise de preşedintele Donald Trump încă din martie. Sunt afectate Uniunea Europeană, Mexicul şi Canada, care până acum au primit o amânare. Asta înseamnă o frână pusă inclusiv economiei românești, pentru că SUA percep  taxe mai mari pentru unele importuri din Uniunea Europeană, inclusiv din România. Este vorba despre oţel, pentru care taxa va fi de 25 de procente şi aluminiu, 10 la sută. Acestea sunt prevăzute de legislaţia americană şi, până acum, au fost suspendate prin decrete date periodic de liderii de la Casa Albă.
Între timp s-a încercat să se ajungă la o înţelegere, dar acest lucru nu s-a întâmplat. Ţările vizate au reacţionat dur şi au promis un răspuns pe măsură. Statele Unite dau asffel startul unui război comercial transatlantic.
E ruptură totală între Statele Unite şi Europa. Administraţia Trump a anunțat suprataxarea importurilor de aluminiu și otel din Uniunea Europeană cu 25%. Europa fusese exceptată, dar doar până la 1 iunie. În toată această perioadă, au fost negocieri, însă discuțiile nu au condus la niciun rezultat pozitiv. Trump nu a mai cruțat nimic, a impus taxe unor parteneri de comerț considerați, până mai ieri, tradiționali: Europa, Mexic, Canada.
Canada, Mexicul şi Uniunea Europeană au exportat în SUA, anul trecut, oţel şi aluminiu în valoare de 23 de miliarde de dolari, aşa că nu este greu de înţeles indignarea liderilor acestor ţări.
În ultimele zile, au fost foarte puţine semne că discuţiile dintre oficialii americani şi cei europeni vor conduce la un rezultat pozitiv. Suprataxarea aluminiului şi oţelului importat de Statele Unite din Uniunea Europeană vizează mărfuri în valoare de aproape 6 miliarde şi jumătate de euro.
Conform datelor din 2016, aproape jumătate dintre acestea sunt trimise peste ocean de Germania. Europa a ameninţat că nu va sta cu mâinile în sân: va răspunde cu măsuri similare la produse americane precum motociclete, blugi, whisky sau unt de arahide.
Bruxellesul a elaborat o listă de 10 pagini cu taxe, de la oţel turnat la fasole şi tutun de prizat, şi a ameninţat că va demara o acţiune împotriva SUA la Organizaţia Mondială a Comerţului.
„Este o zi nefastă pentru comerţul mondial. Uniunea Europeană nu poate să rămână fără reacţie, aşa că vom introduce imediat la OMC o cerere de mediere a disputei şi vom anunţa măsuri de contracarare. Ceea ce fac ei putem face şi noi. Este total inacceptabil ca o ţară să impună măsuri unilaterale când vine vorba despre comerţul mondial”, a declarat Jean-Claude Juncker, președintele Comisiei Europene.
Preşedintele francez Emmanuel Macron, care spune mereu că are relaţii bune cu liderul de la Casa Albă, i-a telefonat acestuia şi i-a spus că decizia este o eroare şi este ilegală, potrivit unui comunicat emis de Palatul Elysee.
Canada este un alt vechi aliat al Statelor Unite vizat de aceste taxe. Drept răspuns, va impune de la 1 iulie tarife de 13 miliarde de dolari pe mărfuri americane, printre care whisky şi cafea.
„Vreau să fie clar: aceste tarife (impuse de SUA, n. red.) sunt inacceptabile. Administraţia americană a luat o decizie pe care o deplângem şi, desigur, va duce la măsuri de ripostă întrucât este necesar, deşi regretăm acest lucru”, a anunțat Justin Trudeau, premierul Canadei.
Şi Mexicul, care cumpără mai mult oţel şi aluminiu din SUA decât vinde, a răspuns aproape imediat. Va taxa mai ales produsele provenite din fiefurile republicane, care îl sprijină pe Donald Trump. Vor fi vizate carnea de porc, fructele, produsele lactate şi oţelul.
În acelaşi timp, sunt analişti care estimează că principalul impact al noilor taxe îl vor resimţi chiar Statele Unite, unde preţurile vor creşte şi cu 10 la sută în lunile următoare. Până la 470.000 de oameni şi-ar putea pierde locul de muncă.
Următoarea țintă: mașinile germane
Şi Germania a reacționat, în mod particular, pentru că simte că deciziile astea venite de peste ocean sunt îndreptate mai mult împotriva ei. Cancelarul Angela Merkel anunţă o replică europeană inteligentă, decisă şi unită la suprataxarea importurilor. Adaugă, de asemenea, că sancţiunile impuse de preşedintele american Donald Trump nu sunt în conformitate cu regulile Organizaţiei Mondiale a Comerţului.
Trump are puterea să impună astfel de taxe fără sa mai ceară aprobarea Congresului. Dar povestea de acum este doar prefaţa. Ţinta e pusă pe maşini, cele germane în special. E ideea fixă a lui Trump, ofuscarea lui că vede Mercedes şi BMW pe Fifth Avenue.
Jurnaliştii germani de la Wirtschaftswoche susţin că, sub pretextul ameninţărilor la adresa securităţii naţionale, acelaşi motiv invocat de fiecare dată, Trump are ca scop blocarea accesului maşinilor premium fabricate în Germania. Ţintele sunt, în mod evident, modelele Mercedes, Bentley, Lamborghini, Bugatti - fabricate de Daimler, respectiv Volkswagen. Trump l-ar fi informat inclusiv pe preşedintele Franţei Emmanuel Macron despre aceste planuri.
Semnele ar confirma o astfel de informaţie, având în vedere că Administraţia de la Casa Albă investighează deja posibilitatea de a impune tarife de 25% la importurile de autoturisme străine. Dacă maşinile premium vor fi interzise, atunci producătorii auto germani din domeniu ar suferi pierderi de 4,5 miliarde de euro, susţin analiştii. Pierderi care ar avea ecou până în România, mare furnizor de subansalmbe pentru industria auto germană.
Grupurile europene controlează 90% din piaţa americană de autoturisme premium şi asta îl enervează la culme pe Trump. De asemenea, Germania este cel mai mare exportator de autoturisme în Statele Unite.
Datele arată că, anul trecut, în America au fost exportate maşini europene în valoare de 37 de miliarde de euro, în vreme ce blocul comunitar a importat autoturisme americane în valoare de doar 6,2 miliarde de euro. Iar cel mai mare exportator de maşini din Statele Unite este... BMW. Constructorii germani au fabricat în uzinele americane peste 800 de mii de maşini, dar au exportat alte aproape 660 de mii înstate. La recentele întâlniri dintre Trump şi Angela Merkel, analiştii au observat o răceală şi e posibil ca administraţia de la Washington să vrea să lovească Germania acolo unde o doare mai tare.
