Un băiat de 14 ani a dispărut în mare, la Corbu. Intrase în apă să-şi ajute prietenul, care era în pericol să se înece şi chiar a reuşit să-l salveze, dar el nu a mai putut să se întoarcă pe mal. Scafandrii l-au căutat fără succes şi vor relua operaţiunea dimineaţă. Un alt tânăr, din Republica Moldova s-a înecat în staţiunea Neptun.
Martorii spun că băiatul a intrat în apă a să îl salveze pe prietenul lui de 13 ani, care nu mai avea putere să ajungă la mal. Pentru că marea era extrem de agitată, a avut nevoie, la rândul lui, de ajutor.
„Am luat un colac, am intrat cu încă 4-5 băieţi în apă şi cu colegul meu, adică a durat undeva la 30 de secunde, maxim un minut să intru în apă după el, dar nu l-am găsit”, a povestit un martor ocular.
O echipă de scafandri l-a căutat pe băiat până la lăsarea întunericului.
„Ar fi dispărut la 100-150 de metri de mal. Condiţiile de căutare sunt neprielnice din cauză că sunt valuri, vizibilitate zero, curenul de fund ne creează iarăşi probleme”, a declarat Marian Ciulie, împuternicit al șefului centrului de scafandri IGSU Constanța.
Copilul a fost luat în plasament, acum 4 luni, de o familie din Corbu. În jurul prânzului, el le-a spus celor care îl aveau în grijă că merge la sala de calculatoare.
„Soţia zice: Ia hai să mergem până la mare, că ăsta a plecat iar la mare. Şi când am ajuns i-am găsit astea aici. I-am cunoscut adidaşii că sunt ai lui şi cu tricoul”, a povestit soțul asistentei maternale.
„La nivelul Direcţiei Generale de Asistenţă Socială şi Protecţia Copilului s-a declanşat deja o anchetă pentru a se afla ceea ce s-a întâmplat”, a declarat Oana Manoilă, inspector de specialitate DGASPC Constanța.
O altă tragedie s-a petrecut la Neptun. Un tânăr de 18 ani, din Republica Moldova, care venise să lucreze pe litoral în timpul verii, s-a înecat. El a fost găsit în zona digului.
