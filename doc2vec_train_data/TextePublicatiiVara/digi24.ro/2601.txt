George-Norocel Harabagiu, persoana indicată de Victor Ponta drept autorul postărilor false despre Simona Halep, postate marți seara pe paginile de Facebook ale mai multor filiale PSD, a acordat un interviu pentru Press One , în care a refuzat să confirme sau să infirme dacă el a comandat postarea respectivelor colaje și clipuri video.
Întrebat dacă el se ocupă de departamentul de comunicare al PSD, Harabagiu refuză să răspundă, ba mai mult o întreabă pe jurnalistă de unde are informațiile. Harabagiu nu cedează la întrebări și dă răspunsuri contradictorii sau bizare.
Jurnalist: Eu cred că dumneavoastră ar trebui să știți cel mai bine unde lucrați.
George Harabagiu: „Eu am văzut că, la toate întrebările din viața mea, toată lumea avea răspunsuri, mai puțin eu, iertați-mă...
Vreau ca acest subiect să-l discut în momentul în care voi lua și eu legătura cu avocații mei, în momentul în care voi avea și eu niște opinii juridice asupra acestor aserțiuni.
Eu sunt în măsură să constat, nu să spun. Deci, eu în acest moment, sunt în măsură să constat faptul că alții care sunt sau nu în măsură în ceea ce mă privește...
Eu doar constat, nu spun nimic. Pentru că oamenii respectivi nu m-au întrebat pe mine atunci când au spus.”
După o discuție în care Harabagiu afirmă că huiduielile la adresa primarului Capitalei au fost organizate de Florin Bădiță, de la organizația „Corupția Ucide”, afirmând că „probele sunt, circulă” și că „eu vorbesc în momentul de față în cunoștință de cauză”, jurnalista mai face o încercare de a obține un răspuns concret de la Harabagiu privind locul său de muncă.
Jurnalist: Încerc să lămuresc situația asta, dar dumneavoastră nu puteți să îmi spuneți dacă lucrați sau nu pentru PSD.
George Harabagiu: „Vi se pare că evit un răspuns? Nununu! Sub nicio formă nu evit niciun răspuns. Sub niciun fel de formă, niciun răspuns. [...] Deci, poftim, la acest moment de față, nu sunt în măsură, din punct de vedere strict chiar jurnalistic, să vă confirm o situație care în acest moment a fost tranșată fără ca eu să știu.„
