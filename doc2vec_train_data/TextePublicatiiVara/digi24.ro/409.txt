Expertul în securitate Hari Bucur Marcu spune că există două motive pentru care Belgia a fost ținta mai multor atacuri teroriste, în ultimii ani. Multiculturalismul și poziția geografică în sânul Europei au transformat-o într-o țintă preferată în special de lupii singuratici.
„Allah Akbar a devenit un soi de etichetă nejustificată și netemeinică a acțiunilor de acest fel. Oricine poate să sprijine treaba asta. Realitatea este că asemenea acțiuni izolate, cu ținte la întâmplare, fără planificare anterioară, singurul motiv pentru care sunt făcute este pentru a crea un sentiment de nesiguranță în rândul populației și un sentiment de ură față de musulmani.
Acest „Allah Akbar” d-asta e spus. Nu e spus să indice că Allah i-ar fi ordonat acestui individ să omoare oameni, ci ca fapta sa să ducă mai departe la sentimentul de masă de ură, astfel încât să se întâmple și ca alți radicali anti musulmani să se ia de musulmani, numai pentru că sunt musulmani și să se ajungă la violențe mult mai mari.
Belgia a fost aleasă din două motive: e foarte internațională, foarte multă lume este acolo, belgienii nici nu sunt belgieni, sunt fie flamanzi, fie valoni, fie germani și sute de mii de alogeni. Și astfel este foarte ușor ca cineva să poată crea un astfel de act. Al doilea motiv pentru care este Belgia o țintă este pentru că și-a făcut un renume în a proteja infrastructura critică împotriva oricărui atac. De asemenea, este foarte aproape de Franța, de un oraș internațional Liege, nu e departe de Germania, Luxemburg, Olanda.
Liege are și această încărcătură de loc european. Niciodată în ultimii ani asemenea atacuri de lupi singuratici nu au fost pentru locul respectiv, ci locul respectiv a fost favorabil”, este de părere Hari Bucur Marcu.
