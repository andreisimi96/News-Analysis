PSD Bihor &vert; Peste 2000 de persoane au plecat la mitingul de la București
PSD Bihor &vert; Peste 2000 de persoane au plecat la mitingul de la București
Două autocare și un microbuz i-au preluat pe cei peste 100 de susținători ai PSD din Oradea, sâmbătă dimineață, în jurul orei 5. Primii au ajuns cu o jumătate de oră mai devreme și au început să discute despre călătoria spre Capitală, care va dura aproximativ 10 ore.
Alții, în schimb, s-au ferit de camerele de filmat și nu au vrut să răspundă la întrebările referitoare la motivele care i-au determinat să participe la miting. Mai ales că mulți nu erau convinși despre scopul evenimentului de la București.
"- Cu ce gânduri?
- Cu gânduri bune, să demonstrăm împotriva abuzurilor."
"- De ce ați ales să participați la acest miting?
- Să susținem (...) să suținem guvernarea (...) și împotriva abuzurilor."
"Orice cetățean are dreptul să protesteze, chiar și aceia care sunt nemulțumiți de situația în care a ajuns România, împotriva lui Johannis și a statului paralel", a declarat Ioan Mang, președintele PSD Bihor.
Oamenii au venit cu un mic bagaj şi au avut la dispoziţie sute de litri de apă și băuturi răcoritoare pentru drum.
"A demonstra țării că PSD este un partid puternic, care are susținerea electoratului și că este de nepermis ca minoritate să se erijeze în a decide soarta țării. Se discută mult în mass-media că e plătită mâncarea, dar nu este adevărat; fiecare își aduce pacheţel de acasă", susţine Dumitru Gherman, deputat PSD de Bihor.
Potrivit liderilor PSD Bihor, din județ vor pleca spre București în cursul zilei aproximativ 2000 de oameni cu 50 de autocare și microbuze.
Întoarcerea la Oradea se va produce la noapte, imediat după terminarea evenimentului din Piața Unirii.
Reporter: Claudiu Mihuț
