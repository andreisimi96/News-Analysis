CCR s-a plâns că este atacată chiar Comisiei Europene și Comisiei de la Veneția, cu toate că aceeași Curte Constituțională a României renunțase la colaborarea cu Comisia Europeană în contextul MCV. Judecătoarea Livia Stanciu nu a semnat sesizarea pe care CCR a trimis-o la Comisia de la Veneţia. Fosta şefă a Curţii Supreme a explicat şi de ce: plângerea are un conţinut diferit faţă de ce s-a discutat la şedinţa CCR de săptămâna trecută.
În comunicatul de ieri , Curtea Constituțională a României a anunțat că „plenul CCR a hotărât, cu unanimitate de voturi, în prezența tuturor membrilor săi” să sesizeze cele trei organisme europene pentru că se simte atacată după decizia dată în privința conflictului Iohannis-Toader cu privire la nerevocarea șefei DNA .
Sesizarea CCR a fost trimisă către Secretarul General al Consiliului Europei, Comisia Europeană pentru Democrație prin Drept (Comisia de la Veneția) și Președintelui Conferinței Curților Constituționale Europene.
În același comunicat, CCR atrăga atenția și asupra „atacurile virulente” declanșate împotriva instituției și că „reprezentanți ai unor autorități publice, ai unor partide parlamentare au discreditat și delegitimat autoritatea CCR”.
În plus, mai arăta sursa citată în comunicat, „a fost pusă sub semnul îndoielii obligativitatea deciziilor CCR” și amintea de îndemnuri „adresate populației și Președintelui statului să nu respecte și să nu pună în aplicare decizia CCR”, acțiuni care „pun în pericol democrația, statul de drept și funcționarea justiției constituționale”.
Însă, judecătoarea CCR Livia Stanciu nu a semnat adresele pe care Curtea Constituțională le-a transmis instituțiilor europene, argumentând că ce s-a discutat în plenul CCR a fost diferit față de ce au scris ceilalți judecători în respectivul document.
„Nu am semnat aceste adrese, având în vedere că ele au un conţinut diferit faţă de ce s-a discutat în şedinţa Curţii din 5 iunie”, a declarat Livia Stanciu, pentru ziare.com .
Pe de altă parte, liderii PSD consideră plângerea trimisă de CCR la Comisia de la Veneţia - drept binevenită. Liviu Dragnea aminteşte din nou şi că deciziile CCR sunt obligatorii într-o societate democratică. El şi-a schimbat tonul când ziariştii l-au întrebat de ce alte decizii luate democratic, precum restrângerea Parlamentului la o singură cameră, nu au fost aplicate ( detalii aici ).
