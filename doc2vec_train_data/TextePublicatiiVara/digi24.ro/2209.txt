„E o mare luptătoare!” Aşa a descris-o cel supranumit și „regele zgurii” pe noua regină de la Roland Garros. În conferința de presă susținută după ce a câștigat a 11-a oară trofeul Open-ului de la Paris , spaniolul a dezvăluit care este principala calitate în jocul Simonei Halep.
Simona Halep prezintă trofeul de la Roland Garros în emisiunea "Așii Tenisului" (luni, 15:15, Digi Sport 1)
„Fără dubii, e una dintre jucătoarele care se deplasează cel mai bine pe teren”, a spus Rafa Nadal.
Campion de 11 ori la Roland Garros, Nadal spune că se aştepta ca Halep să spargă gheaţa după eşecul dramatic din finala de anul trecut cu Ostapenko.
„Este frumos că, după finala pierdută anul trecut, cu atâtea şanse irosite în ultimele seturi, a reuşit să câştige un Grand Slam. A meritat, este numărul 1 în lume şi este o jucătoare foarte muncitoare”, a spus nr. 1 ATP. „Îmi plac oamenii care muncesc ca să aibă succes, aşa că mă bucur pentru ea”, a adăugat el.
Nadal este unul dintre jucătorii favoriţi ai Simonei. Cei doi au fost colegi de echipă la ziua dedicată copiilor de la Roland Garros.
După ce s-a calificat în finala de la Roland Garros, Simona Halep a mers să îl vadă pe cel mai bun tenismen din istorie  pe zgură. Ea a fost în loja lui Ion Ţiriac la semifinala dintre Rafael Nadal şi Juan Martin Del Potro, câştigată de iberic.  „Numărul unu mondial uitându-se la numărul unu mondial”, au scris cei de la Roland Garros pe contul oficial de Twitter.
Halep a fost foarte atentă la jocul omului care câștigase până atunci de 10 ori titlul la Roland Garros.
„Simonei îi face bine când merge pe teren, merge să se uite la Nadal, se motivează văzând determinarea lui Nadal și efortul pe care îl depune, atitudinea lui”, declara zilele trecute Horia Tecău la Digi Sport.
De altfel, Simona Halep a fost comparată tot mai des în ultima perioadă cu Nadal, forehandul ei ajungând la aproximativ 2.300 de rotaţii pe minut. Nadal are o lovitură şi mai „înfăşurată”, reuşind să lovească în medie cu peste 3.500 rpm. De notat că, după meciul cu Muguruza, din semifinale, a fost făcută o comparaţie interesantă nu doar între forehandurile celor doi jucători care domină tenisul mondial, dar şi în ceea ce priveşte backhandul. Românca a lovit mingea cu reverul cu două mâini mai puternic decât a făcut-o liderul ATP în sfertul de finală contra argentinianului Diego Schwartzman. În timp ce Nadal a lovit mingea cu o viteză medie de 120 de km/h, Halep l-a depășit: media sa a fost de 121 de km/h. „Da? Asta chiar e de pus în ramă, o să scot la imprimantă şi o să pun în ramă”,  s-a amuzat Simona Halep, la conferinţa de presă, după ce a aflat de statistica impresionantă.
