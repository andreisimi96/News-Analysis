Un şofer băut, care a intrat cu maşina pe contrasens, a produs un grav accident azi-noapte pe drumul care leagă Bucureşti de Târgovişte. A izbit frontal o maşină care circula regulamentar. Doi copii care se aflau în autoturism, şi care nu purtau centuri de siguranţă, au fost proiectaţi prin parbriz, iar unul a murit pe loc. În total, salvările au dus la spital cinci răniţi în urma puternicului impact.
Azi-noapte, cu puţin înainte de ora unu, un apel la 112 anunţa un grav accident în zona Buftea din judeţul Ilfov.
„Dinspre Buftea către Mogoşoaia a pierdut controlul asupra direcţiei de mers şi a pătruns pe sens opus unde a intrat într-un alt autovehicul”, a spus Gabriel Onofraşc, şef Serviciul Rutier Ilfov.
În maşina care a intrat pe contrasens se aflau patru persoane, printre care şi doi copii. Unul dintre ei şi-a pierdut viaţa în urma impactului violent.
„Atât conducătorul auto, cât şi pasagerul din dreapta au rămas încarceraţi şi a fost necesară extragerea acestora şi stabilizare ulterioară. Victimele erau conştiente, însă prezentau multiple leziuni şi inclusiv facturi ale membrelor. Copiii care se aflau pe bancheta din spate au fost aruncaţi şi au fost găsiţi la o distanţă de 6-7 metri faţă de locul impactului, unul dintre aceştia fiind decedat”, a declarat Daniel Vasile, purtotor de cuvânt al ISU Bucureşti - Ilfov.
„Din păcate, este vorba de un copil în vârstă de 7 ani”, a precizat Gabriel Onofraşc, şef Serviciul Rutier Ilfov.
În maşina care circula regulamentar se aflau două femei care au fost şi ele rănite grav. În total, cinci persoane au fost transportate la spital.
Anchetatorii spun că şoferul care a provocat accidentul se urcase băut la volan.
„Înainte de a fi transportat la spital, şoferul autovehicului vinovat a fost testat cu aparatul etilotest, 0,64 alcool pur în aerul expirat”, a adăugat șeful Serviciul Rutier Ilfov.
Poliţiştii au deschis pe numele acestuia un dosar penal pentru alcoolemie, ucidere din culpă şi vătămare corporală din culpă.
