Ministrul Justiției, Tudorel Toader, a declarat joi, la Timișoara, că pentru revocarea procurorului-șef al DNA, Curtea Constitutională nu trebuie să dea un termen, așa cum specula și era încrezător, zilele trecute, Florin Iordache, președintele comisiei speciale de modificare a legilor justiției și codurilor penale.
„Când treci bulevardul necorespunzător fapta e abatere disciplinară și amendă de la... până la...; dacă te urci la volan băut deja e o treaptă superioară, se încalcă legea penală cu închisoare de la... până la...; dacă încalci Constituția te duci pe treapta cea mai așa..., în care încalci legea fundamentală, dar care n-are nici amendă și nici închisoare, dar care Constituție și jurisprudență a CCR spun că toți trebuie să ne îndeplinim obligațiile izvorâte din legea fundamnetală”, a spus Tudorel Toader.
„Eu am mai spus și îmi exprim ferma convingere, nu cred că președintele republicii, indiferent cine e azi, cine e mâine sau peste șapte ani de zile, nu va da românilor un exemplu de nerespectare a legii fundamentale”, a adăugat ministrul justiției.
Ministrul Justiţiei a spus că „sancţiunea supremă” este votul alegătorilor.
„Până la urmă, sancţiunea supremă - că şi puterea asta pe care noi o delegăm, împărţim statul de drept în trei puteri, puterea asta vine de la popor, de la cel care îţi dă puterea în procesul electoral şi alegătorii te pot sancţiona la momentul respectiv. Mie mi-ai dat o amendă că am trecut neregulamentar, iar pe tine te alegem că nu ai respectat legea fundamentală?”, a completat el.
Tudorel Toader s-a referit şi la suspendarea din funcţie.
„Plus de asta, există şi altă sancţiune, mult mai severă, dar la care eu nu vreau nici măcar să pronunţ instituţia, pe care dvs. o ştiţi şi care ultima dată s-a aplicat acum 6 ani de zile”, a afirmat ministrul, referindu-se la suspendarea din funcţie a lui Traian Băsescu în 2012.
Decizia Curţii Constituţionale care a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kovesi, urmează să fie astăzi în plenul CCR .
Tot astăzi ar urma să fie publicată în Monitorul Oficial motivarea deciziei potrivit căreia preşedintele trebuie să o revoce pe şefa DNA.
Zilele trecute, într-o declarație pentru Digi24 , Florin Iordache se declara convins că președintele Klaus Iohannis va semna decretul în maximum 30 de zile de la publicarea deciziei în Monitorul Oficial. 
