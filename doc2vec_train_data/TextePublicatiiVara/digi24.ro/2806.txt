Un bărbat de 35 de ani, din Târgu Mureş, a fost trimis în judecată de DIICOT - Serviciul Teritorial Târgu Mureş, pentru săvârşirea infracţiunilor de pornografie infantilă în formă continuată şi şantaj în formă continuată, după ce a şantajat o tânără în vârstă de 17 ani şi a postat filmări compromiţătoare cu aceasta pe o pagină de socializare.
„În perioada decembrie 2017 - aprilie 2018, în urma cercetărilor efectuate de poliţişti, a fost identificat un bărbat, de 35 de ani, din Târgu Mureş, care având o relaţie cu o minoră, de 17 ani, din Târgu Mureş, ar fi filmat-o în ipostaze compromiţătoare, iar ulterior, pentru a o determina să continue relaţia cu acesta, ar fi şantajat-o cu postarea filmărilor respective pe reţelele de socializare, fapt care s-a întâmplat. Prin rechizitoriul întocmit la data de 04.04.2018 de către procurorul de caz din cadrul DIICOT - Serviciul Teritorial Târgu Mureş, bărbatul a fost trimis în judecată pentru săvârşirea infracţiunilor de pornografie infantilă în formă continuată şi şantaj în formă continuată”, se arată într-un comunicat de presă dat publicităţii joi de Inspectoratul de Poliţie Judeţean Mureş.
Potrivit IPJ Mureş, la instrumentarea cauzei au contribuit poliţiştii specializaţi în combaterea criminalităţii organizate din Mureş, sub coordonarea unui procuror din cadrul DIICOT - Serviciul Teritorial Târgu Mureş.
