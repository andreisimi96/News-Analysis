Candidat la alegerile prezidenţiale din Turcia de la sfârşitul săptămânii, liderul partidului prokurd, Selahattin Demirtas, a denunţat din închisoare, la televiziunea de stat, regimul „represiv" al preşedintelui Recep Tayyip Erdogan, candidat la propria succesiune, relatează AFP, citată de Agerpres .
Întemniţat din noiembrie 2016, carismaticul lider al Partidului Democratic al Popoarelor (HDP), l-a acuzat pe preşedintele în exerciţiu că l-a închis din motive politice.
„Singurul motiv pentru care mă aflu aici este că AKP se teme de mine", a declarat el, referindu-se la partidul preşedintelui turc, şi a denunţat, în acelaşi timp, un regim „represiv" şi „autocratic".
Îmbrăcat într-un costum închis, Selahattin Demirtas a apărut într-un interviu înregistrat anterior pentru postul naţional TRT din celula închisorii din Edirne (nord-vest), pentru că autorităţile nu i-au permis să mergă la sediul din Ankara al televiziunii.
TRT a fost criticată că acoperă din abundenţă campania lui Erdogan şi că îi ignoră pe ceilalţi candidaţi, în special pe Demirtas. A fost pentru prima dată când un candidat a vorbit din celula sa.
„Ceea ce suntem pe punctul de a trăi reprezintă un element de regim autocratic. Partea cea mai îngrozitoare a filmului abia urmează", a lansat el, îndemnând electoratul turc să aleagă „libertatea". „Vom împiedica ţara noastră să cadă în prăpastie", a mai liderul kurd.
Demirtas, un avocat în vârstă de 45 de ani, a fost arestat împreună cu mai mulţi deputaţi din partea HDP la 4 noiembrie 2016, pe fondul epurărilor declanşate după puciul eşuat de la 15 iulie acelaşi an.
Acuzat că face propagandă şi că aparţine Partidului Muncitorilor din Kurdistan (PKK), o organizaţie considerată „teroristă" de Ankara şi aliaţii săi occidentali, Demirtas riscă până la 142 de ani de închisoare.
Acest fapt nu a împiedicat HDP să îl desemneze candidat la prezidenţiale, care se desfăşoară odată cu legislativele, la 24 iunie.
