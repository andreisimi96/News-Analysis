Un adolescent britanic de 15 ani este pe punctul de a deveni primul caz de dependenţă de jocuri video, recunoscut oficial ca atare de către sistemul de sănătate din Regat.
Băiatul, altădată pasionat de sport şi cu note foarte bune, este atât de captivat de lumea virtuală încât nu mai vrea să iasă din casă, a avut momente în care nici nu mai voia să mănânce şi de un an nu mai merge la şcoală. Mama sa încearcă de trei ani să obţină ajutorul autorităţilor, prin stabilirea unui diagnostic medical oficial pentru acest tip de dependenţă. Acum are şanse, pentru că Organizaţia Mondială a Sănătăţii a clasificat oficial anul acesta jocurile video pe internet drept afecţiune mintală.
Kendal Parmar, mama băiatului: Singura lui viaţă este acum aceea online. Dincolo de asta nu mai e nimic în viaţa lui, nu mai are prieteni. Şi era atât de popular la şcoală, nu avea nicio problemă, îi plăcea să aibă oameni în preajma sa, acum nu mai are niciun prieten. Totul s-a redus la versiunea sa online, nu mai există şi o versiune offline.
