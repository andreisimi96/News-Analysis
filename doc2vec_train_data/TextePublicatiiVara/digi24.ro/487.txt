Mohamed Salah va sta departe de terenul de fotbal între trei și patru săptămâni, după ce a fost accidentat de Sergio Ramos, în finala Champions League de sâmbătă, disputată la Kiev între Liverpool și Real Madrid, scrie The Independent . 
Foto: Guliver/Getty Images
Salah va reveni la timp pentru a participa la Cupa Mondială, în naționala Egiptului. Sâmbătă, atacantul lui Liverpool a părăsit terenul în lacrimi, după ce a fost trântit la pământ de căpitanul lui Real Madrid.
Jurgen Klopp, antrenorul lui Liverpool, a dezvăluit după finala câștigată de Real Madrid că accidentarea lui Salah este „cât se poate de serioasă” și că se teme ca fotbalistul să nu își fi dislocat umărul, lucru care ar fi făcut imposibilă participarea sa la CM 2018.
„Am știut că e ceva serios imediat cum Salah a căzut la pământ, pentru că el nu se plânge niciodată. Ne-am temut de ce e mai rău”, a declarat fizioterapeutul lui Liverpool, Ruben Pons, pentru cotidianul spaniol Marca.
