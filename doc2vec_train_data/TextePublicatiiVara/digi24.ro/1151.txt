Accident dramatic la un loc de joacă din Bumbeşti Jiu. Un copil de trei ani riscă să-şi piardă vederea la un ochi după ce a fost lovit de un leagăn rupt şi ruginit. Copilul are nevoie de o operaţie de câteva mii de euro iar părinţii au scos totul la vânzare pentru a-l ajuta. Abia după acest incident, locul de joacă a fost verificat şi închis de autorităţi.
Mama copilului: „Copilul, în fracţiune de secundă, a căzut. S-a proptit aşa şi i-a venit chestia aia fix în ochişor”.
O după amiază în parc s-a tranformat în coşmar pentru o familie din Bumbeşti Jiu. Copilul, în vârstă de trei ani şi opt luni, a căzut şi a fost lovit de leagăn în cap. A ajuns imediat pe masa de operaţie, dar din păcate medicii nu au putut să-i redea vederea.
Cosmin Tudor - tatăl copilului: „Plagă, resturi de la fierul acesta. Erau bucăţi de metal, era ruginit. În ochi”
Aurel Stolojan - managerul Spitalului Orăşenesc Bumbeşti-Jiu: „I s-au acordat micile intervenţii de urgenţă şi apoi a fost transferat la Spitalul Judeţean de Urgenţă din Târgu Jiu”
Părinţii au depus plângere la poliţie şi spun că vina aparţine primăriei.
Alexandra Tudor - mama copilului: „Rămâne fără vedere dacă nu îi fac acel transplant de cornee.
Am pus şi maşina la vânzare. Mai avem o locuinţă, o garsonieră, am pus-o şi pe aia la vânzare în credinţa că le vindem şi o să facem rost de bănuţi”
Edilii nu îşi asumă nicio vină - sunt convinşi că, mai degrabă, că părinţii ar fi trebuit să aibă grijă unde îşi duc copilul.
Constantin Bobaru - primarul oraşului Bumbeşti-Jiu: „Părintele trebuia să-şi ia toate măsurile. Dacă ai văzut un leagăn că e defect, tu, ca părinte, de ce laşi copilul să folosească acel echipament că eşti responsabil. Un copil, la trei ani, n-are discernământ”
Deşi periculoase, parcurile din oraş erau deschise publicului. Abia acum inspectorii OPC le-au închis.
Tatăl copilului povesteşte cum era locul de joacă după incident: „Ruginit, nevopsit, rupt spătarul la el”.
Mădălin Giurcău - comisarul şef al OPC Gorj: „Leagănul ce face obiectul reclamaţiei nu avea spătar. Există şi alte echipamente de agrement ce prezintă elemente lipsă sau deteriorate”.
Pe de altă parte, părinţii îşi duc în continuare copiii la joacă tot acolo, deşi toate parcurile au fost închise oficial.
„Fiecare părinte trebuie să îşi asume dacă merge în parc cu copilul. Să aibă grijă să vadă dacă e ok să stea cu el acolo. Ce să facem acum?”, spune mama unui copil.
Primăria Bumbeşti-Jiu a fost amendată cu 35 de mii de lei după acest incident. Între timp, autorităţile promit să sprijine familia cu o sumă de bani pentru operaţia copilului.
