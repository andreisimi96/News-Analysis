Luceafărul Oradea s-a întors din ultima deplasare a sezonului cu o victorie, 4-1, obţinută pe terenul celor de la Miroslava. Cele trei puncte cucerite în Moldova au condamnat la retrogradare Ştiinţa, echipă care nu a rezistat în cel de-al doilea eşalon decât un singur sezon.
Vlad Rusu, cu o triplă, a fost cel care dat startul recitalului de goluri în etapa cu numărul 37. A deschis scorul în minutul 3, după care tot el a fost cel care a mărit avantajul în minutul 26. Al treilea gol a fost semnat de Bruno Rocha în minutul 60.
Gazdele au înscris punctul de onoare prin Căruţă, în minutul 63, dar golgheterul ligii a doua, Vlad Rusu a restabilit diferenţa în minutul 74, din lovitură de la 11 metri.
Succesul obţinut cu Miroslava urcă Luceafărul până pe locul 9. Formaţia orădeană se pregăteşte acum de duelul de programat vineri, de la ora 11, la Sînmartin, cu Foresta Suceava.
Redactor: Nicolae Mihalcea
