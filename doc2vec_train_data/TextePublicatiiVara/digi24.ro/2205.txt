Bacteria E. coli a fost transformată într-un senzor pentru boli gastrointestinale . Oamenii de ştiinţă americani au făcut un dispozitiv care, odată înghiţit, va căuta semne de sângerare în stomac.
Senzorul făcut la MIT este un cilindru de aproximativ un centimetru şi jumătate, care nu consumă multă energie. Are nevoie de doar 13 microwaţi. Cercetătorii i-au pus o baterie de 2,7 Volţi care ar putea alimenta aparatul timp de aproximativ o lună şi jumătate, utilizat la foc continuu.
În cele patru sonde pe care le are, biologii au pus o tulpină probiotică de E. coli, care „simte” biomoleculele din tractul gastrointestinal. Bacteriile sunt acoperite şi menţinute pe loc cu ajutorul unei membrane semipermeabile, care permite însă detectarea biomarkerilor. Odată ce aceste celule se activează, emit lumină. Aceste semnale sunt percepute de detectorii amplasaţi pe pereţii dispozitivului şi trimise la descifrat pe o aplicaţie de pe telefonul mobil.
În testele făcute în laborator, bacteriile modificate au dat un răspuns la intrarea în contact cu acea moleculă din sânge care dă culoarea globulelor roşii. De asemenea, senzorii vii pot fi editaţi în aşa fel încât să depisteze inflamaţiile.
Pentru mai multe știri din domeniul științei și tehnologiei, urmăriți pe Digi24, în fiecare sâmbătă, de la 16:30, „Jurnalul de științe”, prezentat de  Teodora Safta . Arhiva emisiunii,  aici .
Puteți accesa, de asemenea, secțiunea specială Sci-Tech a site-ului  digi24.ro .
