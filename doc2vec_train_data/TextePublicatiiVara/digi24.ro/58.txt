Fostul ministru al comunicaţiilor în Guvernul Sorin Grindeanu, Augustin Jianu , a anunţat vineri că i se alătură lui Victor Ponta în proiectul #ProRomania, susţinând că PSD se dovedeşte a fi "un partid de diletanţi, de mafioţi fără limite".
"Am intrat în politică pentru că am fost convins că schimbarea se poate face numai din interiorul sistemului politic. Am fost mereu împotriva celor care critică de pe margine, fără să se implice, fără să contribuie. De-a lungul anilor am observat cu dezamăgire cum - în PSD, dar şi în alte partide - loialitatea primează competenţei sau eticii. Am văzut cum, rând pe rând, oameni de calitate au fost alungaţi pentru a face loc unor lipitori de afişe. Chiar şi astăzi putem vedea cum analfabeţi 'loiali' primesc funcţii de conducere plătite din banii românilor. Trăim cu toţii o realitate tristă şi penibilă", scrie Jianu într-o postare pe pagina sa de Facebook.
El consideră că "ceva trebuie făcut", fiind de părere că PSD este astăzi "un partid de diletanţi".
"Un lider din PSD mi-a spus cândva că partidul a fost mereu acuzat de corupţie sau de comunism, dar niciodată de incompetenţă. Astăzi, PSD se dovedeşte a fi un partid de diletanţi, de mafioţi fără limite, iar tandemul Dragnea - Dăncilă este, fără îndoială, cea mai mare catastrofă a istoriei recente a României. În acest moment viitorul este incert, însă un lucru îl ştim cu toţii: ceva trebuie făcut. Schimbarea nu va veni singură. Astăzi mă alătur lui Victor Ponta în proiectul #ProRomania", afirmă Jianu.
