Tudorel Toader&colon; Ce face președintele este cel mai periculos precedent pentru statul de drept
Ar fi prima oară când un demnitar pune în discuție aplicarea Constituției și a unei decizii CCR, a susținut Tudorel Toader, miercuri dimineață, pentru Digi24. Ministrul Justiției a adăugat că „ce face președintele este cel mai periculos precedent”.
Tudorel Toader a declarat miercuri dimineață că, în urma deciziei CCR privind revocarea șefei DNA, rolul Consiliului Superior al Magistraturii „nici n-a crescut, nici n-a scăzut”.
„Cu siguranță pot să vă spun că, în lunga mea experiență în sistemul judiciar, cred că ceea ce face preşedintele azi este cel mai periculos precedent pentru statul de drept. Este cel mai periculos precedent pentru că e pentru prima dată când un demnitar pune în discuție respectarea și aplicarea legii fundamentale, aplicarea și respectarea unei decizii CCR”, a susținut ministrul Justiției.
„Minstrul Justiției reprezintă o autoritate în sens constituțional, dar de data aceasta nerespectarea Constituției capătă dimensiunea unui diferend de rang constituțional între puterile statului și puterile statului urmează să caute soluția acestei nerespectări a deciziei”, a adăugat el.
Întrebat de reporterul Digi24 despre amenințarea făcută de Liviu Dragnea la adresa procurorilor , la mitingul PSD și la un post de televiziune, Tudorel Toader a declarat că nu comentează „ce declară alții, fie el și președintele republicii, care a devenit foarte cunoscător în ale dreptului constituțional”.
Despre acest lucru, Klaus Iohannis a vorbit în termeni duri: „Pe bună dreptate s-au revoltat magistrații, văzând cum se trezeste un politician, care mai e și infractor, să se ducă la televizor și să amenințe acolo procurorii, după ce a convocat un miting mediocru antijustiție. Nu putem să lăsăm statul să intre într-o situație de incertitudine, că intrăm în derivă, și să ne trezim că în loc să consolidăm democrația românească noi, așa, de dragul unuia care vrea să fie mai puternic decât e sănătos, renunțăm la valori democratice.”
C. T. Popescu: Despre asta e vorba - dacă România o să devină o dictatură a partidului lui Dragnea sau nu
Președintele Klaus Iohannis a declarat marți, după ce a anunțat că a citit o primă dată motivarea CCR în privința revocării șefei DNA, că decizia „vine exact în linia PSD care încearcă să amputeze puterea președintelui”, adăugând că motivarea aduce mai multe întrebări decât clarificări.
„Se pune întrebarea: care mai este statutul procurorilor? Mai sunt independenți așa cum ni-i dorim ca să fie eficienți în lupta anticorupție? Sau sunt duși în subordinea ministrului decât sub autoritatea lui, așa cum scrie în Constituție? Este o întrebare la care trebuie să răspundem. O altă întrebare se pune în același context: avem un nou super-ministru al justiției? Care decide și președintele execută, fără să se țină seama de avizul CSM? Apoi, ce mai este CSM? Cum poate CSM să-și îndeplinească rolul principal dacă nu mai contează în procedura de demitere a unui procuror-șef?”, a spus șeful statului.
