Federația Sindicatelor din Administrația Națională a Penitenciarelor anunță că a depus o plângere penală împotriva ministrului Justiției, Tudorel Toader, pe motiv că acesta ar fi comis abuz în serviciu și ar fi restricționat dreptul de reprezentare sindicală.
Foto: Inquam Photos / Octav Ganea
Într-un comunicat remis Digi24, Federatia Sindicatelor din Administratia Nationala a Penitenciarelor (FSANP) anunță că a depus la Parchetul de pe lângă Înalta Curte de Casație și Justiție o plângere penală împotriva lui Tudorel Toader, pentru „săvârșirea infracțiunilor de abuz în serviciu și de încălcare a dreptului de reprezentare sindicală, fapte pentru care ministrul Justiției riscă o pedeapsă de până la 7 ani de închisoare.”
„ În data de 24 mai 2018, Tudorel Toader a refuzat în mod abuziv participarea reprezentanților FSANP la întrevederea ce a avut loc, la sediul Ministerului Justiției, pentru dezbaterea unor acte normative de interes, limitând astfel exercitarea atribuțiilor de reprezentare și a mandatului acestora în vederea apărării și promovării drepturilor și intereselor profesionale ale membrilor de sindicat.
Deși, în perioada mai 2017-mai 2018, au fost mai multe runde de negocieri și mai multe întâlniri oficiale între Tudorel Toader și reprezentanții FSANP, ministrul și-a permis, încă o data, să dezinformeze cu intenție opinia publică și mass-media invocând o așa-zisă lipsă de calitate a organizației sindicale care a cerut insistent demiterea acestuia pentru incompetența și subminarea sistemului penitenciar. 
Drept urmare, până când organele competențe se vor pronunța în legătură cu plângerea penală pentru abuz în serviciu și încălcare a dreptului de reprezentare sindicală, revenim cu solicitarea că ministrul Tudorel Toader să fie demis din funcție pentru incompetența și pentru încercările repetate de a dezinforma opinia publică.
Pentru conformitate, precizăm că Legea 62/2011 a dialogului social la art. 218 alin. 2 sancționează cu închisoare de la 3 luni la 2 ani infracțiunea de limitare a exercitării atribuțiilor funcției membrilor aleși în organele de conducere ale organizațiilor sindicale, iar art. 297 din Codul penal sancționează infracțiunea de abuz în serviciu cu închisoare de la 2 la 7 ani.”, se arată în comunicatul remis de Federația Sindicatelor din Administrația Națională a Penitenciarelor
