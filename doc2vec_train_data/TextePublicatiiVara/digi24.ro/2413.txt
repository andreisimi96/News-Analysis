Proiectul Casa Radio, deținut în proporție de 75% de compania israeliană Plaza Centers (acționar Elbit Imaging)  și 15% de către statul român, a pierdut anul trecut 10 milioane de euro din valoare, ajungând la 50,4 milioane de euro.
Devalorizarea proiectului din România a contribuit la scăderea valorii întregului portofoliu deținut de Plaza Centers, cu peste 70%, de la 263,7 milioane de euro în 2016 la 73,5 milioane de euro, potrivit Profit.ro .
Casa Radio este cel mai mare proiect din portofoliul Plaza Centers, fiind evaluat la finalizare la peste 630 de milioane de euro. Plaza Centers încearcă de mai mulți ani să transforme proiectul Casa Radio într-un proiect imobiliar multifuncțional, cu 90.000 metri pătrați de retail și spații de petrecere a timpului liber și 127.000 metri pătrați de birouri, complex hotelier, o clădire administrativă și parcare subterană. În total ar urma să fie construiți 467.000 metri pătrați.
Proiectul se lovește însă de numeroase probleme. Deși un prim parteneriat a demarat acum 15 ani, în 2003, soluțiile lipsesc. Este vorba de avizele necesare, de structura parteneriatului public-privat, etc.
”În 2018, grupul continuă să avanseze în obținerea permiselor și aprobărilor pentru proiectul Casa Radio din București și explorează oportunități pentru dezvoltarea acestuia. (…) Compania a obținut PUD și PUZ. Ca urmare a crizei financiare și pentru a ne asigura că procesul de dezvoltare este mai bine aliniat condițiilor actuale ale pieței, am inițiat discuții preliminare cu autoritățile în ceea ce privește viitorul proiect. Am notificat oficial autoritățile despre intenția de a redefini anumiți termeni ai parteneriatului public-privat, inclusiv timpii de execuție, structura acestuia”, este scris într-un document al companiei analizat de Profit.ro.
Pentru demararea proiectului, în 2003, statul român prin Ministerul Transporturilor, condus la acel moment de către Miron Mitrea, s-a asociat cu o firmă turcă. Asocierea a intrat în atenția procurorilor anticorupție. Inspectorii Corpului de Control au constatat că în derularea afacerii legate de "Casa Radio" nu au fost respectate actele normative la încheierea contractului de parteneriat public-privat dintre Ministerul Transporturilor și Turismului si turcii de la SC Dâmbovița Center SRL, din 2003.
