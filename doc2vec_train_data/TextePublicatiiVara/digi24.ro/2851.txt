Jurnalistul sârb Stefan Cvetkovic, cunoscut pentru că a criticat autorităţile din ţara sa, a fost declarat dispărut miercuri seară în provincia Voivodina, staţiunea Bela Crkva, din Serbia, aproape de granița cu România. Maşina sa a fost găsită cu motorul pornit, uşa deschisă şi luminile aprinse, informează News.ro, care citează occrop.org.
Poliţia din Bela Crkva a spus că a informat procurorul şi că îl caută pe jurnalistul dispărut. Încercările de a-l contacta la telefon nu au avut succes, potrivit agenţiei Beta News.
Martori au confirmat că ceasul său a fost găsit cu brăţara ruptă lângă maşină. 
Asociaţia jurnaliştilor independenţi din Serbia (NUNS) şi Societatea Jurnaliştilor din Voivodina (NDNV) au sesizat şi ele poliţia pentru a-l căuta de urgenţă pe Cvetkovic. 
Comunicatul NUNS a anunţat că zece ofiţeri de poliţie au fost trimişi la Bela Crka din Belgrad pentru a ajuta la căutare. Unii au inspectat împrejurimile lacului şi canalul Dunăre-Tisa-Dunăre.
În 2014, Cvetkovic a depus o plângere în care reclama o fraudă cu fonduri publice şi, recent, el a pus sub semnul întrebării rolul a trei oficiali guvernamentali cu privire la mai multe infracţiuni, potrivit Reporters sans frontieres (RSF). 
În mai, el a declarat agenţiei sârbe Beta că a fost reţinut timp de şase ore la Jarinje, punct de trecere a frontierei în nordul Kosovo. După ce a fost eliberat, a primit un document de la poliţia din Kosovo confirmând faptul că a fost reţinut în urma propriei investigaţii privind moartea politicianului Oliver Ivanovic. 
În februarie, el a susţinut o conferinţă de presă la Belgrad sub titlul „Cât costă un asasinat în nordul Kosovo/ How Much Costs a Liquidation in the North of Kosovo", când a arătat fotografii cu persoane presupus implicate în asasinarea lui Oliver Ivanovic şi a pretins că asasinul a fost plătit cu 40.000 de euro. 
În luna mai 2017, Cvetkovic a fost condamnat la 27 de luni de închisoare precum şi la plata a 2 milioane de dinari (20.000 de dolari) după ce trei oficiali ai Partidului Sârb Progresiv au depus plângere împotriva lui, potrivit unui comunicat al Federaţiei Europene a Jurnaliştilor. 
Organizaţiile Reporters sans frontières, NUNS şi NDNV au condamnat public sentinţa. „Acest verdict este nepotrivit şi exagerat", a spus Pauline Ades-Mevel, şefa biroului european din Balcani al RSF. „Din 2012, defăimarea nu mai este pedepsită cu închisoarea", a subliniat ea.  
