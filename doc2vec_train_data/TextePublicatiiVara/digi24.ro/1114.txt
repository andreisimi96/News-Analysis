3500 de copii diagnosticaţi cu diabet sunt chinuiţi anual cu mii de înţepături pentru că statul nu dă bani pentru un plasture care le-ar curma suferinţa. E vorba de un senzor de monitorizare, care ar înlocui metoda clasică de verificare a glicemiei. Dispozitivul costă prea mult pentru părinţi, dar şi pentru statul român, care abia acum încearcă să facă rost de bani.
„Acesta este senzorul, partea gri este de fapt un transmiţător. Deocamdată îmi arată că am 159”, spune Robert, în vârstă de 11 ani.
Senzorul pentru monitorizarea glicemiei se aplică direct pe piele şi înlocuieşte înţepătura clasică necesară pentru testare. Nu toţi părinţii îşi permit însă să-l cumpere. Costă lunar 300 de euro, aşa că oamenii cer ajutor de la stat.
„S-a făcut un calcul: cu doi senzori lunar subvenționați, diferența să o suportăm noi. Aceste costuri lunar, implica încă un 3% din Programul Național de Diabet, ceea ce pentru statul român nu este un capăt de țară”, spune Livia Grigore, mama lui Robert.
Antonia are 4 ani şi a fost diagnosticată cu diabet la vârsta de un an şi jumătate. Părinţii ei povestesc chinul prin care trece copilul lor.
„Am făcut tot posibilul și am reușit să punem pompă, să punem senzori, nu mai sunt atâtea înţepături, nu mai sunt injecţiile. Un an de zile ne-am chinuit cu injecţii, la un moment dat s-a săturat. Prefera să nu mai mânânce, numai să nu mai facă injecţii”, spune tatăl Antoniei.
Ministrul Sănătăţii promite să intervină.
„Dispozitivul a fost evaluat, urmează să fie depus dosarul la Casa de Asigurări de Sănătate pentru decontare, pentru intrarea în program”, spune Sorina Pintea, ministrul Sănătăţii.
Nu sunt însă singurele lipsuri pentru bolnavii de diabet.
„Lipseşte un număr necesar cu pompe de insulină, lipsesc cu desăvârşire senzorii de monitorizare a glicemiei, lipseşte acel glucagon care ne ajută în tratatea unei hipoglicemii severe”, spune Cristina Petruţ, vicepreşedintele Federaţiei Pacienților cu Diabetici.
În lipsa senzorilor de monitorizare a glicemiei, un copil este înţepat de 3600 de ori într-un an, altfel spus de 9 ori pe zi.
