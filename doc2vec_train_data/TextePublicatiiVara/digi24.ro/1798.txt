Rolul Uniunii Europene în relația cu țările din estul continentului - este tema pe care o dezbat la Oradea zeci de cercetători, profesori și experți în domeniul politic. Printre ei se află fostul ministru de Externe al României, profesorul Andrei Marga, și invitați din mai multe țări europene. Discuțiile au loc în cadrul Școlii de Vară organizată de Universitatea Oradea.
"Acțiunea de astăzi face parte dintr-un proiect european finanțat de către Acțiunea Jean Monet pentru rețele de cercetare. La Oradea desfășurăm această școală de vară cu tematica "Parteneriatul estic, între blocaj și revitalizare", a declarat Ioan Horga, decanul Facultăţii de Istorie și Relaţii Internaţionale Oradea.
Alături de invitați din țară și din străinătate, la eveniment este prezent fostul ministru de Externe și al Educației Naționale, profesorul Andrei Marga. Acesta va susține o conferință timp de două zile.
"Voi trata schimbările care au loc în acest moment în spațiul european, în spațiul internațional, pentru că e important ca noile generații să perceapă ceea ce este și anume realizarea istorică foarte mare a Uniunii Europene, dar și schimbările care vin, pentru că istoria nu se sfârșește cu nicio generație", a declarat Andrei Marga, fost ministru de Externe și al Educației.
Proiectul din care face parte acțiunea de la Oradea este coordonat de Universitatea Alexandru Ioan Cuza din Iași. Instituția bihoreană de învățământ superior este partener alături de alte 10 universități din România, Belarus, Ucraina, Moldova, Polonia și Ungaria.
"E foarte important ceea ce face Universitatea din Oradea în acest program și anume o explorare a cooperării transfrontaliere. E o temă care trebuie spus: trece dincolo de politicile care se pot schimba, care pot să aibă variațiile lor momentane", consideră Andrei Marga.
Școala de Vară internațională se desfășoară în perioada 6-13 iunie și face parte dintr-un proiect european desfășurat pe o perioadă de trei ani.
Reporter: Bianca Firezar
