Președintele Senatului, Călin Popescu-Tăriceanu, este de părere că aglomerația de pe străzile Capitalei sunt cauzate de faptul că șoferii evită să conducă mașini mici, care nu ocupă mult spațiu, dar și pentru că locuitorii refuză să se deplaseze cu bicicleta sau cu scuterul.
Foto: Inquam Photos / Octav Ganea
„Problema este că folosim o mașină de 4-5 locuri în care merge o singură persoană, iar volumul mare al mașinilor nu este decât un element suplimentar care contribuie la îngreunarea traficului. De ce nu folosim în oraș mașini mici care sunt mai ușor de condus, mai ușor de parcat și care ocupă în general loc mai puțin? Vă garantez că traficul va fi mai suportabil. Trec în fiecare zi pe Calea Victoriei și văd că pistele sunt folosite de foarte puține persoane”, a declarat Tăriceanu, potrivit Hotnews .
De asemenea, liderul ALDE a spus că el nu folosește transportul în comun, deoarece locuiește în afara Bucureștiului:”Nu mă plimb în București, dar constat că sunt foarte mulți plimbăreți. Toată ziua este un trafic fabulos. De exemplu în Munchen, după ora 8 traficul practic dispare, nu mai este trafic cu vehicule. Oamenii circulă, dar marea majoritate sunt la servici. la fel este și seara. La noi sunt diferențe de trafic între orele de vârf și restul timpului, dar destul de mici”.
Întrebat când a folosit ultima oară bicicleta, el a spus că ieri. ”Stau la Snagov, însă nu pot veni 30 km cu bicicleta”, spune el, râzând.
