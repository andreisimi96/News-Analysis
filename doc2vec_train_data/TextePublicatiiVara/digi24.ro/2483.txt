O persoană a murit, iar cinci sunt rănite, între care două incontiente, după ce două autoutilitare s-au ciocnit pe Autostrada Sibiu - Orăştie, în judeţul Sibiu. Trei dintre victime au fost încarcerate. Pentru salvarea răniţilor a fost solicitat elicopterul SMURD. 
Reprezentanţii Poliţiei Judeţene Sibiu au anunţat, marţi după-amiază, că două autoutilitare s-au ciocnit pe Autostrada Sibiu - Orăştie, în dreptul localităţii Aciliu, pe sensul către Sibiu. 
„Posibil pe fondul neatenţiei în conducere, şoferul unei autoutilitare a intrat în coliziune cu altă autoutilitară oprită pe banda de urgenţă”, au anunţat poliţiştii.
În urma impactului, trei persoane au rămas încarcerate şi au fost scoase de către echipajele de pompieri. Una dintre victime a decedat, celelalte două fiind inconştiente. 
De asemenea, trei persoane au fost rănite, fiind evaluate de către echipajele medicale sosite la faţa locului. 
Reprezentanţii Inspectoratului pentru Situaţii de Urgenţă Sibiu au anunţat că pentru salvarea victimelor a fost solicitat elicopterul SMURD. Acesta a sosit la faţa locului şi preia una dintre victime pentru a o transporta la un spital din Târgu Mureş. 
Celelalte cinci victime sunt transportate cu ambulanţe la Spitalul Judeţean SIbiu, având multiple traumatisme şi contuzii. Toate victimele sunt adulţi, fiind vorba despre şase bărbaţi. 
Traficul în zona accidentului este complet blocat, Direcţia Regională de Drumuri si Poduri Braşov anunţând că circulaţia este deviată pe DN 1, de la Cunţa (judeţul Alba), pe o porţiune de 22 de kilometri.
