Procurorul care l-a trimis în judecată pe Victor Ponta în dosarul Turceni-Rovinari, Jean Uncheşelu, pleacă din DNA, transferul său aflându-se pe ordinea de zi a şedinţei Secţiei pentru procurori a CSM din data de 12 iunie.
„Nota Direcţiei resurse umane şi organizare privind cererea formulată de domnul procuror UNCHEŞELU JEAN-NICOLAE de încetare a activităţii la Direcţia Naţională Anticorupţie şi continuare a activităţii la Parchetul de pe lângă Tribunalul Dolj sau Parchetul de pe lângă Judecătoria Craiova. 3”, este punctul înscris pe ordinea de zi a şedinţei, scrie News.ro.
Ponta a anunţat în urmă cu două zile că îl va da în judecată pe Uncheşelu, cel care l-a trimis în judecată alături de Dan Şova în dosarul Turceni-Rovinari pentru fals în înscrisuri sub semnătură privată, spălare de bani şi complicitate la evaziune fiscală, dosar în care fostul premier a fost achitat în primă instanţă la ICCJ.
„Cei trei ani din viaţă nu mi-i dă nimeni. Absolut toată lumea – şi adversarii mei politici, şi cei care mă plac, şi cei care nu mă plac – au ştiut de la început că acela a fost un fake – n-a fost un dosar adevărat. A fost o înscenare”, a susţinut Victor Ponta la PSnews.ro.
Ponta şi-a exprimat revolta că procurorul Jean Uncheşelu continuă să aibă o poziţie privilegiată în DNA.
Întrebat la ce reacţie se gândeşte faţă de Jean Uncheşelu, Victor Ponta a declarat: „Nu vreau răzbunare. Nu cred în răzbunare. Dar cred în altceva – şi am vorbit cu ceilalţi aşa-zişi inculpaţi, achitaţi ca şi mine (că am avut timp să stăm acolo destul): pentru acest dosar (care de la început era un fake), Uncheşelu a cheltuit aproape 1 milion de euro din banii statului: au fost 80 de percheziţii la oameni care n-au nicio treabă, sute de şedinţe de audieri, mascaţi… Mai departe: şi eu, şi ceilalţi ne-am pierdut salariul, ne-am pierdut locul de muncă, n-am putut să mă angajez unde am fost invitat, la universitate; am zis: «Nu predau, că sunt penal. Vă uitaţi pe Wikipedia şi scrie că sunt penal – am un dosar». Şi am zis să adunăm toate chestiile astea şi nu vrem să dăm în judecată DNA-ul, că nu vreau să iau bani de la statul român. Eu vreau să luăm banii de la Uncheşelu, de la el. (...) Îl vom da în judecată în civil, vom plăti taxe de timbru şi vom calcula toţi banii pe care i-a cheltuit şi statul român şi pe care i-am pierdut şi noi”.
Fostul premier Victor Ponta şi fostul senator Dan Şova au fost achitaţi, în 10 mai, de magistraţii instanţei supreme în dosarul "Turceni - Rovinari", în care au fost judecaţi pentru fapte de corupţie, în legătură cu încheierea unor contracte de consultanţă. Decizia instanţei nu este definitivă. 
