Autorităţile ruse au condamnat luni actul de vandalism comis asupra unei pânze reprezentându-l pe Ivan cel Groaznic, una ditnre cele mai celebre picturi de Ilya Repin, cerând ca vinovatul să primească „cea mai severă pedeapsă", relatează AFP, citată de News.ro. 
Un bărbat în vârstă de 37 de ani a fost arestat sâmbătă după ce a deteriorat această pânză sub numele de „Ivan cel Groaznic şi fiul său Ivan la 16 noiembrie 1581", pictat între 1883 şi 1885. 
Înainte ca galeria Tretiakov din Moscova să fie închisă, bărbatul a folosit o bară de metal pentru a sparge geamul care proteja opera de artă care îl prezintă pe ţarul ce a domnit între anii 1547 - 1584 ucigându-şi fiul într-un acces de furie.
Ministrul adjunct al Culturii, Vladimir Aristarkhov, a declarat luni, în cursul unei conferinţe de presă, că speră ca vinovatul să primească „cea mai severă pedeapsă", adăugând că „trei ani de închisoare nu se compară cu valoarea acestei picturi". 
Potrivit legii ruseşti, pedepasa maximă pentru suportată de suspect este de trei ani de închisoare. 
„Ne-ar plăcea să deschidem dezbaterea privind înăsprirea pedepsei pentru distrugerea de opere de artă", a reacţionat şi directoarea galeriei Tretiakov, Zelfira Tregoulova.
E a spus că se teme că îi va vedea pe ruşi făcând din ce în ce mai puţin „diferenţa între o lucrare artistică şi fapte istorice", estimând că „amestecul celor două fapte face ca orice operă să fie obiectul unui atac". 
Potrivit mass-media ruse, bărbatul a vandalizat pânza din „motive istorice". El a declarat Poliţiei că a acţionat sub influenţa alcoolului. 
Ruptă în trei locuri, pânza a fost retrasă din sala unde era expusă, pentru prima dată de la sfârşitul celui de-al Doilea Război Mondial. 
Grupuri ultranaţionaliste au manifestat deja împotriva aceastei picturi, în special în 2013, când monarhişti au cerut să fie retrasă din galerie, însă instituţia a refuzat. 
Mai mulţi înalţi responsabili politici ruşi pledează pentru reabilitarea Ţarului Ivan IV care a fost supranumit Groaznic din cauza domniei sale brutale şi pentru că a creat o poliţie secretă care a instaurat teroarea şi a executat mii de persoane. 
