Senatorul PNL Alina Gorghiu a propus luni ca lucrările Comisiei speciale pentru modificarea legilor justiţiei să fie suspendate o oră, pentru ca ministrul Justiţiei, Tudorel Toader, să fie prezent. Preşedintele Comisiei, Florin Iordache, a spus că ministrul se află în concediu, iar atribuţiile i-au fost delegate secretarului de stat Sofia Moţ, transmite News.ro.
„E cazul să suspendăm lucrările pentru o oră, o oră şi jumătate, să vină domnul Toader să spună despre ce e vorba în propoziţie”, a spus Alina Gorghiu.
În replică, Iordache a spus: „În acest moment este în concediu. (...) Am epuizat acest subiect”.
De asemenea, deputatul USR Stelian Ion a cerut suspendarea şedinţei până când Comisia de la Veneţia transmite un punct de vedere cu privire la modificările aduse Codurilor penale, solicitare respinsă prin vot.
Deputatul UDMR Marton Arpad a spus că membrii Comisiei de la Veneţia s-au pronunţat cu privire la infracţiunea de abuz în serviciu.
Dan Barna, președintele USR: „Tudorel Toader comite abuz în serviciu”
Comisia specială pentru modificarea legilor justiţiei s-a reunit în luni în şedinţă pentru a aduce modificări ultimelor articole din Codul penal, printre care se numără şi articolul 297 privind abuzul în serviciu.
Ministrul Justiţiei, Tudorel Toader, a declarat duminică seară la România TV că propunerea ministerului este să existe un prag pentru infracţiunea de abuz în serviciu a cărui valoare să fie echivalentul unui salariu minim brut pe economie.
Florin Iordache spunea că pentru abuzul în serviciu există în momentul de faţă peste 30 de amendamente care propun prag valoric sau redefinirea infracţiunii şi aşteaptă observaţii şi propuneri din partea colegilor sau a Ministerului Justiţiei. De altfel, duminică Iordache a afirmat că vrea să "închidă odată această definiţie a abuzului în serviciu” şi că, dacă există prejudiciu, nu înseamnă că trebuie să existe dosar penal”.
„Vrem să închidem odată această definiţie a abuzului în serviciu pentru că prea s-au întâmplat aceste abuzuri în ultima perioadă şi acestea nouă ne-au dat de gândit. Vom discuta, înţeleg că există o propunere din partea Ministerului Justiţiei cu un prag minimal, dar, repet, e foarte important să nu mai existe abuzuri. Dacă există prejudiciu, nu înseamnă că trebuie să existe dosar penal. Se va merge în civil, se recuperează banii şi gata”, a declarat Iordache.
