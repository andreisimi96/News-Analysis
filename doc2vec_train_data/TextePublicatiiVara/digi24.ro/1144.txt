Ministrul Finanţelor, Eugen Teodorovici, a anunţat luni, la dezbaterea moţiunii simple depuse de PNL împotriva sa, că va susţine fără reţinere orice modificare a Codului fiscal sau de procedură fiscală atât timp cât prin aceste modificări se poate aduce o îmbunătăţire, o eficientizare sau o relaxare în domeniul fiscalităţii. De asemenea, el a spus că şi-a propus ca în luna iunie să iniţieze “o amplă campanie” cu privire la Codul fiscal şi la Codul de procedură fiscală, iar apoi să iniţieze, până în toamnă, un pachet legislativ “nou, modern, uşor de înţeles şi de aplicat”.
Camera Deputaţilor a dezbătut luni moţiunea simplă depusă de PNL şi intitulată ”Harababura fiscală PSD-ALDE te lasă fără banii tăi de pensie!”, care vizează, printre altele, activitatea ministrului Finanţelor. Liberalii au criticat inclusiv desele modificări ale Codului fiscal, ceea ce ar avea efect negativ asupra investiţiilor.
Teodorovici a susţinut că va susţine orice modificare care are rolul de a aduce o îmbunătăţire în domeniul fiscalităţii.
”Dacă o parte din colegii noştri le numesc cârpeală recentele modificări aduse Codului fiscal, ţin să precizez că voi susţine fără reţinere orice modificare a Codului fiscal sau de procedură fiscală zi de zi, dacă va fi nevoie, atâta timp cât prin aceste modificări se poate aduce o îmbunătăţire, o eficentizare sau o relaxare în domeniul fiscalităţii”, a spus ministrul.
Ministrul a subliniat că modificările aduse până în prezent Codului fiscal au rol în simplificarea producerilor, iar mare parte din ele au fost cerute de mediul de afaceri.
”Colegii de la PNL omit să spună că aceste modificări au fost efectuate pentru simplificarea procedurilor, reducerea birocraţiei, diminuarea costurilor de administrare şi digitalizarea serviciilor, pentru despovărarea oamenilor, pentru a reeconomisi timpul şi pentru a le uşura viaţa. Din păcate, remarc lipsa totală de referire la oportunitatea acestor modificări cu atât mai mult cu cât mare parte dintre măsurile reclamante în moţiune au fost solicitate de mediul de afaceri”, a spus ministrul.
Teodorovici: Mi-am propus ca în luna iunie a acestui an să iniţiez o campanie amplă a celor două Coduri fiscale
“Mi-am propus ca în luna iunie a acestui an să iniţiez o campanie amplă a celor două Coduri - Codul fiscal şi de procedură fiscală - articol cu articol, alături de toţi colegii din Senat, Camera Deptuaţilor, din Comisiile parlamentare de specialitate şi de toţi actorii sau structurile şi organizaţiile reprezentative pentru mediul economic, pentru ca până în toamnă să venim cu un pachet legislativ nou, modern, uşor de înţeles şi de aplicat”, a spus Teodorovici la dezbaterea moţiunii împotriva sa.
El a susţinut că vrea o nouă iniţiativă legislativă care să elimine eventualele abuzuri ale oricărei guvernări, astfel ca doar Parlamentul să aibă competenţa de a modifica cele două Coduri, iar Guvernul să se limiteze la măsurile de simplificare şi eficientizare.
“Mai mult, doresc să venim cu o nouă iniţiativă legislativă care să elimine eventualele abuzuri ale oricărei guvernări. Cum? Printr-o prevedere clară în baza căreia modificările asupra celor două Coduri să poată fi delimitate din punct de vedere al competenţelor, doar Parlamentul să aibă dreptul de a adăuga, iar Guvernul să se limiteze la măsurile de simplificare şi eficientizare. Fac apel pe această cale la experienţa tuturor colegilor din Parlament, inclusiv autorilor acestei moţiuni, să facă dovada adevăratei respnsabilităţi politice şi să vină cu propuneri măcar în domeniile de competenţă, dacă acestea există, şi să lase deoparte plăcerea jocului asociativ de cuvinte menit a crea doar circ pe scena politică a României”, a mai spus Eugen Teodorovici.
FOTO: INQUAM PHOTOS - Octav Ganea
