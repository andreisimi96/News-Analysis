Viorica Dăncilă, actualul premier al României, reclama în campania electorală pentru alegerile prezidențiale din 2009 că ar fi fost lovită de un consilier local al PD-L. Incidentul ar fi avut loc în plină stradă, în localitatea teleormăneană Videle.
Viorca Dăncilă era, la vremea respectivă, europarlamentar PSD şi se afla în campanie electorală la Videle, alături de alţi susţinători ai PSD.
”Mergeam pe strada Florilor din Videle, împreună cu un grup de 20-25 de simpatizanţi şi distribuiam materiale electorale, respectiv calendare şi brichete. În momentul acela, din spate a venit primarul (n.r. - Lucian Militaru, primarul PD-L din Videle) care a început să ţipe. M-am întors să întreb ce s-a întâmplat, pentru că nu înţelegea motivul supărării dânsului.
În timp ce discutam cu primarul, din maşină a coborât un membru PDL, Niţu Cristian, care, de cum a ieşit, a început un limbaj foarte violent, s-a repezit la unul dintre oamenii care mă însoţeau. După ce a terminat o altercaţie cu respectivul, s-a întors către mine şi m-a lovit. Sub ochii primarului”, declara în 2009, în presa locală din Teleorman, Viorica Dăncilă, potrivit Adevărul .
Citește și ”Iohannis se pregătește pentru ce e mai rău. Joacă la totul sau nimic.”
Dăncilă a depus plângere la poliție și a obținut un certificat medico-legal. Tot atunci, ea era fotografiată de ziarul Teleormanul punându-și sub ochi o compresă rece.
Cristian Nițu nu a fost însă sancționat pentru comportamentul său agresiv, ba mai mult, a și-a păstrat funcția. Nu înainte să schimbe însă partidul și să treacă de la PD-L la PSD. El ocupă acum postul de consilier local PSD la Videle, fiind coleg de partid cu Viorica Dăncilă. 
