Prepararea cărnii pe grătar la temperaturi înalte poate conduce la eliberarea în atmosferă a unor substanţe cauzatoare de cancer numite hidrocarburi aromatice policiclice (PAH), care pot fi absorbite în corp atât prin inhalare cât şi prin piele, conform unui studiu realizat în China, citat de Agerpres.
Cercetarea efectuată de o echipă de oameni de ştiinţă chinezi sugerează că intrarea în contact a pielii cu PAH în timpul preparării alimentelor pe grătar poate fi mai periculoasă decât inhalarea acestor substanţe. Iar îmbrăcămintea nu oferă o protecţie suficientă.
PAH pot cauza boli pulmonare şi mutaţii ADN, au atenţionat cercetătorii.
Studii anterioare au evidenţiat că cele mai comune modalităţi de expunere la PAH sunt consumul de carne preparată pe grătar, dar şi inhalarea aerului contaminat cu aceste substanţe.
Însă, în studiul publicat miercuri în jurnalul Environmental Science & Technology, echipa de experţi în frunte cu Eddy Y. Zeng de la Universitatea Jinan a examinat îndeaproape efectele expunerii pielii la PAH provenite de la fumul şi particulele de la grătare.
Cercetătorii au împărţit mai mulţi voluntari în grupuri în funcţie de nivelurile de expunere la alimente preparate pe grătar şi la fum.
Analizele mostrelor de urină au demonstrat că cea mai importantă expunere la PAH provine de la consumul de alimente preparate pe grătar, expunerea pielii la fum şi particule ocupă locul al doilea, urmată de inhalarea acestor substanţe toxice.
Hainele contribuie la protejarea de fumul toxic, însă doar pe o perioadă scurtă de timp, au notat oamenii de ştiinţă într-un comunicat ce însoţeşte studiul. După ce ţesăturile devin saturate cu fum contaminat, pielea poate absorbi niveluri importante de PAH.
Pentru reducerea expunerii la aceşti compuşi toxici, cercetătorii recomandă spălarea hainelor imediat după expunerea la fum şi particule provenite de la grătare, precizează sursa citată. 
