Un festival de dansuri populare a adunat pe esplanada din Slatina 5.000 de copii şi sute de dascăli. Pentru nostalgici, coregrafia sincron și întreaga desfășurare din piață au readus în minte o imagine des întâlnită înainte de '89. Evenimentul a avut şi câteva scăpări: copiii au intrat în scenă după opt ore de aşteptare, iar organizatorii au uitat să aducă toalete.
Pe esplanada din centrul oraşului Slatina, mii de copii exersează de zor dansuri tradiționale. În ciuda căldurii, sunt îmbrăcaţi în costume populare cu fote de lână și căciuli de blană. Stau pe platoul de piatră de peste 3 ore şi mai au de așteptat încă 4 ore pentru a-și prezenta momentul.
Filmare cu camera ascunsă:
- De la 4:00 ați venit aici și o să jucați tocmai la ora 11:00?
- Da, da. Și acasă o să ajungem pe la 1 sau 2.
- Și părinții voștri ce au zis de treaba asta?
- Riscul meseriei!
- Au zis că or să ne aștepte unde o să ajungă autocarul. 
Cei 5.000 de copii din toată ţara sunt însoţiţi de părinţi şi profesori. Odată ajunși pe platoul central, oamenii constatată că lipsesc toaletele, iar organizarea lasă de dorit.
Valentin Rău, profesor coregraf din Botoșani: „Noi la aceste manifestări, de regulă ne întâlnim, pentru că sunt manifestări organizate de Ministerul Educației, de cluburile copiilor, de regulă sunt copii. Nu ne putem bate joc de ei”.
Părinte: 45 de copii cred că sunt.
Reporter: Dar nu v-a fost greu, e foarte cald....
Părinte: Este, dar asta este. Copiilor le place. Le place. Asta este, dar ne-am descurcat și cu toaletele, ce să zic, ne-am descurcat.
Participant adult: De toaletă nu știu să vă zic, nu știu. Chiar nu știu unde e.
Ilie Brăileanu, director al Palatului Copiilor Slatina, organizator: „Eu mă gândeam că, după un asemenea eveniment, toaletele nu cred că trebuie să intre în discuția noastră. Mă gândeam că întrebarea asta n-o să mi-o puneți. Dar dacă dumneavoastră, după un moment atât de patriotic, mă întrebați de toaletele de pe esplanadă...”
Evenimentul a fost organizat de inspectoratele şcolare din 18 judeţe ale ţării şi de Palatul Copiilor din Slatina.
