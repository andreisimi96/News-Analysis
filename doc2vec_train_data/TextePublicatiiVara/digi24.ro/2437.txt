Hidroelectrica va livra energia pentru transportul public din Bucureşti în următorul an. Producătorul a câştigat contractele cu RATB şi Metrorex
Hidroelectrica va furniza energie electrică pentru transportul public din Capitală pentru o perioadă de un an. Cel mai mare producător de energie din România a câştigat licitaţiile lansate de Metrorex şi RATB în primul trimestru al anului, potrivit economica.net .
Metrorex a scos la licitaţie pe 22 februarie un contract estimat la 64,35 milioane de lei (13,8 milioane de euro) pentru achiziţia de energie electrică.
Contractul vizează furnizare de energie electrică la medie tensiune, în perioada 01.07.2018-30.06.2019, conform necesarului estimat, respectiv 195.000 MWh.
Până pe 4 aprilie, data limită de depunere a ofertelor, cinci companii s-au înscris la licitaţie: Hidroelectrica, Enel Energie Muntenia, Electrica Furnizare, CEZ Vânzare şi Tinmar Energy.
Producătorul celei mai ieftine energii a câştigat şi licitaţia RATB lansată în 24 martie 2018. Durata acordului – cadru scos la licitaţie de către RATB este de 12 luni, cantitatea minimă vizată de acesta fiind de 81.188 MWh, iar cea maximă de 101.678 MWh.
