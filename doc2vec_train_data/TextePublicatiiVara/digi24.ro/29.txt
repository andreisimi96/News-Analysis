Goana după o alimentaţie sănătoasă ne expune la riscuri. Un paradox care descrie piaţa românească de fructe şi legume. Fără să ştie, de multe ori, consumatorii pun în farfurie un cocktail de chimicale. Hipermarketurile sunt pline de produse din import, o piaţă pe care organele de control se chinuie să o ţină în frâu, ca să-i ferească pe oameni de legumele şi fructele tratate în exces. Doar că din dorinţa de a creşte peste noapte recolte bogate, şi unii producători români toarnă cu nemiluita îngrăminte chimice. La Digi24, intrăm în bucătăria producătorilor, importatorilor şi comercianţilor de alimente, pentru a privi mai atent ce ajunge în farfuriile noastre.
Produse de import vândute ca româneşti, pesticide folosite haotic de producători şi autorităţi care ridică din umeri la neregulile din pieţe. Asta au descoperit corespondenţii Digi24 în marile oraşe din ţară. Ultimul episod al campaniei despre cât de sănătos mâncăm în România, trage un mare semnal de alarmă: cumpărătorii sunt deseori păcăliţi, chiar dacă mulţi dintre ei fac anchete pe cont propriu pentru a se feri de produsele cu probleme.
În Iaşi, comercianţii care vor să îşi vândă cât mai repede marfa le spun cumpărătorilor că produsele sunt autohtone.
- Capşunile sunt de aici, din Iaşi, sau de unde le aduceţi?
- De la Satu Mare, doamnă!
- Dar când aţi plecat?
- Dar nu noi, sunt baieţii care se duc cu maşinile şi vin înapoi.
În Galaţi, un producător din Matca, unul dintre cele mai mari bazine legumicole din ţară, este de altă părere.
- Cumpără capşune de la turci şi pun eticheta capşună românească de Satu Mare, dar aia e capşună de import toată ziua. Nimeni nu poate să controleze piaţa asta!
Acelaşi lucru îl spun şi clienţii...
- Căpșune, la fel, pune eticheta de Satu Mare, dar ele sunt tot de exterior. Când am ajuns acasă și am gustat, nu erau de calitate. Nu erau dulci, înauntru erau cruzi.
Un alt comerciant, care vinde inclusiv pepeni la tarabă, deşi e luna mai, se laudă că are marfă românească.
- Românesc a ieşit vânăta, ardeiul, castravetele, varza şi fasolea păstăi.
- Le produceţi dumneavoastră?
- Mai avem neamuri la Tecuci, la Matca.
Inspectorii de la Direcţia Agricolă care au venit în piaţă au controlat doar trei comercianţi. Singurele probleme găsite au fost legate de afişarea documentelor la tarabă.
„Aveți cartofi 5 lei, dar nu aveți originea și calitatea. Iar acest lucru se sancționează conform legii 312, cu sancțiune pâna la 5.000 de lei”, spune Mihai Alexandru, inspector Direcția pentru Agricultură Iași.
- De ce nu aveţi atestatul pus acolo?
- Deci atestat, numărul, poză la el, copie după carnetul de comercializare. Am rugămintea ca până mă întorc să fie completate etichetele. Şi aici, şi în partea cealaltă.
În Craiova, reporterii Digi24 au filmat cu o cameră ascunsă în două magazine în care sunt vândute pesticide. Mărturiile vânzătorilor de chimicale le dau fiori celor care cumpără cu încredere fructe şi legume din piaţă.
- Ei lucrează cu doze mai concentrate decât le recomandăm noi. Ei fac multe tratamente la intervale scurte de timp. Produsele astea pentru creştere le dau la... o săptămână e mult, le dau la 3-4 zile. Le dau, cred, de 10 ori pe toată perioada de vegetaţie! Uneori ne certăm cu ei, aici, le spunem: e perioadă de pauză, de atâtea zile. Adică de la ultimul tratament până la consum. Ce pauză, doamnă? N-am auzit de aşa ceva!
- Acum, roşii, căpşuni, cireşe, nu cumpăraţi! Domnişoară, produsele sunt bune, doar că ei le folosesc în exces. Aici este problema. Toată lumea vrea să fie primul pe piaţă, să cântărească cât mai mult, să fie cea mai frumoasă, cea mai mare şi cât mai rezistentă.
În redacţia Digi24 din Craiova, trei sortimente de roşii din Turcia, Italia şi Grecia au fost lăsate la copt, timp de două săptămâni. La finalul experimentului, tomatele păreau doar pălite, însă marea surpriză a fost descoperită abia după ce roşiile au fost tăiate. În interiorul legumelor provenite din Grecia începuse să crească un nou vlăstar de roşie.
Reprezentanţii Direcţiilor Sanitare din ţară par depăşiţi de situaţie. De cele mai multe ori, controlalele sunt făcute abia după ce un consumator care a făcut toxiinfecţie alimentară semnalează problema.
„Cât ne-am strădui noi, nu putem să facem toate analizele, chiar şi la nivel regional. Presupun kituri foarte scumpe, aparatură foarte scumpă. V-aş da câteva exemple, că m-aţi întrebat cât costă: un kit de pesticide costă 600 de lei. Ori, e greu să plăteşti 600 de lei să testezi un kilogram de roşii. Când apar fenomene care sunt aduse la cunoştinţă de către oameni, noi putem să recoltăm probe şi trimitem pentru pesticide, pentru microtoxine, pentru metale grele”, spune Constantin Retea, DSV Dolj
Situaţia se repetă în toată ţara: clienţii reclamă calitatea produselor, comercianţii se scuză, iar autorităţile verifică... dacă este curăţenie în pieţe.
- Când le spalam sunt lunecoase, nu se spalp bine, sunt date cu cearp. Cel puțin merele sunt date cu ceară, ceva, că lunecă.
- Păi când mâncai o roșie mirosea exact ca un trandafir. Asta ce să miroasă? Turcia, Grecia. Ășstia îs șmecheri, spun că România! Da de unde? Îs de afară, tată!
- Le daţi cu ceva sau ştiţi exact cu ce s-a dat pe ele?
- Nu ştiu cu ce s-a dat. Din moment ce au trecut graniţa înseamnă că sunt sănătoase.
- De unde să ştim noi că e tratată sau nu? Ne uităm să aducem marfă cât mai frumoasă, ca să meargă, să facem şi noi un leu.
„Verificările s-au axat pe igienă, pe respectarea tuturor măsurilor care fac referire la igienă. Controlul s-a lăsat cu 3 amenzi - 2.600 de lei totalul”, a spus Dana Şpac, purtător de cuvânt al DSP Timiş.
Inspectorii Autorităţii Sanitar Veterinare au început controale la nivel naţional şi până pe 3 iunie sunt în căutarea neregulilor din alimentaţia publică.
