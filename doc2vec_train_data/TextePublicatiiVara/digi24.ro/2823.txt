Un nou caz de violenţă extremă într-o şcoală din România. De data aceasta, în judeţul Călăraşi. O învăţătoare a fost bătută chiar în faţa copiilor de mama a doi elevi. Nervoasă că unul dintre cei doi băieţi a primit calificativul "insuficient", femeia a mers la şcoală să-şi facă singură dreptate. Poliţia şi Inspectoratul Şcolar au deschis câte o anchetă.
Agresiunea a avut loc, miercuri, în jurul prânzului, la Şcoala Gimnazială Nr. 1 din comuna Dragoş Vodă. Tocmai se sunase de ieşire când mama a doi elevi de clasa a treia a mers la şcoală pentru a cere explicaţii învăţătoarei, nemulţumită că unul dintre cei doi copii ai ei a primit calificativul "insuficient" la Limba română.
Lucian Trică, directorul şcolii gimnaziale nr. 1 Dragos Vodă: „Doamna a intrat în şcoală, dra învăţătoare era de serviciu şi a fost rugată să se întoarcă în sala de clasă să discute problema.
Cadrul didactic nu a avut niciun fel de ieşire nervoasă sau agresivă la adresa părintelui”.
Cea care a dat alarma în şcoală a fost o îngrijitoare.
Florentina Pârvu, îngrijitor şcoală: „Dra învăţătoare era în stare de şoc şi mămica respectivă o ameninţa. Şi am zis "te rog frumos, ieşi afară că sun la poliţie. Şi ce să-mi facă mie poliţia? Tu de mâna mea o să mori şi nu mai spun jigniri".
Când am intrat eu, copiii plângeau”
Şi ceilalţi părinţi sunt şocaţi de cele întâmplate chiar sub ochii copiilor lor.
Soţul femeii agresive spune că dascălul ar fi provocat incidentul. Pe de altă parte, conducerea şcolii susţine că nu a primit niciodată vreo plângere împotriva învăţătoarei de la clasa a treia.
Soţul femeii care a agresat-o pe învăţătoare: „Dacă soţia mea se ducea mereu şi întreba: cum sunt copiii la şcoală şi dânsa, cu o faţă din aceea aşa: "E în regulă!". Şi, când pleca, se lua de copil? "Copilul e în regulă!". Adică doar de faţadă, cât era părintele lângă ea, nu?”
Inspectoratul Judeţean de Poliţie a deschis un dosar penal pentru lovire sau alte violenţe.
Bianca Ghiveci, IPJ Călăraşi: „Din verificările efectuate de politişti, a rezultat faptul ca profesoara a fost agresată fizic de o femeie de 30 de ani, fiind lovită cu palme în zona feţei.”
Pentru că nu este singurul caz de agresiune asupra cadrelor didactice, Federaţia Sindicatelor Libere din Învăţământ cere încă o dată Parlamentului ca dascălii să capete statutul de autoritate publică.
