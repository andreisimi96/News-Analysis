Academicieni, scriitori, oameni de ştiinţă, directori de mari companii, ingineri de prestigiu. Este promoţia excepţională a celui mai bun liceu din Oradea, care s-a întâlnit sâmbătă, la 65 de ani de la terminarea şcolii. Doar 17 din cei 56 de elevi ai promoţiei 1953 a liceului Emanuil Gojdu mai sunt acum în viaţă.
Un catalog cu file îngălbenite, scos din arhiva liceului, a fost prilej de glume, dar şi de nostalgie pentru cei 11 absolvenţi ai promoţiei 1953 a Liceului Emanuil Gojdu din Oradea. Mulţi dintre cei strigaţi de actualul director al liceului nu mai sunt în viaţă.
"- Spoială Vasile!
Promoţia 1953 a Liceului de Băieţi Numărul 1 din Oradea, numele purtat atunci de actualul Colegiu Naţional "Emanuil Gojdu", este cea care a trecut peste ororile războiului mondial şi peste sărăcia care i-a urmat.
"Noi am început şcoala la "Gojdu" în 1946 şi ţin minte ca acum. Era 11 septembrie, era prima zi în care eu eram încălţat în pantofi, până atunci umblasem în opinci şi bocanci", îşi aminteşte Ioan Cohut, absolvent al promoţiei 1953.
Printre cei care au terminat în promoţia 1953 a liceului Emanuil Gojdu se numără şi Dumitru Radu Popescu, scriitor şi gazetar, membru al Academiei Române. Acesta şi-a amintit de un episod amuzant din timpul şcolii.
"Eu trebuie să îl laud pe profesorul de matematică. Fiindcă el, când intra în clasă, îi lua pe cei deştepţi, îi ducea la tablă. Iar când avea extemporal îi punea în prima bancă, ca să putem copia. Iar el se uita pe fereastră ca să nu îl vedem că se uită la noi. Îi sunt recunoscător toată viaţa că nu mi-a produs nicio emoţie."
"O să apară în presă acum că foştii elevi ai liceului au copiat la matematică. Dar încerc să fac faţă. O să le spun şi actualilor elevi că îi lăsăm să copieze dacă ajung academicieni", spune, amuzat, Florin Nicoară, directorul colegiului.
Absolvenţii promoţiei 1953 a liceului Emanuil Gojdu au transmis şi câteva mesaje tinerei generaţii.
Dorin Poenaru, academician: "Ce este de valoare în ţara ta? Dacă promovezi asta, îţi ajuţi şi copiii care învaţă şi ajuţi să îţi menţii acel climat necesar în România pentru ca tinerii să nu mai plece din ţară."
Liviu Petrovici, fost director general Teleconstrucţia SA: "Sperăm că lucrurile vor evolua într-un mod pozitiv, în sensul că societatea va fi mai generoasă şi mai bună pentru toţi oamenii, nu numai doar pentru unii care au reuşit să îşi construiască nişte bogăţii greu de explicat pentru toţi muritorii de rând."
Reporter: Bogdan Băcilă
Operator: Constantin Gheorghiţă
