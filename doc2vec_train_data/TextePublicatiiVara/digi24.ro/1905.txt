Susanna, o adolescentă care sosise cu familia din Republica Moldova în Germania în luna februarie a acestui an, a fost dată dispărută pe 22 mai. Părinţii fetei, elevă la o şcoală de lângă Mainz, au alertat poliţia, după ce aceasta nu a mai revenit acasă de la şcoală. Cadavrul fetei a fost găsit joi, într-o râpă  din orăşelul Wiesbaden. Tânăra fusese violată.
Principalul suspect în cazul acestei oribile crime a devenit un irakian de 20 de ani, Ali Bashar. Numai că în momentul în care pistele au condus poliţia către el, tânărul plecase deja de două zile din Germania cu o cursă aeriană către Turcia.
Cazul a declanşat un adevărat scandal politic în Germania, autorităţile fiind criticate pentru că irakianul a putut părăsi Germania, deşi s-a folosit de un nume fals pentru a cumpăra biletele de avion.
Ali Bashar locuia cu părinţii şi cei cinci fraţi şi surori într-un adăpost pentru refugiaţi din Wiesbaden, de lângă Mainz. Familia acestuia a ajuns în Germania, prin Grecia, în timpul migraţiei masive din 2015. Din aprilie 2016, cei opt locuiau la Wiesbaden.  După ce le-a fost respinsă cererea de azil, familia a făcut apel și în așteptarea judecării apelului, celor opt irakieni le-au fost emise permise de şedere, precum şi acte emise şi recunoscute de Uniunea Europeană pentru persoanele care nu deţin un paşaport valabil. Se pare că numele de pe cele două documente erau diferite, cel puțin în cazul lui Ali Bashar.
Vineri, ministrul de interne Horst Seehofer a anunţat că irakianul Ali Bashar, suspectat că a violat-o şi ucis-o pe Susanna, a fost reţinut în nordul Irakului de forțele de securitate chiar în noaptea în care Poliţia Federală din Germania a cerut ajutorul autorităţilor din această țară.
Ministrul german de interne susţine însă că Ali Bashar a plecat din Germania în mod legal. La aeroport, poliţia federală a verificat doar documentele de identitate emise de autorităţile din Irak. Tânărul de 20 de ani a reuşit să plece cu părinţii, dar şi cu cei cinci fraţi şi surori, spre Istanbul. „Documentele prezentate erau legale şi valide”, a fost anunţul făcut de Poliţia Federală.
Oficialii germani au anunţat că vor cere extrădarea lui Ali Bashar, deşi între cele două ţări nu există un acord în acest sens. „Încercăm o acțiune nouă cu Irakul şi ar putea dura zile, săptămâni sau luni”, a declarat purtătorul de cuvânt al Procuraturii generale.
În acest caz, a mai existat un suspect, un cetăţean turc în vârstă de 35 de ani, însă acesta a fost eliberat, joi, la o zi după ce fusese reţinut, scrie News.ro, care citează presa locală germană.
