Condamnată definitiv la şase ani de închisoare în dosarul Gala Bute, Elena Udrea este departe de a ajunge după gratii. Fostul ministru al Dezvoltării se află, aşa cum se ştie, în Costa Rica, unde la începutul acestui an a cerut azil politic. În aceste condiții, poliţia a cerut instanţei mandat european de arestare, aplicabil între statele membre UE, și a făcut și cerere de urmărire internațională. Potrivit ministrului Justiției, extrădarea este posibilă și în absența unui tratat cu Costa Rica.
ACTUALIZARE 11.03. Extrădarea Elenei Udrea este posibilă chiar și în absența unui tratat bilateral cu Republica Costa Rica, a declarat ministrul Justiției, Tudorel Toader.  Am mai avut un caz de extrădare finalizat pe baza curtoaziei bilaterale, a adăugat acesta.
„Extrădarea este posibilă chiar dacă nu avem un tratat bilateral cu Republica Costa Rica. Este necesar ca persoana condamnată să fie dată în urmărire, apoi este necesară urmărirea internaţională. În acest moment, nu avem un tratat bilateral cu Republica Costa Rica în domeniul extrădării, însă cooperarea în această materie poate să aibă loc în temeiul curtoaziei internaţionale, cu asigurarea reciprocităţii. A doua procedură se poate realiza în baza convenţiilor multilaterale. Intervalul de timp ţine de legislaţia Republicii Costa Rica”, a precizat ministrul Justiției.
Tudorel Toader a declarat că, până la acest moment. Ministerul Justiției nu a primit niciun document referitor la solicitarea de extrădare, dar că instituţia va comunica în fiecare moment stadiul în care se află. „Ştim că de la Poliţie s-a făcut solicitarea către instanţa care a pronunţat şi emitenta mandatului de arestare. Concluzionând, trebuie ca instanţa să verifice condiţiile, să adreseze Ministerului Justiţiei, care la rândul lui să verifice şi să formuleze cererea de extrădare. Până la acest moment, la Ministerul Justiţiei nu a sosit, ministerul nu a primit nicio solicitare, nicio informare cu privire la procedura de extrădare a persoanei la care ne referim, procedură care se află în prima etapă de desfăşurare”, a afirmat Tudorel Toader.
 Ministrul a explicat că durata procesului de extrădare depinde de legislaţia din Costa Rica.
Odată ce există acest mandat, dacă Elena Udrea va fi găsită vreodată în Franţa de exemplu sau în altă ţară din Europa, ea va fi predată autorităţilor române. Poliţia a făcut şi cerere de urmărire internaţională - în baza acesteia poate fi predat un condamnat, care este găsit într-o ţară care nu face parte din Uniunea Europeană, cum este şi cazul Elenei Udrea.
Apoi, de procedura de extrădare se ocupă Ministerul Justiţiei, care trebuie să trimită toate documentele necesare în Costa Rica.
Elena Udrea ar putea fi adusă în ţară în baza Convenţiei Naţiunilor Unite Împotriva Corupţiei din 2003. Atât România cât şi Costa Rica au semant acest acord bilateral.
Actul obligă statele semnatare să extrădeze cazurile de corupţie. Oricum, procedura ar putea dura foarte mult. Elena Udrea se află în procedură de a obţine statut de refugiat, iar în această perioadă nu poate fi extrădată.
