Donald Trump&colon; Phenianul distruge arsenalul nuclear
Donald Trump&colon; Phenianul distruge arsenalul nuclear
Clarificări după întâlnirea Donald Trump Kim Jong Un , istorică, dar nu miraculoasă. Rezultatele, negociate îndelung, și în mod excepțional, până în ultima clipă. Trupele americane vor rămâne în continuare în Coreea de Sud.
Preşedintele american este de acord în principiu cu retragerea trupelor, dar la momentul oportun. De altfel, în ciuda acordului, şi sancţiunile economice la adresa Coreei de Nord rămân în vigoare pentru moment.
Donald Trump s-a declarat mulţumit de rezultatele summitului din Singapore, iar la urcarea în Air Force One a ridicat pumnul către presă, ca semn al victoriei.
Preşedintele american susţine că liderul nord-coreean ar fi început deja să-şi distrugă o parte din tehnica nucleară. Cei doi au semnat o declaraţie prin care Phenianul acceptă denuclearizarea peninsulei coreene, contra garanţiilor de securitate oferite de Washington.
Formula regăsită în document nu conţine totuşi precizările dorite de americani şi anume "renunţarea ireversibilă şi verificabilă la producerea, deţinerea şi folosirea armelor nucleare".
„Preşedintele Kim Jong-un are în faţa sa o ocazie nemaiîntâlnită: să rămână în istorie drept liderul care a inaugurat o nouă eră glorioasă de securitate şi prosperitate pentru poporul său.
Preşedintele Kim şi cu mine am semnat o declaraţie comună prin care reafirmă angajamentul său ferm privind denuclearizarea completă a Peninsulei Coreene.
Am fost de asemenea de acord în ceea ce priveşte negocieri intense pentru implementarea acordului pe cât de repede posibil. Nu mai vorbim de trecut, nu mai vorbim de o Administraţie (americană - n.r.) care nu s-a apucat niciodată de treabă, deci nici nu avea ce să termine.
Preşedintele Kim mi-a spus că ţara sa deja a început distrugerea unui important complex de testare a rachetelor balistice. Nu veţi găsi acest lucru în declaraţie, pentru că am convenit asupra acestui lucru după semnarea declaraţiei. Este un lucru foarte important că acest sit pentru rachete va fi distrus curând. Astăzi începe un proces intens către pace, pentru care merită orice efort, mai ales în acest caz”, a declarat Donald Trump, președintele SUA.
