Circulaţia pe sensul Deva - Sebeş al autostrăzii 1 a fost blocată sâmbătă aproape trei ore, în urma unui accident grav. Trei vehicule s-au ciocnit în zona localităţii Simeria. În urma impactului, patru oameni au murit și trei persoane au fost rănite.
Actualizare 10:30 -  Traficul rutier pe autostrada A1, între Deva şi Simeria, a fost reluat. 
Potrivit poliţiştilor, vinovat de producerea accidentului este un bărbat de 70 de ani, din Petroşani, care a circulat cu autoturismul pe contrasens, intrând în coliziune cu un autoturism înmatriculat în judeţul Timiş şi cu o autoutilitară înmatriculată în Bucureşti, potrivit Agerpres.
În urma impactului, patru bărbaţi care se aflau în autoturismul din Petroşani, au decedat. Alţi doi bărbaţi din autoturismul înmatriculat în Timiş şi un al treilea, aflat în autoutilitară, au fost răniţi şi transportaţi la Unitatea de Primiri Urgenţe a Spitalului Judeţean din Deva.
Cei trei răniţi au vârstele de 26, 38 şi 52 de ani şi au suferit, conform primelor evaluări ale medicilor, traumatisme craniene, toracice, la mâini şi la picioare, a precizat purtătorul de cuvânt al Serviciului Judeţean de Ambulanţă (SAJ) Hunedoara, dr. Călin Dumitrescu
Actualizare 09:00 - Patru persoane și-au pierdut viața după ce şoferul unei maşini a intrat pe contrasens.
Traficul este provizoriu blocat în zonă, polițiștii deviază traficul pe DN7.
Până în acest moment, doi răniţi au fost transportaţi la spital pentru îngrijiri medicale.
Dintre cele patru persoane rănite, una este în stare critică.
La faţa locului au fost aduse o autospecială de descarcerare grea, o autospecială mixtă şi 5 ambulanţe.
„În jurul orei 06.45, un autoturism care circula pe contrasens pe A1, din direcţia Şoimuş-Simeria, a intrat în coliziune cu un autoturism şi o autoutilitară. În urma impactului a rezultat decesul a trei persoane aflate în autoturismul care a produs evenimentul rutier şi rănirea altor patru persoane”, transmite IPJ Hunedoara.
Traficul rutier este blocat şi deviat pe DN7. Poliţiştii fac cercetarea la faţa locului.
