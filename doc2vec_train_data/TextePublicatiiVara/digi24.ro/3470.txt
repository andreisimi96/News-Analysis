Autoritățile franceze verifică respectarea legislației de către șoferii români inclusiv atunci pentru perioada în care aceștia s-au aflat pe teritoriul altor țări. Autoritățile francize își protejează astfel propria industrie, aplicând abuziv amenzi de mii de euro șoferilor est-europeni.
Uniunea Naţională a Transportatorilor Rutieri din România (UNTRR) solicită intervenţia urgentă a Comisiei Europene, precum şi a autorităţilor naţionale din România, Franţa şi Belgia pentru a opri practicile abuzive ale ofiţerilor de control francezi şi belgieni, se arată într-un comunicat al UNTRR, informează Agerpres.ro.
"Practicile abuzive ale ofiţerilor de control francezi şi belgieni au fost semnalate de un număr în creştere de transportatori români care s-au plâns că şoferii lor au fost controlaţi şi amendaţi cu până la 2.250 euro în Franţa şi în Belgia, după ce au fost obligaţi să dovedească cu documente faptul că nu au petrecut în cabină perioada anterioară de repaus săptămânal normal, deşi la acel moment şoferii se aflau în alte ţări decât Franţa sau Belgia", spun reprezentanţii UNTRR.
Recent, Comisarul European pentru Transport a răspuns UNTRR că autorităţile franceze şi belgiene nu pot solicita dovezi şoferilor români prin care să demonstreze că perioada de repaus săptămânal normală precedentă controlului în trafic nu a fost efectuată în autovehicul. În răspunsul Comisiei Europene se precizează că şoferii pot fi amendaţi pentru nerespectarea acestei restricţii numai atunci când sunt prinşi că îşi efectuează perioada de repaus săptămânal normală în autovehicul în momentul controlului.
Se recomandă operatorilor de transport care au fost afectaţi de controale necorespunzătoare să facă contestaţie la autorităţile franceze şi belgiene pentru restituirea valorii amenzilor aplicate.
Contrar precizărilor Comisiei Europene, Asociaţia Franceză de Transport Rutier Internaţional - AFTRI a informat UNTRR referitor la răspunsul Ministerului Transporturilor din Franţa cu privire la odihna săptămânală din cabină, în care se menţionează că ofiţerii de control francezi sunt autorizaţi  să sancţioneze infracţiunile legate de efectuarea repausului săptămânal normal în vehicul chiar dacă infracţiunea a fost comisă pe teritoriul unui alt stat membru şi să impună o sancţiune în afara cazului de flagranţă, cu condiţia să stabilească infracţiunea prin orice alt mijloc de probă.  
UNTRR se declară revoltată de răspunsul Ministerului Transporturilor din Franţa, în contradicţie cu precizările anterioare ale aceluiaşi Minister şi împotriva autorităţii Comisiei Europene de a stabili reguli comune pentru toate statele membre UE.
Transportatorii rutieri solicită Ministerului Transporturilor din România acţiuni urgente pentru apărarea drepturilor industriei de transport rutier din România prin stoparea abuzurilor din Franţa şi Belgia privind repausul săptămânal normal al şoferilor profesionişti români.
