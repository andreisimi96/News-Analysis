Carmen Dan&colon; Demisia Laurei Codruța Kovesi ar fi un gest de onoare
Carmen Dan&colon; Demisia Laurei Codruța Kovesi ar fi un gest de onoare
Carmen Dan, ministrul afacerilor interne, spune că hotărârea Curţii Constituționale este obligatorie și ar fi bine ca președintele să o respecte. De asemenea, ea crede că o demisie a șefei DNA ar fi „un gest de onoare”.
„Deciziile Curţii Constituţionale sunt obligatorii. Mă aştept ca preşedintele României să ţină cont de decizia Curţii Constituţionale, pentru că până la urmă preşedintele României este garantul Constituţiei”, a declarat, joi, ministrul de interne, Carmen Dan.
- Consideraţi că preşedintele ţării va trage de timp? au întrebat-o jurnaliștii.
- Mi-aş dori să nu se întâmple acest lucrul acesta şi mi-aş dori să dea dovadă de responsabilitate şi să procedeze în consecinţă, a răspuns ministrul de interne.
- Laura codruţa Kovesi ar trebui să demisioneze? au mai vrut să știe ziariștii.
- E un gest de onoare, aş zice eu. E o analiză proprie pe care unii dintre noi aşteaptă să o facă. Oricum, există această decizie, oricum ştim că este obligatorie şi aşteptăm de la preşedintele României să o respecte, a spus Carmen Dan.
Pe de altă parte, un judecător, membru al Consiliului Superior al Magistraturii, consideră că decizia CCR este „înțeleaptă”. Gabriela Baltag a fost întrebată de ziariști cum comentează decizia CCR (care practic diminuează și rolul instituțional al CSM - n.r.). Paradoxal, Gabriela Baltag, membră a CSM, a catalogat decizia ca fiind una... înţeleaptă (vezi video).
Curtea Constituţională a admis, miercuri, sesizarea Guvernului privind un conflict juridic de natură constituţională între ministrul Justiţiei şi preşedintele Klaus Iohannis şi între Guvern şi preşedinte, ca urmare a respingerii de către şeful statului a cererii de revocare a şefei DNA, Laura Codruţa Kovesi.
Curtea Constituţională a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis , generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi. CCR arată că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA. Ministrul Justiţiei, Tudorel Toader, spune că decizia CCR valorifică principiul constituţional potrivit căruia procurorii îşi desfăşoară activitatea sub autoritatea ministrului Justiţiei. Toader mai susţine că şeful statului nu are nici o abilitare legală pentru evaluarea competenţelor profesionale sau manageriale ale procurorilor de rang înalt, spre deosebire de ministrul Justiţiei.
