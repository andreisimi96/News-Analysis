Sistemul sanitar românesc este contestat chiar de cei pe care ar trebui să îi îngrijească. Două astfel de situații vin din Maramureș. Primul caz: o fetiță de numai 7 săptămâni este lăsată din spital fără vlagă, acuză părinții, pentru a fi “hidratată cu ceai”. Al doilea caz: o mamă al cărei bebeluș moare la 7 luni și jumătate de sarcină și care, la 5 zile după aflarea cumplitei vești, are încă fătul în pântece. În ambele situații pacienții reclamă indolența și lipsa de profesionalism a cadrelor medicale. Medicii se apară și spun că vina nu le aparține.
"Ni s-a zis să o hidratăm cu ceai mai ales când fetița de-abia înghițea."
Ovidiu Păsărică și soția lui au devenit părinți în urmă cu doar 7 săptămâni. Fetiţa lor a suferit o infecție urinară, motiv pentru care s-au adresat medicilor de la Spitalul Municipal Sighetu Marmației. Tânărul povestește dezamăgit experiența trăită, zilele trecute, la secția de Pediatrie.
"Doamnele asistente, nu le cunosc, veniseră de la țigară, de pe balcon. Nespălându-se pe mână, i-au recoltat probe de sânge."
Medicii susţin că, în așteptarea rezultatelor, familia ar fi refuzat internarea fetiței. Întrucât starea copilei s-a agravat peste noapte, părinții s-au întors a doua zi de urgență la spital. Medicii au decis atunci să îi administreze micuței o perfuzie pentru hidratare.
"Avusese febră peste noapte, era deshidratată, a vomitat. Doamnele au început să încerce să o lege de mână, să îi bage branula cu acul ăla destul de mare. N-au reușit, i-au spart vena de trei ori, i-au făcut testul pentru antibiotic. Într-un final ne-au spus că nu pot să îi pună perfuzia, nu poate să o hidrateze nicicum, să îi dau puțin ceai și cu asta-basta", povesteşte Valentina Păsărică, mama fetiței de 7 săptămâni.
Conducerea spitalului neagă toate acuzațiile care li se aduc cadrelor medicale.
"De fumat… (n.r. asistentele) nu fumează cu copiii și se spală pe mâini. La copiii deshidratați, care au febră, vasele sunt fragile și există posibilitatea de a se sparge în momentul înțepării venei. Nu se poate pune în discuție că personalul nu a făcut ceea ce a fost necesar", a explicat Maria Oanță, director de îngrijiri la Spitalul Municipal Sighetu Marmației.
Într-o postare pe Facebook , care a strâns până acum peste 500 de reacții și tot atâtea distribuiri, tinerii părinți reclamă, pe lângă indolența cadrelor medicale, și condițiile de la Pediatrie. Secția, structurată pe cinci nivele, a fost parțial reabilitată. Ultimul nivel, unde se află de altfel și sala de tratamente, a rămas, din lipsă de fonduri, la fel ca la începutul anilor 2000.
foto cu caracter ilustrativ
De indolență și lipsă de comunicare îi acuză pe medici și Iulian Grigoraș. Bărbatul ar fi trebuit să devină tătic în luna iulie. Luni, la Unitatea de Primiri Urgențe a Spitalului Județean din Baia Mare a aflat că fătul din burta iubitei lui a murit, la 7 luni și jumătate de sarcină. Deși au trecut cinci zile de la cumplita veste, femeia poartă încă în pântece fătul mort.
"- Și asistentele și infirmierele, toți au tratat cu indiferență. Plătim degeaba CAS-ul și asta și suntem ca niște cârpe.
- Dar ați întrebat, nu vi s-a spus?
- Au spus răbdare, răbdare. D-apoi câtă răbdare să mai avem", se întreabă Iulian Grigoraș.
Potrivit conducerii Spitalului Județean din Baia Mare, este vorba despre o sarcină oprită în evoluție cu făt mort. De joi, medicii au început administrarea tratamentului medicamentos (n.r. perfuzii) pentru a declanșa nașterea pe cale naturală. Vineri, pentru că aceasta nu a putut fi realizată, s-a optat pentru operația de cezariană.
Reporter: Izabela Jurasko
Operator: Kristian Kosa
