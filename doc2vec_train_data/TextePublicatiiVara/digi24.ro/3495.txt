Liviu Avram, redactor-șef adjunct la Adevărul, spune că modificările votate aseară la codurile penale reprezintă un pericol iminent pentru întreaga populație, întrucât noile prevederi îi favorizează pe infractori și relaxează prea mult legislația.
Liviu Avram este de părere că aceste modificări au fost propuse cu dedicație pentru politicienii cu dosare, astfel încât acestora să le fie mai ușor să scape de sancțiuni.
„Dacă examinăm intențiile pe care le-au avut parlamentarii și rezultatele la care au ajuns, intențiile au fost enunțate clar de Vosganian, aseară, când a spus că nu putem scăpa individual, ci cu toții. Scopul modificării codurilor penale a fost ca să scape ei, demnitarii, primarii, cei care administrează bunurile publice.
Pentru asta au umblat la codul penal și au relaxat infracțiunile pe care le pot comite demnitarii, infracțiuni de corupție și de serviciu. Problema e că s-au dus și la codul de procedură penală și au impus și acolo o serie întreagă de relaxări care fac munca procurorilor mult mai grea”, a declarat Liviu Avram la Digi24.
Jurnalistul spune că infractorilor le va fi mai ușor să scape grație acestor modificări și adaugă că adevărata miză acum este aceasta, în cazul în care aceste prevederi ar intra în vigoare. Liviu Avram crede că singurul instrument prin care aceste modificări ar putea fi oprite ar fi un referendum propus de președintele României.
„Codul de procedură penală nu se aplică doar la infracțiuni de corupție și de serviciu. Se aplică la toate infracțiunile din codul penal. De regulile procedurale vor beneficia toți infractorii. Făptașul va avea mai multe șanse să scape în condițiile noului cod de procedură penală. E o schimbare fundamentală a politicii penale în favoarea infractorilor.
Unele prevederi sunt neconstituționale. Dacă într-un proces făptașul este achitat în primă instanță, procurorul nu mai poate exercita calea de atac a apelului. Dacă nu aduce probe noi, nu are de ce să facă apel. O mulțime de alte prevederi sunt periculoase și la latitudinea legiuitorului. Ori legiuitorul vedem bine ce intenții are.
În campania electorală nu s-a vorbit despre această modificare fundamentală a politicii penale a statului. Pentru oamenii normali la cap, civilizați, Comisia de la Veneția are un cuvânt foarte greu de spus. Poate explica de ce o soluție e greșită, dar rămâne la latitudinea legiuitorului intern să țină seama de recomandări. Nu vor ține seama de niciun fel de recomandare din partea nimănui. Vor încerca să meargă până la capăt.
Kovesi chiar nu mai e o miză acum, nici măcar lupta anticorupție nu mai e o miză așa mare. Miza uriașă e chiar pericolul în care ne vom afla cu toții dacă acest cod intră în vigoare. Președintele trebuie să facă ceea ce trebuia să facă de mult. Să opună o soluție juridică. Asta înseamnă votul popular: referendum. Nu văd posibile alegeri anticipate. Singura soluție este să fie supus la referendum și să fim întrebați dacă suntem de acord cu ce se întâmplă în legislația penală.
Atunci vom avea instrumentul juridic să îi oprim. Dacă poporul spune că nu e de acord, orice tentativă de legiferare va deveni neconstituțională. Dacă poporul spune nu, parlamentul trebuie să se abțină de la a vota contra voinței poporului”, adaugă jurnalistul.
