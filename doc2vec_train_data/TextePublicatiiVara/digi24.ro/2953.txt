Ambasadorul României în Franța, Luca Niculescu, spune că românii nu ar trebui să lase „o caricatură mică”, apărută într-un „săptămânal satiric, care a făcut din libertatea sa de expresie, insolenţă şi provocarea sensibilităţilor de orice fel o tradiţie binecunoscută”, să le strice bucuria pentru victoria Simonei Halep la Roland Garros.
Foto: Facebook / Luca Niculescu
Tenis, WTA: Turneul de la 's-Hertogenbosch e în direct la Digi Sport 2, în perioada 11-17 iunie
Luca Niculescu vorbea despre la o caricatură apărută în săptămânalul francez de satiră Charlie Hebdo , în care jucătoarea română de tenis Simona Halep ridică trofeul Roland Garros. Textul caricaturii: „O româncă a câștigat la Roland Garros”, alături de „Fiare vechi, fiare vechi!”.
Caricatura a devenit virală pe rețelele sociale, iar mulți dintre români au fost furioși pe jurnaliștii francezi.
„Am fost la finala de la Roland Garros și am văzut atmosfera de acolo: mulți francezi care strigau "Allez, Simona" alături de noi, românii, care o susțineam cu "Hai Simona!" De la câștigarea turneului, am primit zeci de mesaje de la cele mai înalte oficialități franceze (mai mulți consilieri ai președintelui Emmanuel Macron, prim-ministrul Edouard Philippe, pe care l-am întâlnit acum câteva zile la o recepție, miniștri și reprezentanți ai ministerelor, colegi ambasadori) pentru victoria Simonei Halep. La fel, toate cunoștințele din cartier, brutarul, chelnerul de la braseria din colț, vânzătorul de ziare, casiera de la băcănie – toți m-au oprit ca să îmi spună că au văzut meciul sau au auzit despre victorie. De asemenea, au fost zeci de articole laudative în presa franceză după performanța româncei. Niciodată de când sunt ambasador nu am fost atât de felicitat și nu m-am simțit atât de bine.
Și, în același timp, există acea caricatură mică, în pagina a șaptea a unui săptămânal satiric, care a făcut din libertatea sa de expresie, insolență și provocarea sensibilităților de orice fel o tradiție binecunoscută.
Îmi dau seama de impactul pe care acea caricatură l-a avut pentru unii dintre dumneavoastră, fie că trăiți în Franța sau în România. Pot să vă asigur că, prin tot ceea ce facem la ambasadă alături de colegii mei, luptăm împotriva unor stereotipuri, clișee și prejudecăți care mai apar. La finalul acestui an vom demara Sezonul România-Franța: vor fi sute de manifestări românești în tot Hexagonul și, cu siguranță, mii de articole în presă despre ele. Până atunci, revenind la uriașa performanță de sâmbăta trecută, aș spune să nu lăsăm o caricatură mică să ne strice o bucurie atât de mare”, a scris Luca Niculescu pe Facebook.
