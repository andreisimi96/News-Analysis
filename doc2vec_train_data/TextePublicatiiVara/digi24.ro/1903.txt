Românii erau foarte optimişti că Simona Halep va câştiga un turneu de Mare Şlem în 2018, potrivit unui sondaj IRES realizat în prima parte a anului, relatează Agerpres .
Nouă din zece români credeau că Halep are şanse mari şi foarte mari să câştige un turneu de Grand Slam în acest an, după ce a pierdut finala la Australian Open, în ianuarie, în faţa danezei Caroline Wozniacki.
Şansele Simonei la un titlu de Mare Şlem în 2018 erau considerate foarte mari de 48% dintre subiecţi, 42% au apreciat că şansele sunt mari, 6% le consideră mici, 3% foarte mici, iar 1% nu au ştiut sau nu au răspuns.
Datele fac parte din studiul „România în 2018” realizat de Institutul Român pentru Evaluare şi Strategie (IRES), în intervalul 31 ianuarie - 2 februarie, pe un eşantion de 1.159 subiecţi, cu o eroare tolerată de minus plus 2,9%.
Potrivit sondajului, tenisul este sportul în care românii vor performa cel mai mult în 2018, cu 62%, urmat de gimnastică feminină (34%), fotbal (31%), handbal (28%), gimnastică masculină (16%), canotaj (10%), box (10%), baschet (9%), volei (8%), spadă (7%), judo (7%), rugby (6%), floretă (6%), haltere (5%), polo (3%).
Simona Halep, numărul unu mondial, o va întâlni sâmbătă pe americanca Sloane Stephens, 10 WTA, în finala turneului de la Roland Garros , de la ora 16:00. Pentru Halep va fi a patra sa finală de Mare Şlem, a treia la Roland Garros (după 2014, 2017) şi a doua în acest an (după Australian Open). Stephens este campioana en titre la US Open și s-a calificat pentru prima dată în finala de la Roland Garros. În cariera sa, Stephens, 25 de ani, s-a calificat în șase finale și pe toate le-a câștigat.
Formula 1: Marele Premiu al Canadei e duminică, de la ora 21:00, în direct pe Digi Sport 2
„Indiferent de rezultat, voi zâmbi după finală. Sunt destul de liniștită și încerc să rămân încrezătoare și concentrată pe ce am de făcut pentru sâmbătă”, a declarat Halep pentru Digi Sport, după meciul în care a învins-o cu 6-1, 6-4 pe Garbine Muguruza.
