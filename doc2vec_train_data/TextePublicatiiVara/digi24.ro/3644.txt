Paul Ionescu, director la Cancelaria preşedintelui Camerei Deputaţilor, a fost audiat luni la Direcția de Investigare a Infracțiunilor de Criminalitate Organizată și Terorism.
Foto: InquamPhotos/Octav Ganea
Consilierul lui Liviu Dragnea a declarat la plecarea de la DIICOT că are calitatea de martor într-un dosar deschis anul trecut. Ar fi vorba despre un dosar de evaziune fiscală și spălare de bani. „Nu are nicio legătură nici cu zona politică, nici cu zona parlamentară. Este un dosar din viața privată”, a spus Paul Ionescu .
Potrivit  declarației de avere înregistrate în 13 iunie 2018 , Paul Ionescu nu are în proprietate clădiri sau terenuri, dar deține un garaj în București cu suprafața de 13,91 metri pătrați.
În schimb, consilierul lui Liviu Dragnea deține două mașini: un Renault Megane din 2002 și un Peugeot 508 din 2012.
Totodată, Paul Ionescu are un credit la BRD contractat în 2017 și scandent în 2022 în valoare de 63.100 de lei.
El are un salariu anual de 67.300 de lei, adică peste 5.500 de lei lunar.
Pe de altă parte, într-o declarație de avere din 2015, Ionescu P. Paul Mihail a lucrat la Autoritatea pentru Administrarea Activelor Statului, scrie G4Media . Astfel, el a încasat venituri salariale în anul fiscal anterior de la Niro Investement SA (13.949 RON), de la Fundația pentru Tineret a Municipiului București (3.600 RON), de la Autoritatea pentru Administrarea Activelor Statului (6.639 RON) și de la SC Caravelle SRL (327 de RON).
Omul de afaceri Nicolae Dumitru (zis Niro, proprietarul Niro Investment Group) a fost eliberat, în septembrie 2017, după ce a executat o parte din pedeapsa de doi ani şi patru luni de închisoare, primită pentru trafic de influenţă în dosarul „Microsoft”, decizia fiind definitivă.
