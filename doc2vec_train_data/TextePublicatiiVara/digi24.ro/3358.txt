Deputatul UDMR Szabo Odon consideră că ultimii 10 ani au însemnat dezvoltarea oraşului, însă e nevoie ca administraţia locală să fie mai atentă la nevoile orădenilor. "Nu putem să ne uităm doar la asfalt", spune Szabo Odon, prezent vineri la Vocile Bihorului. Parlamentarul a criticat decizia de a supraimpozita clădirile din centru care nu respectă un anumit regim de înălţime. "În Roma nu vezi aşa ceva", crede deputatul UDMR.
Deputatul Szabo Odon a vorbit despre perioada fastă pe care a parcurs-o Oradea în ultimii zece ani, pe care o pune şi pe seama dezvoltării cu fonduri europene. Nu e suficient, crede însă preşedintele UDMR Bihor.
"O serie de proiecte au putut fi folosite pentru dezvoltarea acestui oraş şi acest lucru este absolut benefic. Trebuie să fii foarte rău-voitor să nu vezi că folosirea fondurilor UE în România şi în Oradea este un lucru absolut benefic. Majoritatea investiţiilor au fost realizate cu acest fonduri europene. În momentul de faţă, după părerea mea, pe lângă asfalt, trebuie să te uiţi şi la oameni."
Szabo Odon a vorbit şi despre scandalurile politice care se ţin lanţ în ultima perioadă. Reprezentantul UDMR spune că partidul pe care îl reprezintă nu va avea niciodata presiunea primului loc în alegeri, astfel că singurul rol pe care şi-l poate asuma formaţiunea politică este cel de mediator.
"Nu găsim măsura. Aceasta este părerea mea şi a grupului UDMR. Taberele par încremenite în propria idee. Unii vorbesc doar de abuzuri, că există abuzuri în momentul de faţă în justiţie şi de aceea trebuie schimbat sistemul, în timp alţii spun că nu există şi că e o fată neprihănită. Eu cred că e o problemă de măsură în ambele locuri."
Deputatul UDMR a vorbit şi despre ultima sa iniţiativă legislativă, votată în plenul Camerei Deputaţilor şi care aşteaptă doar promulgarea Preşedintelui Klaus Iohannis. Legea tichetelor culturale permite angajatorilor să ofere bonusuri salariale sub forma unor tichete, ce pot fi folosite exclusiv pentru culturale, dar şi pentru achiziţionarea de cărţi sau rechizite.
"Nu oricine îşi permite, deşi poate şi-ar dori, să beneficieze de investiţia în cultură. Spectacol, cultură, cinema, teatrul de păpuşi. Să îţi cumperi o carte."
Reporter: Bogdan Băcilă
Operator: Florin Lucuţa
