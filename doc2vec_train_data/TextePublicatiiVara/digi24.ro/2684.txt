Compania Tarom a decis să anuleze cursa Constanţa-Chişinău-Constanţa, care era programată să opereze de la 1 iulie 2018, informează Aeroportul Internaţional Mihail Kogălniceanu Constanţa. Tarom era singura alternativă a turiștilor moldoveni de a ajunge pe Litoral în condițiile în care compania moldovenească Air Moldova nu are zboruri directe între Chișinău și Constanța.
sursa foto: timpul.md
"Societatea Naţională Aeroportul Internaţional Mihail Kogălniceanu Constanţa vă informează că ruta Constanţa - Chişinău - Constanţa, programată să înceapă la 1 iulie 2018, a fost anulată pentru moment de către operatorul aerian TAROM. Continuăm colaborarea cu reprezentanţii TAROM pentru dezvoltarea rutei Satu Mare - Constanţa - Satu Mare, cu începere din data de 3 iulie a.c. În acelaşi timp, avem încredere că, începând cu sezonul de vară 2019, operatorul naţional va dezvolta noi rute către litoralul românesc", se arată în comunicat.
Operatorul aerian naţional anunţase pe 15 mai că îşi va dezvolta portofoliul de rute începând de la 1 iulie 2018 şi va lansa o serie de noi curse: Timişoara - Paris, Timişoara - Stuttgart, Cluj - Paris, Sibiu - Stuttgart, Chişinău - Timişoara şi Constanţa - Chişinău.
