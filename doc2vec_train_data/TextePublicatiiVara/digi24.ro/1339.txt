Consumatorii casnici pot deveni şi producători de energie electrică. Dacă îşi vor monta panouri solare pentru consumul propriu, iar surplusul îl vor livra în reţeaua de distribuţie, nu vor plăti impozit. Parlamentarii Puterii şi cei ai Opoziţiei au făcut front comun azi împotriva reprezentanţilor Ministerului de Finanţe, pentru ca micii producători de energie electrică să nu fie taxaţi.
Prosumeri. Aşa se numesc consumatorii casnici care vor livra în sistem surplusul de energie electrică.
„Dar, când să o vândă în sistem vine Ministerul de Finanţe şi spune: ce faci, vinzi în sistem? 27 de lei! Păi stai, domnule, cum 27 de lei, că nu am mutat electronul! L-am ţinut în curte. Doar ăla pe care l-am dat, l-am dat în sistemul de distribuţie! De ce îmi pui tarif de transport, îmi pui accize, vii aici cu tot felul de taxe! Păi mai pot să fac investiţia asta? Niciodată!”, spune Iulian Iancu, preşedintele Comisiei pentru Industrii din Camera Deputaţilor.
„Ne trezim că ANAF-ul vine peste oameni şi le spune: aveţi un venit, că nu aţi mai cumpărat curentul! L-aţi produs voi şi nu aţi plătit!”, spune Virgil Popescu, vicepreşedintele comisiei.
În plus, Fondul de Mediu vrea să finanţeze cu câte 5.000 de euro aproximativ 20.000 de persoane fizice, care doresc să îşi monteze instalaţii mici de producţie a energiei electrice, cu o putere de până la 6 kilowatti fiecare.
„Producţia anuală ar rezulta în jur de 750.000 de MWh. Cu valoarea din PZU de 165 de lei, ajungem la 130 de milioane de lei venituri. Aici se pune problema cât este impozitul, despre asta vorbim. Dacă mergem pe varianta de 10% impozitul pe venitul global, vorbim de 13 milioane impozit care ar fi datorat la bugetul de stat”, spune Viorel Alicuş, director general ANRE.
Din 2016, Ministerul de Finanţe încearcă să găsească o variantă pentru a-i taxa pe micii producători de energie. Aceştia nu mai trebuie să se înregistreze ca PFA şi nici nu vor depăşi cifra de afaceri de 300.000 de lei pe an, ca să fie plătitori de TVA.
„Pentru că avem obligaţii datorate aparatului central şi obligaţii datorate localelor! Nu ştiu cu TVA ul cum o să se rezolve”, spune Antoaneta Neagoe, şef serviciu în Ministerul de Finanţe.
„Legat de TVA nu există riscul, iar celelalte obligaţii centrale, locale, pur şi simplu îl scutim, ca să îl încurajăm”, spune Iulian Iancu.
O altă noutate votată de parlamentari e că furnizorul de electricitate se va ocupa de decontarea producerii de energie, chiar dacă va prelua energie de la producătorul casnic. În plus, racordarea unui prosumer la sistemul de distribuţie se va face în 30 de zile, începând, cel mai probabil, din luna august, spune preşedintele comisiei.
