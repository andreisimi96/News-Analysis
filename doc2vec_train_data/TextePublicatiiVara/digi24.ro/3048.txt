Nici nu s-au stins bine ecourile summitului dintre Donald Trump şi Kim Jong-un că preşedintele american face noi declaraţii controversate.
Liderul de la Casa Albă a spus că şi-ar dori şi el ca americanii să stea drepţi şi să-l asculte cu atenţie atunci când vorbeşte.
Afirmaţiile au fost făcute în timp ce vorbea la o televiziune americană despre dictatorul nord-coreean, care a fost acuzat de încălcarea drepturilor omului. Dar pe care Donald Trump l-ar primi fără ezitare la Casa Albă.
-Suntem aproape de a-l vedea pe domnul Kim aici, la Casa Albă?
-Se poate întâmpla. Adică da, l-aş primi.
-Aţi vorbit despre acest lucru?
-Este liderul unei ţări. Adică este cel puternic. Să nu creadă nimeni altceva. El vorbeşte şi oamenii lui stau drepţi. Vreau ca poporul meu să facă acelaşi lucru.
