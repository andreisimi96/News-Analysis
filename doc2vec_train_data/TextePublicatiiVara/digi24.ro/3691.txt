Hidrologii au prelungit duminică avertizările de inundaţii, astfel că până luni la ora 16.00 se vor afla sub cod portocaliu râuri din nouă judeţe din Moldova, iar o avertizare cod galben va fi în vigoare până marţi, vizând râuri din unsprezece judeţe.
Foto: Inquam Photos / Liviu Florin Albei
Potrivit Institutului Naţional de Hidrologie şi Gospodărire a Apelor (INHGA), de duminică, de la ora 12.00, până marţi, la ora 16.00, este în vigoare o avertizare cod galben pentru râurile din bazinele hidrografice Olt (judeţele Harghita, Covasna, Braşov, Sibiu), Siret - sector aval confluenţă cu râul Suceava (judeţele Suceava, Botoşani, Iaşi, Neamţ, Bacău, Vrancea şi Galaţi), Prut - sector amonte Ac. Stânca Costeşti, Jijia, Prut - afluenţii aferenţi sectorului amonte confluenţă Jijia (judeţele Botoşani şi Iaşi).
Pentru râuri din nouă judeţe, până luni la ora 16.00, este în vigoare o avertizare cod portocaliu. Aceasta vizează râurile Olt (judeţele Harghita, Covasna şi Braşov), Siret (judeţele Neamţ, Bacău, Vrancea şi Galaţi), Jijia (judeţele Botoşani şi Iaşi) şi Prut.
Hidrologii spun că se vor înregistra creşteri de debite şi niveluri ca urmare a propagării viiturilor formate anterior în amonte, cu depăşirea cotelor de apărare.
