Distanţa de la inocenţa copilăriei, la infracţiuni şi bande organizate este mai scurtă decât am crede. Este semnalul de alarmă tras de un sociolog italian, prezent joi la Vocile Bihorului. El a vorbit despre evoluţia acestui fenomen în Italia, după ce timp de mai mulţi ani a studiat comportamentul tinerilor din Genova.
Cartea "Bandele de stradă" a fost scrisă de Luca Vincenti după un studiu de şapte ani, făcut pe străzile oraşului natal Genova. Sociologul criminolog a studiat bandele de cartier, le-a urmărit mişcările şi chiar s-a infiltrat în câteva dintre ele. A reușit să le descifreze codurile, iar pe unii dintre ei a reuşit chiar să-i intervieveze. Totul a pornit de la o simplă încăierare, la care a fost martor.
"Eu am fost martor atunci când făcea o anchetă despre Runners (curse ilegale de maşini pe stradă). Am cerut informaţii unui om de la pază pentru a şti unde pot fi aceştia găsiţi. Făceam ancheta pentru mine, pentru postul de televiziune RAI. Şi chiar în acel moment, eu fiind martor, a început bătaia între cele două grupuri. Aveau arme ascunse, le-au scos din club, iar asta nu mi s-a părut normal. Aveau bâte, cuţite, lanţuri", povesteşte Luca Vincenti, sociolog-criminolog.
În carte, Luca Vincenti prezintă modul în care sunt racolaţi şi botezaţi noii membri ai bandelor în Italia şi vorbeşte despre agresiunile sexuale la care sunt supuse femeile. De asemenea, el urmăreşte modul în care aceştia se comportă în închisoare şi mesajele pe care le transmit prin tatuajele pe care le poartă.
"Tatuaje care exprimă condiţiile de viaţă, sacrificiul, de exemplu. Ce înseamnă sacrificiul? Atunci când cineva termină un traseu lung, cum ar fi liceu-facultate-masterat şi ajunge să facă o carieră. Pentru ei însă sacrificiul înseamnă altceva. Pentru ei cariera înseamnă tăcere, răzbunare, iar toate aceste "valori", respectate de membrii marcanţi ai bandei, sunt transmise la copii", a explicat Luca Vincenti.
Cartea, interzisă în Italia, a ajuns în România la iniţiativa unei jurnaliste din Arad, care consideră că România poate ajunge în câţiva ani în situaţia Italiei, dacă ne se iau măsuri. De cele mai multe ori, copiii cad în plasa membrilor unor grupări infracţionale, din cauza mirajului îmbogăţirii pe care aceştia îl cultivă. Unii dintre ei au nevoie de protecţie şi, în loc să apeleze la familie sau şcoală, se îndreaptă către aceste bande organizate.
"Să nu ne trezim că peste 10 ani avem aceeaşi situaţie ca cea din Italia şi să fie mult prea târziu pentru tinerii noştri. Luca şi merge prin şcoli, împreună cu Poliţia Română, unde le explică despre riscul consumului de droguri, despre delincvenţă, despre pericolul intrării într-o bandă. El le-a vorbit în calitate de prieten şi părinte, nu de sociolog", spune Claudia Untaru, jurnalist.
Cartea "Bandele de stradă" a fost lansată în mai multe oraşe din ţară, inclusiv la Oradea, la Faculatatea de Sociologie a Universităţii orădene.
Reporter: Bogdan Băcilă
