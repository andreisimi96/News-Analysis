Ministerul Afacerilor Interne (MAI) spune că va lua toate măsurile astfel încât manifestările care vor avea loc în Bucureşti sâmbătă, când este programat şi mitingul PSD, să se desfăşoare "în condiţii de legalitate şi normalitate". Reprezentanţii MAI susţin că structurile ministerului "au capacitatea şi experienţa de a gestiona astfel de manifestări publice, chiar dacă, nu de puţine ori înaintea unor astfel de evenimente, au existat diverse provocări în spaţiul public”.
Ministerul Afacerilor Interne (MAI) dă asigurări, într-un comunicat de presă, că este pregătit să gestioneze evenimentele anunţate pentru sâmbătă.
"Referitor la discuţiile apărute în spaţiul public despre adunările anunţate a se desfăşura la sfârşitul acestei săptămâni, MAI doreşte să asigure cetăţenii Capitalei şi participanţii la aceste manifestări că va lua toate măsurile necesare, prin structurile sale de asigurare a ordinii publice – Poliţie şi Jandarmerie, astfel încât acestea să se desfăşoare în condiţii de legalitate şi normalitate. Aşa cum s-a demonstrat până acum, structurile MAI au capacitatea şi experienţa de a gestiona astfel de manifestări publice, chiar dacă, nu de puţine ori înaintea unor astfel de evenimente, au existat diverse provocări în spaţiul public”, transmite MAI.
Treisprezece evenimente au fost aprobate de Primăria Capitalei pentru sâmbătă, când în Piaţa Victoriei va avea loc, de la ora 20.00, şi mitingul PSD pentru "apărarea democraţiei şi a statului de drept", la care social-democraţii estimează că vor lua parte câteva sute de mii de oameni. Primarul Capitalei, Gabriela Firea, face apel către toţi organizatorii acestor manifestări să respecte termenele şi condiţiile stabilite împreună cu autorităţile publice, astfel încât evenimentele să se desfăşoare paşnic şi civilizat, "având în vedere numărul mare de evenimente care au loc sâmbătă, precum şi amploarea acestora".
Primăria Generală a Municipiului București, prin Comisia de Avizare a Cererilor de Organizare a Adunărilor Publice a aprobat pentru sâmbătă următoarele evenimente:
1. Piața Constituției - Teatrul Excelsior - eveniment cultural - spectacol de teatru Vlaicu Voda; 
2. Creart - Centrul Istoric - eveniment cultural - Simfonii pe asfalt;
3. Asociația Accept - Mars al Diversității pentru vizibilitatea comunității LGBT 
4. Fundația Inovații Sociale Regina Maria - eveniment divertisment pentru copii - Marea Țopăială - Parcul Regele Mihai I Nordului; 
5. Asociația Platforma Unionista "Acțiunea 2012" - adunări publice de susținere a unirii cu Republica Moldova 
6. Asociația Inițiativa Prelungirea Ghencea și Grupul Civic Inițiativa Domnești 
7. Societatea Rima Special SRL - eveniment cultural - Cărți pe roți 
8. Asociația Romana Quigong Falun Dafa Romania - acțiune de informare 
9. SC Olga Gudynn International School SRL - eveniment sportiv - în parcul Regele Mihai I
10. PSD - adunare publică împotriva abuzurilor 
11. Partidul Noua Dreapta - Marșul Normalității 
12. PROEDUS - eveniment sportiv - cros - în Parcul Regele Mihai I 
13. Teatrul Țăndărică - spectacole de teatru - Parcul Sebastian
Pe aceeași temă
