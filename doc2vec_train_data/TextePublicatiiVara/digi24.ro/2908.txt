Liderul talibanilor din Pakistan, Mullah Fazlullah, ar fi fost ucis într-un raid aerian coordonat de SUA împreună cu Afganistan, conform Ministerului Apărării din Afganistan, scrie Reuters, preluat de Agerpres .
Armata americană a comunicat, joi, că a coordonat un raid aerian care a avut ca ţintă o figură importantă militară din provincia afgană de est Kunar, care se află la graniţa cu Pakistanul. Un oficial american a confirmat că ţinta a fost  Mullah Fazlullah.
Fazlullah era căutat de autorităţi în Pakistan, el fiind cunoscut pentru mai multe atacuri, între care unul comis în 2014 la o şcoală, unde au fost ucişi 132 de copii.
 "Pot confirma că Mullah Fazlullah, liderul talibanilor din Pakistan, a fost ucis într-o operaţiune aeriană comună în zona Marawera, din apropierea graniţei”, a declarat Mohammad Radmanish, purtătorul de cuvânt al Ministerului Apărării din Afganistan. El a adăugat că raidul aerian a avut loc la ora locală 09:00.
Un membru al talibanilor din Pakistan a declarat pentru Reuters că gruparea încearcă să obţină informaţii din Afganistan, acolo unde majoritatea soldaţilor talibani pakistanezi se află în prezent.
"Am auzit că liderul nostru a devenit un martir împreună cu alţi patru comandanţi în zona Marawar din Kunar. Ei se aflau într-o casă atunci când o dronă a lansat rachete şi i-a făcut martiri”, a declarat Maulvi Abdur Rasheed.
Pe aceeași temă
