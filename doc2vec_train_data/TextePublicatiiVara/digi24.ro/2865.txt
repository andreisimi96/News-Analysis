Secțiile de poliție din Rusia au primit ordin pe linie ministerială să nu mai dea publicității știri negative, privind furturi sau alte infracțiuni minore, pe durata Campionatului Mondial de Fotbal.
Site-urile secțiilor de poliție din mai multe zone ale Rusiei, unde vor avea loc partide cadrul CM 2018 și unde există o condensare mare de turiști veniți special pentru acest eveniment, au încetat să mai publice buletinul zilnic de știri cu infracțiuni, transmite MediaZona, citată de Newsweek .
Ordinul a fost emis de Ministerul de Interne din Rusia.
MediaZona mai noteză că purtătorii de cuvânt ai secțiilor din regiunile Belgorod, Krasnodar și Tver au confirmat directiva primită pentru a nu reflecta în spațiul public știrile negative.
Ediţia a 21-a a Cupei Mondiale de Fotbal, găzduită de Rusia, a debutat joi, 14 iunie, şi va dura până pe 15 iulie.
Competiția se desfășoară pe 12 stadioane din 11 oraşe: Lujniki şi Otkrîtie (Spartak) din Moscova, Ekaterinburg Arena, Stadionul din Kaliningrad, Volgograd Arena, Stadionul Fişt din Soci, Kazan Arena, Stadionul din Nijnîi Novgorod, Samara Arena, Rostov Arena, Stadionul din Sankt Petersburg şi Mordovia Arena din Saransk.
La turneul final evoluează 32 de echipe, fiind prima Cupă Mondială care are loc în Europa de Est. În urma meciurilor din preliminarii, la care au participat 208 ţări, s-au calificat: Australia, Iran, Japonia, Arabia Saudită, Coreea de Sud, Egipt, Maroc, Nigeria, Senegal, Tunisia, Costa Rica, Mexic, Panama, Argentina, Brazilia, Columbia, Peru, Uruguay, Belgia, Croaţia, Danemarca, Anglia, Franţa, Germania (campioana en titre), Islanda, Polonia, Portugalia, Serbia, Spania, Suedia, Elveţia şi Rusia (ţară gazdă). Sunt două ţări care debutează la un turneu final: Islanda şi Panama.
