Oficiul Naţional al Registrului Comerţului (ONRC) a anunţat miercuri că a fost publicat, în Buletinul Procedurilor de Insolvenţă, la secţiunea „Debitori – persoane fizice cu obligaţii ce nu decurg din exploatarea unei întreprinderi”, primul caz de insolvenţă a unei persoane fizice din România, înregistrat pe rolul Judecătoriei Constanţa.
Persoana în cauză este Adrian Roșu din Constanța, un dezvoltator imobiliar care a fost condamnat în primă instanță la 20 de ani de închisoare pentru înșelăciune în dosarul Vectra Imobiliare Constanța.
În rechizitoriul întocmit acum câțiva ani, procurorii DNA au reţinut că în perioada 13 februarie 2007 - 28 martie 2009, inculpaţii Roşu Adrian, Moise Gabriel şi Moldoveanu Cosmin, în calitate de persoane fizice ori de reprezentanţi ai SC Vectra Imobiliare SRL, SC Vectra Construct SRL şi SC City Invest SRL, au indus în eroare 189 de persoane (părţi vătămate, în cauză), angajându-se ca, în calitate de dezvoltatori imobiliari, să construiască apartamente într-un număr de 16 vile situate în municipiul Constanţa.
Noua secțiune dedicate persoanelor fizice
”În această nouă secţiune din cadrul Buletinului Procedurilor de Insolvenţă se publică actele de procedură emise în cadrul procedurii de insolvenţă a persoanelor fizice de către comisiile de insolvenţă, instanţele judecătoreşti, administratorii de procedură şi lichidatorii desemnaţi, în conformitate cu prevederile Legii nr. 151/2015 privind procedura insolvenţei persoanelor fizice, cu modificările şi completările ulterioare”, se arată într-un comunicat al Oficiului Național Registrului Comerțului.
Accesul la această secţiune se asigură pentru debitori, creditori, administratorii procedurii şi lichidatori, cu titlu gratuit, pe fiecare dosar de insolvenţă în care deţin una din aceste calităţi, potrivit ONRC.
