Autoritățile din Franța sunt în alertă după evadarea spectaculoasă a lui Redoine Faid, un gangster din Paris , închis pentru un jaf armat care s-a terminat cu moartea unui polițist, scriu France Bleu și New York Times. 
Un comando format din trei bărbați înarmați cu puși și pistoale a aterizat cu elicopterul în curtea penitenciarului și l-a ridicat pe Faid, în timp ce deținuții filmau întâmplarea de la ferestre și se amuzau .
Elicopterul a fost găsit ars într-un câmp, în apropiere de aeroportul Roissy. Potrivit poliției, cei trei bărbați luaseră ostatic un pilot, pe care l-au eliberat după ce și-au îndeplinit scopul.
După ce au abandonat aparatul de zbor, Faid și complicii săi au fugit cu un Renault Megane pe autostradă, apoi au abandonat mașina și au urcat într-o dubiță. Peste 2.900 de ofițeri ai forțelor de ordine au fost mobilizați pentru găsirea deținutului, iar poliția de frontieră este în alertă, deoarece există informații că bărbatul ar intenționa să părăsească țara.
Aceasta nu este prima dată când Redoine Faid evadează dintr-o închisoare de maximă securitate. În 2013, el a scăpat, cu ajutorul a patru complici, dintr-un penitenciar din Sequedin. Patru gardieni ai închisorii au fost luați ostatici de Faid și folosiți drept scut uman, cinci uși ale penitenciarului au fost aruncate în aer, iar Faid a fost preluat la ieșire de către unul dintre complici. Nimeni nu a fost rănit în incident.
