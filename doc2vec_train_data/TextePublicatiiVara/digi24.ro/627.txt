Lupta dintre CSM CSU Oradea şi CSU Sibiu pentru calificarea în finala Ligii Naţionale de baschet s-a dat şi în tribune, nu doar pe teren. Dacă fair-play-ul a caracterizat spectacolul oferit de cele două echipe, nu acelaşi lucru s-a întâmplat în ceea ce-i priveşte pe suporteri.
După ce în meciul al doilea de la Sibiu fanii formaţiei de lângă Cibin l-au luat în vizor pe Andrei Mandache, în primul meci de la Oradea a fost rândul antrenorului Cristian Achim.
„Nu am vrut să vă spun după primul meci, dar să ştiţi că am fost scuipat aici, la noi în sală, aici. Mi se pare absolut înfiorător. Mie nu mi s-a întâmplat niciodată aşa ceva, de când sunt în sport. Lăsaţi, vă rog, oameni buni, baschetul pentru familii, pentru oameni educaţi, pentru oameni catre vor să vină la un spectacol adevărat, exact cum a fost până acum", a declarat Cristian Achim.
Cu toate acestea, tehnicianul orădean a ţinut să-şi arate simpatia pentru galeria sibiană, convins fiind că a totul a fost doar un episod nefericit.
„Sunt foarte trist, repet, pentru o mână de golani care murdăresc ceea ce se întâmplă, ceea ce s-a întâmplat, murdăresc o istorie a Sibiului. Repet, sunt foarte puţini, dar vocea lor nu trebuie să se mai audă."
Galeria orădeană nu a rămas nici ea datoare scandărilor care l-au vizat în meciurile de la Sibiu pe „căpitanul" naţionalei Andrei Mandache. Aceasta a afişat duminică seara două bannere cu referire la ceea ce s-a scandat în sala „Transilvania".
Reporter: Nicolae Mihalcea
