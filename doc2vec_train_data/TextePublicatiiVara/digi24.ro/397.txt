Emmanuel Macron a catalogat „inacceptabilă” retragerea din cauza unor ameninţări a unei prime pagini a săptămânalului Le Point - pe care apare o imagine a preşedintelui turc Recep Tayyip Erdogan şi titlul „Dictatorul” - din chioşcuri la Vaucluse şi Drôme, relatează Reuters, citată de News.ro. 
Înregistrări video publicate pe reţele de socializare surprind mai mulţi apărători ai lui Recep Tayyip Erdogan obligând un chioşcar, sâmbătă, să retragă aceste afişe ale revistei la Pontet, în apropiere de Avignon, dar şi la Valence.
„Este perfect inacceptabil ca afişe Le Point să fie retrase din chioşcuri de presă pe motiv că displac inamicilor libertăţii în Franţa şi în străinătate”, a scris luni preşedintele Republicii franceze pe Twitter.
„Libertatea presei nu are preţ: fără ea e dictatură”, denunţă el.
Pe fondul unor tensiuni între Turcia şi Franţa, Ankara a suspendat luna aceasta noi departamente de studii frabnceze în universităţi turce.
În aprilie, preşedintele turc a acuzat Franţa că îi „încurajează pe terorişti”, după ce Emmanuel Macron a primit la sfârşitul lui martie reprezentanţi ai unor miliţii kurde.
