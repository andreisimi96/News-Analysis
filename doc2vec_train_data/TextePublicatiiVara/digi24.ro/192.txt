Legenda Monstrului din Loch Ness îi intrigă pe oamenii de ştiinţă de secole, iar acum un grup de experţi speră că o nouă cercetare, care va beneficia de ajutorul tehnologiei moderne, va putea dezvălui ce se ascunde de fapt în adâncurile tulburi ale lacului din nordul Scoţiei, informează Press Association, citată de Agerpres .
Profesor Neil Gemmell, om de ştiinţă din Noua Zeelandă, va conduce echipa internaţională de specialişti în cadrul unei cercetări efectuate în lacul Loch Ness cu ajutorul tehnicilor de analiză a mostrelor de ADN pentru a descoperi secretele din adâncurile sale.
Mai multe mostre de cod genetic vor fi extrase din apele lacului timp de două săptămâni, acestea putând dezvălui ce fel de creaturi trăiesc în străfunduri.
Profesorul Gemmell nu este convins de existenţa Monstrului din Loch Ness, însă speră că analiza va putea aduce la lumină unele surprize interesante. „Eu nu cred în ideea (existenţei) unui monstru'', a spus el. ''Însă sunt deschis la ideea că există lucruri care nu au fost încă descoperite şi nu sunt deplin înţelese. Poate că în spatele unora dintre aceste poveşti există o explicaţie biologică'', a adăugat cercetătorul.
Mostrele ADN vor fi prelevate din mici fragmente lăsate în urmă de vieţuitoare în timp ce se deplasează prin apă, cum ar fi particule de piele sau de solzi.
Aceste mostre obţinute în urma expediţiei de luna viitoare a echipei de specialişti din mai multe ţări vor fi trimise la laboratoare din Noua Zeelandă, Australia, Danemarca şi Franţa pentru a fi analizate şi comparate cu o bază de date cu informaţii genetice.
„Nu este absolut nicio îndoială că vom descoperi lucruri noi. Iar acest lucru este foarte interesant'', a spus profesorul Gemmell care lucrează la Universitatea Dunedin din Otago, Noua Zeelandă.
„Deşi perspectiva de a căuta dovezi ale (existenţei) monstrului din Loch Ness reprezintă ţinta acestui proiect, există şi o cantitate extraordinară de noi informaţii pe care le putem obţine din cercetare despre organismele care sălăşluiesc în Loch Ness, cel mai mare lac cu apă dulce din Marea Britanie'', a adăugat el.
Legenda Monstrului din Loch Ness este prezentă în folclorul scoţian, cea mai veche consemnare a existenţei acestei creaturi datând din anul 565, în urma descrierii făcute de un călugăr irlandez.
Monstrul din Loch Ness, supranumit Nessie, ar avea un gât lung şi protuberanţe care ies la suprafaţa apei. De-a lungul timpului, peste o mie de persoane au pretins că l-au văzut, însă numeroase voci susţin că „monstrul'' ar fi de fapt un peşte de mari dimensiuni, precum un somn sau un sturion.
Echipa internaţională de oameni de ştiinţă din Noua Zeelandă, Danemarca, Australia, America şi Franţa, la care se adaugă Adrian Shine, cel care conduce Loch Ness Project din Scoţia, speră că va putea răspunde la unele dintre aceste întrebări despre misteriosul Nessie. Însă, chiar dacă oamenii de ştiinţă nu vor găsi nicio dovadă care să explice mitul acestei creaturi, legenda lui Nessie este foarte probabil să continue. 
