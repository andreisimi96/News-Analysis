Johnny Depp, aflat în prezent într-un turneu cu trupa sa de rock The Hollywood Vampires, a concertat recent în Rusia și și-a îngrijorat fanii după ce imagini cu aspectul său bolnăvicios au devenit virale pe reţelele de socializare.
Însă apropiaţii lui Johnny Depp spun că îndrăgitul actor „are o stare de sănătate bună“ şi că „nu există motive de îngrijorare“, potrivit Daily Mail . Actorul în vârstă de 54 de ani nu a comentat încă imaginile și nici zvonurile că ar fi grav bonav.
Se zvonește că aspectul bolnăvicios al actorului ar fi dat de consumul de droguri, însă sunt fani care cred că înfăţişarea neobişnuită a actorului face parte din pregătirile pentru filmul „Fantastic Beasts 2“, pentru care a fost nevoie să se radă în cap şi să-şi decoloreze sprâncenele. Alții sunt de părere că actorul pare schimbat pentru simplul fapt că a renunțat la barbă şi mustaţă, look-ul care l-a consacrat pe actor.
În imaginile făcute la hotelul Four Seasons din Sankt Petersburg, unde a susţinut un recital la 30 mai, Johnny Depp este de nerecunoscut: foarte slab, palid şi cu capul ras, deşi sub fes se ascunde probabil creasta punk pe care actorul a afişat-o în concertul din acest oraş rus, după cum se poate vedea din înregistrarea spectacolului, scrie Agerpres.
Unii au considerat că este vorba de o decădere a artistului, una dintre vedetele cel mai bine plătite de la Hoolywood şi care în prezent este ameninţat de faliment.
Ultimul episod care evidenţiază criza prin care trece actorul american este faptul că Johnny Depp s-a prezentat în stare de ebrietate la premiera ultimului său film "Crima din Orient Express".
El a jucat un rol secundar în acest film, una dintre rarele producţii cinematografice la care a participat în ultimul timp, notează La Vanguardia.
