Simona Halep, locul I WTA, a câştigat, sâmbătă, turneul de la Roland Garros , după ce a învins-o, în finală, cu scorul de 3-6, 6-4, 6-1, pe americanca Sloane Stephens, locul 10 WTA. Constănţeanca de 26 de ani este a doua jucătoare din România care devine campioană pe zgura din capitala Franţei. Virginia Ruzici a reuşit această performanţă în 1978, când a învins-o în finală pe Mima Jausovec, din Iugoslavia, scor 6-2, 6-2.
Formula 1: Marele Premiu al Canadei e duminică, de la ora 21:00, în direct pe Digi Sport 2
Astfel, Halep a devenit prima jucătoare română care câştigă un „major”, după Virginia Ruzici. 
Ruzici, care acum este managerul Simonei, a mai jucat o finală la Roland Garros, în 1980, pierdută clar în faţa lui Chris Evert, scor 0-6, 3-6.
Virginia Ruzici a declarat după succesul Simonei că sportiva „şi-a dat inima pe teren” şi a meritat victoria din finala cu Sloane Stephens.
„Am avut multe emoţii. Aşteptăm de mult timp acest moment. A fost foarte aproape de trofeu anul trecut. A fost favorita finalei, dar nu a fost simplu. A fost o luptă fizică şi mentală. Stephens a jucat foarte bine, a avut lovituri frumoase şi s-a mişcat bine pe teren. Simona şi-a dat inima pe teren. Merită acest titlu de grand slam”, a spus Ruzici, potrivit Le Figaro, relatează News.ro.
Patru finale de Grand Slam a jucat Simona Halep în carieră, dintre care două anul acesta, o performanță unică pentru o jucătoare din România.
