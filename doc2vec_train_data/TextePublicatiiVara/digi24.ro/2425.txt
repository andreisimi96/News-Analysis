Klaus Iohannis a declarat, marți, după o întâlnire cu reprezentanții Comisiei de la Veneția, cu care a vorbit despre modificările propuse PSD la legile justiției, că motivarea Curții Constituționale a României în cazul revocării șefei DNA ridică mai multe probleme.
Președintele a precizat că încă examinează motivarea CCR, dar că „la o primă citire”, pare că aceasta este o încercare de diminuare a puterii președintelui, dar și de scoatere a Consiliului Superior al Magistraturii din procedurile de numire și revocare a procurorilor.
De asemenea, Klaus Iohannis a vorbit în termeni duri despre avertismentul lansat de Liviu Dragnea la adresa magistraților.
„Pe bună dreptate s-au revoltat magistrații, văzând cum se trezeste un politician, care mai e și infractor, să se ducă la televizor și să amenințe acolo procurorii, după ce a convocat un miting mediocru antijustiție. Nu putem să lăsăm statul să intre într-o situație de incertitudine, că intrăm în derivă,  și să ne trezim că în loc să consolidăm democrația românească noi, așa, de dragul unuia care vrea să fie mai puternic decât e sănătos, renunțăm la valori democratice. Constat o coincidență care ridică foarte multe întrebări”, a afirmat Klaus Iohannis.
Iată declarația lui Liviu Dragnea la care făcea referire Klaus Iohannis: 
„Nu ştiu dacă vor merge mai departe cu demenţa. Ce vă pot spune cu siguranţă este că este o comandă foarte fermă. Adică nu întâmplător a fost pus imediat Horodniceanu (Daniel Horodniceanu, n.r.) să gestioneze interimar la DIICOT, pentru că nu era obligatoriu să-l pună tot pe el. Aia a fost făcută coordonat. <<Te mai ţinem, fă ceva cu aia>>. Sper să nu fie niciun procuror care să rişte atât de mult încât să dea curs la această demenţă. Este o demenţă. Foarte mulţi procurori riscă să plătească greu. Frica pe care o au îi face să nu mai aibă nicun fel de raţiune. Sunt unii care încearcă să se depărteze de această zonă otrăvită, sunt alţii care nu vor să mai participe la aceste execuţii şi abuzuri, şi sunt alţii care ori de frică, ori că aşa simt ei, rămân acolo ca amazoanele până când moare şi ultimul din statul paralel. Da, au de plătit, pentru că există prevederi în Codul penal care nu au fost aplicate, dar o să fie aplicate. Şi vă spun, oamenii au început să vorbească din diverse parchete, sunt destui care abia aşteaptă să înceapă să vorbească, să spună”, a declarat Liviu Dragnea duminică seară la Antena 3.
