Judecătorii Înaltei Curți de Casație și Justiție au decis, marți, sesizarea Curții Constituționale cu privire la legea prin care majoritatea PSD-ALDE, susținută de UDMR și minorități, aduce sute de modificări Codului de procedură penală.
Decizia a fost luată de magistrați în cadrul Secțiilor Unite.
Înalta Curte de Casație și Justiție și-a exercitat, în mai multe rânduri, dreptul de a sesiza Curtea Constituțională și în privința celor trei legi al Justiției. În general, sesizările ICCJ au fost admise de magistrații constituționali.
Şedinţa de plen s-a desfăşurat în absenţa lui Liviu Dragnea şi a fost condusă de vicepreşedintele Camerei Deputaţilor Gabriel Vlase, care a fost propus de preşedintele Klaus Iohannis la conducerea Serviciului de Informaţii Externe.
PNL şi USR au anunţat că vor ataca legea la Curtea Constituţională.
Liderul USR, Dan Barna, a spus că, de luni, România a devenit un „rai al infractorilor”, în care femeile violate vor fi nevoite să dea declaraţii privindu-i în ochi pe agresorii lor, iar dacă cineva face evaziune fiscală sau spălare de bani, „este liber să plece în Costa Rica”, pentru că autorităţile nu îl vor mai putea aresta preventiv. 
Mişcarea România Împreună (RO+), condusă de fostul premier Dacian Cioloş, a avertizat că modificările la Codul de Procedură Penală votate luni seară de PSD şi de partenerii săi din coaliţia parlamentară vor acţiona în special în beneficiul inculpaţilor şi condamnaţilor, iar o parte dintre acestea îl pot ajuta pe liderul PSD, Liviu Dragnea, în procesele sale penale.
