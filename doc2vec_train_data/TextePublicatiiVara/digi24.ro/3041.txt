Riscul de naştere prematură poate fi prezis cu un simplu test de sânge. Analiza este la fel de precisă ca o ecografie, dar mult mai ieftină.
Oamenii de ştiinţă de la Universitatea Stanford, împreună cu alţi cercetători, au lucrat timp de şase ani la acest test, care are acum o acurateţe de 80 la sută. Procedeul este foarte simplu: femeile însărcinate donează o mică probă de sânge, care este analizată apoi în laborator.
Specialiştii măsoară activitatea genetică a mamei, fătului şi placentei şi află când este data naşterii. Astfel, pacientele sunt mai bine îngrijite, iar copiii vor fi mai sănătoşi.
Această analiză simplă ar putea fi folosită în special în zonele unde oamenii nu au acces la medic şi nici prea mulţi bani.
La nivel global, peste 15 milioane de copii se nasc prematur. În România, 10 la sută dintre naşterile anuale au loc înainte de termen. Adică, la fiecare 30 de minute, un copil vine pe lume mai devreme.
