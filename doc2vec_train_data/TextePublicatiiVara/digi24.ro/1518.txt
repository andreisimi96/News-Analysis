Europenii impun noi taxe vamale unor importuri americane din iunie, anunţă vicepreşedintele CE Maros Sefcovic.
Comisia Europeană (CE) a anunţat miercuri că noi taxe vamale vizând o serie de importuri americane urmează să intre în vigoare de la începutul lui iulie, relatează AFP, informează News.ro .
Este vorba despre măsuri de retrsiune în urma hotărârii Statelor Unite de a impune taxe vamale de 25% importurilor de oţel şi de 10% celor de aluminiu din statele membre ale Uniunii Europene (UE), Canada şi Mexic, începând de la 1 iunie.
Comisia, care a sesizat Organizaţia Mondială a Comerţului (OMC) vineri, a prezentat în paralel o listă de importuri americane în valoare totală de 2,8 miliarde de euro, cărora ar putea să le fie aplicate taxe vamale.
”Comisia se aşteaptă să încheie procedura aplicabilă în coordonare cu statele membre până la sfârşitul lui iunie, astfel încât aceste noi taxe să înceapă să fie aplicate în iulie”, a declarat vicepreşedintele CE Maros Sefcovic într-o conferinţă de presă.
Pe lista prezentată de UE la OMC se află de la produse agricole, ca arahidele şi sucul de portocale, la blugi, motociclete şi whisky, scrie DPA.
Comisia intenţionează să introducă iniţial taxe asupra unor produse americane în valoare de 2,8 miliarde de euro (3,3 miliarde de dolari), urmând să lărgească lista ulterior, precizează ea.
