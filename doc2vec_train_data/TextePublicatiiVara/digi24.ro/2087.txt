Fostul fotbalist Gheorghe Hagi, care a asistat, sâmbătă, în tribune, la finala Roland Garros, a declarat că Simona Halep a fost mai proaspătă şi mai rezistentă, subliniind că s-a bucurat alături de familia sportivei de acest succes. Hagi este, de altfel, unul dintre apropiații Simonei Halep.
Formula 1: Marele Premiu al Canadei e duminică, de la ora 21:00, în direct pe Digi Sport 2
Întrebat ce a simţit când s-a cântat imnul pe terenul central la Roland Garros, Hagi a răspuns: „Ţi-aduci aminte de datorii. Ce frumos e să fii la nivel înalt, să fii mândru că eşti român. M-am simţit mândru, între străini, că sunt român, eram cei mai buni. E ceva fantastic. Cine nu-şi doreşte ca părinte să ai un copil care e cel mai bun?”, a spus Hagi.
„Simona a fost mai proaspătă, mai rezistentă. Vorbeam singur în tribună. O încurajam. Antrenorii mari sunt cei care citesc meciul. Nu contează cum începi meciul, contează cum termini. Imediat trebuie să ştii să reacţionezi, acela este un antrenor foarte bun. Experienţă, putere, rezistenţă, e mult mai puternică din toate punctele de vedere faţă de anul trecut. Face ce trebuie, gestionează bine momentele cheie şi arată că e în fiecare zi mai completă, devine mai bună în fiecare zi. Am fost fericiţi şi noi în tribună pentru că s-a terminat cu un succes mare al ei”, a declarat Hagi la Digisport, citat de News.ro.
Simona Halep, locul I WTA, a câştigat, sâmbătă, turneul de la Roland Garros , după ce a învins-o, în finală, cu scorul de 3-6, 6-4, 6-1, pe americanca Sloane Stephens, locul 10 WTA. În urma acestui succes, primul din carieră la un grand slam, Halep a devenit prima jucătoare română care câştigă un "major", după Virginia Ruzici, care s-a impus, în 1978, tot la French Open.
Finala de la Roland Garros a fost a patra din cariera Simonei. În ianuarie, ea reușise să ajungă în finală și la Australian Open, dar a pierdut-o în fața Carolinei Wozniacki. „Atât de aproape. Nu înceta să crezi, titlul de Grand Slam va veni. Eşti o mare luptătoare şi visul tău va deveni în curând realitate!”, scria Gheorghe Hagi pe Facebook, în ianuarie, când Simona Halep a pierdut finala de la Australian Open.
„El este omul care m-a motivat dintotdeauna să merg mai departe”, spunea Simona Halep în 2015, când Gică Hagi împlinea 50 de ani. Tot atunci, Simona a publicat o fotografie de când ea era copil și în care apare alături de Hagi.
Gică Popescu, și el prezent în tribune, sâmbătă, la Roland Garros, a povestit cum a trăit Hagi finala pe care Simona Halep a câştigat-o în faţa lui Sloane Stephens.
 „Gică (n.r. - Hagi) comenta şi în timpul game-urilor, dădea indicaţii despre cum trebuia să lovească mingea. Făcea pe antrenorul. A fost genial Gică. Îi făceam semn să tacă, pentru că suntem în timpul punctului”, a dezvăluit Gică Popescu la Digisport 1, în emisiunea „Aşii tenisului”.
Gică Popescu s-a arătat uimit şi de calmul de care au dat dovadă părinţii Simonei Halep, deşi finala cu Sloane Stephens a avut multe momente tensionate. „Erau de o calmitate incredibilă, probabil că au căpătat experienţă şi erau foarte echilibraţi. La punctele câştigate de Simona, se ridicau în picioare şi aplaudau”, a mai spus Gică Popescu.
Hagi a devenit un adevărat talisman pentru Simona Halep. „Regele” a fost în tribune şi la semifinala cu Garbine Muguruza, după care a vorbit superb despre numărul 1 mondial, scrie digisport.ro . „Am mers pentru meciul ăsta și pentru următorul, pentru finală. Știam că va juca finala. Eram convins că va câștiga cu Muguruza. Gestionează foarte bine momentele cheie, partea tactică e completă, are forță mentală. Puterea unor jucători mari e mentală. Trebuie ai autocontrol, să domini, să ai inițiativă", a spus Gică Hagi, imediat după victoria din semifinale, la emisiunea „Digi Sport Special”.
