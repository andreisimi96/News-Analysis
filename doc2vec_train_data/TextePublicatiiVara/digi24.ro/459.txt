Inteligenţa artificială a început să fie integrată peste tot, chiar şi în şcoli. Una din patru instituţii de învăţământ din China corectează lucrările elevilor folosind un sistem de inteligenţă artificială, capabil să facă inclusiv sugestii pentru îmbunătăţire.
Mai exact, potrivit publicaţiei South China Morning Post, aproximativ 60.000 de şcoli chineze testează în prezent acest sistem automat de corectare, dotat cu inteligenţă artificială. Practic, lucrările elevilor nu mai sunt corectate de profesori, ci de roboţi care pot face inclusiv comentarii şi sugestii astfel încât să îi ajute pe copii să îşi îmbunătăţească aptitudinile.
Pentru că sistemul recunoaşte atât limba chineză, cât şi engleza, poate să îşi dea seama chiar şi când lucrearea deviază de la subiect. Comparat de specialiștii chinezi cu AlphaGo al lui Google, inteligența artificială folosită de școlile din China poate învăța singură și se poate îmbunătăți automat, prin compararea propriilor notări cu cele făcute de profesori. Testarea a inclus lucrările a 120 de milioane de elevi, iar Inteligenţa Artificială şi profesorii au fost de acord în ceea ce priveşte corectarea lucrărilor în 92% din cazuri.
Specialiştii sunt de părere că Inteligenţa Artificială va reduce timpul pe care profesorii îl acordă corectării testelor şi îi va ajuta pe elevii care locuiesc în zone izolate.
