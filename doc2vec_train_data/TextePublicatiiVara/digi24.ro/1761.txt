Primarii de la Bucureşti, Braşov şi Constanţa s-au aliat într-un proiect comun pentru dezvoltarea acestor oraşe. Memorandumul a fost semnat de edilii celor trei municipii la Primăria Capitalei.
Prin acest proiect, primarii speră că turismul din cele trei oraşe se va dezvolta prin fonduri europene şi proiecte susţinute de Guvern. Mai ales că Bucureştiul, Braşovul şi Constanţa atrag anual cei mai mulţi turişti.
Primăria Capitalei va fi cea care se va ocupa de coordonarea programelor turistice pentru cele trei zone: Bucureşti, litoral şi Delta Dunării şi munte.
Gabriela Firea: „Ce ne dorim de fapt pe această cooperare pe axa Braşov-Bucureşti-Constanţa, să punem în valoare, să potenţăm cele mai importante zone turistice ale României, litoralul românesc. muntele şi capitala ţării, pentru a avea un turism de calitate avem nevoie de infrastructură”.
George Scripcaru, primarul Braşovului: „Cred că acest proiect va crea într-un mod o presiune în mod indirect pe ce înseamnă structurile ministeriale care să înţeleagă că trebuie să trecem de la faza de multă vorbărie, de teorie, să ajungem să facem autostrada asta de la Comarnic la Brasov să nu mai constatăm doar de sărbători că avem o problemă”.
Decebal Făgădu, primarul Constanţei, spune că prin acest parteneriat locuitorilor celor trei oraşe le va fi mult mai uşor să îşi planifice vacanţele.
Decebal Făgădău: „Plecăm de la notorietatea pe care o au zonele pe care le reprezentăm. Cred că nu exista români care să nu fi fost vară la Mamaia şi iarna în Poiană şi în mod obligatoriu să fi trecut prin Bucureşti”.
Cele trei zona, Capitala, Constanţa şi Braşov, strâng anual cei mai mulţi turişti din ţară. Astfel anul trecut, din aproape 12 milioane de turişti, 2 milioane au ales să viziteze Capitala, iar Constanţa şi Braşovul au adunat un număr similar de vizitatori. În curând, Primăria Capitalei va lansa şi pachete turistice pentru cele trei zone.
FOTO: Getty Images
