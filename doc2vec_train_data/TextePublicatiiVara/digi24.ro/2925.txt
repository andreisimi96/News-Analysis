Înmatriculările de autoturisme rulate au scăzut, în primele cinci luni ale anului, cu peste 8%, ajungând până la 197.010 unităţi, comparativ cu aceeaşi perioadă din 2017, când erau consemnate circa 215.000 de înregistrări.
Conform datelor oficiale centralizate, în intervalul ianuarie - mai 2018, cele mai înmatriculate autoturisme second hand au fost: Volkswagen (49.792 exemplare, -11,23%), Opel (21.493 unităţi, -21,16%), BMW (18.467 unităţi, +0,52%), Audi (18.315 exemplare, -2,25%), Ford (18.272 unităţi, -15,13%), Mercedes-Benz (10.126 unităţi, -5,78%), Skoda (8.813 unităţi, +4,11%) şi Renault (8.563 unităţi, -12,38%),  reiese din statistica Direcţiei Regim Permise de Conducere şi Înmatriculare a Vehiculelor (DRPCIV), informează Agerpres ,
Pe de altă parte, la nivelul primelor cinci luni ale anului în curs, înmatriculările de autoturisme noi au crescut cu 29,34% faţă de aceeaşi perioadă din anul anterior, până la 47.827 de unităţi.
În funcţie de numărul unităţilor înmatriculate, numai în luna mai, cele mai multe înmatriculări au vizat mărcile: Dacia - cu 3.114 unităţi, mai mult cu 89,30% faţă de mai, anul trecut), urmată de Skoda (1.106 unităţi, +46,49%), Ford (979 unităţi, +40,86%), Volkswagen (803 unităţi, -21,51%) şi Renault (764 unităţi, +39,67%).
În acelaşi timp, cea mai redusă frecvenţă a înmatriculărilor de autoturisme noi, în aprilie, s-a consemnat în cazurile: Subaru (nouă exemplare), Ford-CNG-Technik şi smart (câte opt exemplare), SsangYong (şapte), BMW I şi Maserati (câte patru unităţi), Lada (trei), Bentley (două), Aro, Citroen-DS, Ferrari, Mercedes-AMG şi Tesla (câte un exemplar).
Datele DRPCIV arată că parcul auto naţional din România ajunsese, la finele anului 2017, la peste 7,635 milioane de unităţi, în creştere cu 8,91% faţă de anul precedent. Din acest total, peste 1,320 milioane de vehicule erau înmatriculate în Bucureşti.
