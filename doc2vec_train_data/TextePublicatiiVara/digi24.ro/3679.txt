Viiturile au lovit cu forţă năpraznică şi în Covasna. 260 de oameni au fost evacuaţi din calea apelor care au ajuns în unele locuri la doi metri înălţime. Cei care s-au întors după trecerea puhoaielor au avut nevoie de barcă să ajungă la casele devastate de inundaţii.
O breșă în barajul care ținea sub control apele Târlungului a fost suficientă pentru ca localitatea Băcel să fie acoperită de ape.
Mihaela Brazdeș, jurnalist Digi24: Înainte de inundații, pe aici trecea drumul care leagă satul Băcel de comuna Lunca Mărcușului. Acum, totul este plin de apă, iar barca a devenit singurul mijloc de transport.
Jurnalist: Cum e în larg? Ca să spunem așa...
Localnic: Ca pe Dunăre! E nasol, casele sunt în apă, apă în casă, omul ăsta mai are animale acolo, porcii sunt în apă. Nu poate să le dea de mâncare.
Jurnalist: Se poate intra în case, în curți?
Localnic: Cu barca, da! E apa până aici, în piept.
Oamenii au fugit din calea șuvoaielor, însă când s-au întors i-a întâmpinat imaginea dezolantă a gospodăriilor acoperite de apă și nămol.
Mobila, electrocasnicele, hainele, animalele, oamenilor din Băcel, Covasna, au fost luate toate de viitură.
Mihaela Brazdeș, jurnalist Digi24: În unele zone, apa ajunge și la un metru și jumătate înălțime.
Județul Covasna a fost puternic lovit de inundații. 260 de oameni și-au părăsit gospodăriile, de teamă că și-ar putea pierde viața, iar 90 de case au fost distruse aproape în totalitate. Numai în Lunca Mărcuș au fost luate de ape 50 de gospodării.
