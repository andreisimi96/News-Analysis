Expoziție inedită în Cetatea din Oradea. Creațiile a zeci de absolvenți ai Liceului de artă din oraș sunt expuse în fortăreața medievală. De la pictură, la obiecte din ceramică sau piese vestimentare, creațiile reprezintă lucrările de atestat ale elevilor și pot fi admirate până în luna septembrie.
Livia Creţ are 18 ani și anul acesta termină cursurile Liceului de Arte din Oradea. Este pasionată de desen și filosofie, iar prin creațiile sale vrea să le îmbine pe amândouă.
„Atestatul meu s-a referit la romanul "Pervertirea" de Cristina Nemerovschi.Am ales să fac ilustrații de carte pe baza romanului ei, pentru că m-a inspirat în multe feluri. Am luat concepții despre artă și viață, în general, din carte. Nu am vrut să iau pur și simplu scene de acțiune, așa că m-am axat pe altceva”, a explicat Livia.
De la picturi la lucrãri de ceramicã și piese vestimentare, creațiile Liviei și ale altor 28 de absolvenți sunt expuse în trei sãli în Cetatea Oradea.
„Chiar dacă nu continui la facultate pe artă, consideră că dacă vreodată o să am ocazia de a ilustra o carte, pentru că eu oricum vreau să scriu cărți și cum ar fi mi le ilustrez singură”, spune tânăra.
„Eu am avut tema stilul bizantin. Cele două lucrări de pe margine sunt pentru atestat, iar cea din mijloc este doar pentru prezentare, care a fost încadrată într-o temă pe care am avut-o în cursul anului”, susţine Andreea Cozac, elevă în clasa a XII-a la Liceul de Arte.
„Sunt peste 50 de lucrări și 29 de absolvenți care expun: lucrări de pictură, lucrări de grafică, de ceramică, design vestimentar și arte textile”, a precizat Nada Panait, profesor de pictură.
„(Atestatul – n.n.) este recunoscut atât în țară, cât și în străinătate și din anii anteriori știm că există elevi sau foști elevi absolvenți de-ai noștri care au fost angajați în străinătate pe baza acestui atestat”, spune Mihaela Bondor, directoarea Liceului de Arte din Oradea.
Creațiile elevilor pot fi vizitate în Cetatea Oradea pânã în luna septembrie.
Reporter: Bianca Firezar
