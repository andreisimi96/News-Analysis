Primăria Capitalei susține că protocolul cu FCSB, prin care clubul patronat de Gigi Becali asigură mentenanța gazonului de pe Arena Națională, este legal, dar temporar și că municipalitatea va organiza o licitație în acest sens. Precizările PMB vin după ce jurnalistul Cătălin Tolontan a dezvăluit existența înțelegerii încheiate între primarul general Gabriela Firea și omul de afaceri, care îi este și naș .
Sursă foto: INQUAM PHOTOS / Octav Ganea
„Conform legislaţiei române în vigoare, acest tip de protocol nu putea face obiectul unei proceduri de achiziţie publică. Protocolul încheiat de PMB cu FCSB a reprezentat o soluţie temporară pentru soluţionarea unei situaţii punctuale, în ceea ce priveşte întreţinerea gazonului Arenei Naţionale”, se arată în comunicatul PMB.
Totuși, instituția condusă de Gabriela Firea susține că, „în perioada imediat următoare”, va fi demarată procedura de licitație. „Facem precizarea că Direcţia Generală Investiţii demarează în perioada imediat următoare o procedură de licitaţie publică în ceea ce priveşte serviciile de mentenanţă şi întreţinere suprafaţă de joc de pe Arena Naţională”, se arată în comunicat.
Primăria Capitalei mai susține și că, prin acest protocol, nu mai investeşte bani din bugetul propriu pentru menţinerea suprafeţei de joc la standard optim de funcţionare. „Astfel, conform protocolului, FCSB plăteşte în compensarea parţială a chiriei costurile întreţinerii şi mentenantei suprafeţei de joc la standarde optime, conform solicitărilor UEFA. Legat de Compania care execută aceste servicii de întreţinere menţionăm faptul că PMB nu a avut nicio implicare în decizia FCSB în ceea ce priveşte alegerea acesteia”, se arată în comunicatul PMB.
Cât despre costurile întreținerii gazonului, estimate la 30.000 de euro pe lună, PMB nici nu a infirmat, nici nu a confirmat suma, precizând doar că „ataşat fiecărei facturi a prestatorului şi implicit fiecărei solicitări de compensare sunt ataşate situaţii de lucrări şi activităţi prestate şi certificate din punct de vedere calitativ şi cantitativ de către reprezentanţii ALPAB şi PMB”.
Existența înțelegerii încheiate între Gabriela Firea și Gigi Becali, precum și detaliile acesteia, au fost publicate de jurnalistul Cătălin Tolontan pe blogul său .
