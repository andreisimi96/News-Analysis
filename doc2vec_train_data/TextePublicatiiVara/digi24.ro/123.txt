Un violent incendiu s-a produs noaptea trecută, în localitatea Borşa, din judeţul Maramureş. În jurul orei 1, focul a cuprins magazii de lemne aflate între blocuri.
Mai multe echipaje de pompieri din Borşa, Vişeu de Sus, Sighetu Marmaţiei şi Baia Mare au ajuns la locul incendiului. Nu mai puţin de opt ore a durat lupta cu focul.
Flăcările au distrus 1000 de metri pătraţi de deşeuri lemnoase, faţada şi o parte din acoperişul de lemn al unui bloc din zonă.
Un bărbat care locuieşte în imobil a suferit arsuri de gradele I şi II la mâini, în timp ce o femeie de aproximativ 60 de ani a ajuns la spital intoxicată cu fum. Medicii i-au acordat îngrijiri şi unei locatare care a suferit un atac de panică.
Reporter: Izabela Jurasko
