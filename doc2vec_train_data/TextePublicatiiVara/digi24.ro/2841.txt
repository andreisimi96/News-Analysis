Pragul de 30% necesar validării unui referendum ar fi cel mai probabil depăşit în cazul convocării unui referendum pe tema independenţei justiţiei, arată un sondaj IMAS prezentat de Europa FM. Acelaşi sondaj relevă că românii sunt convinşi, într-o proporţie covârşitoare, că factorul politic influenţează justiţia din ce în ce mai mult.
Sondajul prezentat de  Europa FM  a avut loc în perioada 9-13 iunie 2018, fiind realizate 800 de interviuri prin metoda CATI (Computer Assisted Telephone Interviews). Populaţia ţintă -persoanele cu vârsta de 18 ani şi peste, care trăiesc în România. Eroarea de eşantionare este +/- 3,5%.
La întrebarea "Aţi participa sau nu la un referendum convocat de preşedintele României pe teme independenţei justiţiei?", 36,9 % dintre cei intervievaţi au răspuns "sigur voi participa", 34,7% - "sigur nu aş participa", 15,6 % - "probabil aş participa", iar 11,2% - "probabil nu aş participa".
La întrebarea "În opinia dumneavosatră, cine ar trebui să numească procurorii şefi ai DNA, Parchetului General sau DIICOT", doar puţin peste 20% dintre cei chestionaţi sunt de acord cu soluţia numirii procurorilor-şefi de către Ministrul Justiţiei şi/sau Guvern
La întrebarea "Cât de mulţumit sunteţi de acţiunile preşedintelui României Klaus Iohannis referitoare la apărarea independenţei justiţiei", 14,9 % au răspuns "foarte mulţumit", 28% - "mulţumit", 24,9% - "nici mulţumit, nici nemulţumit", 15,7 % - "nemulţumit", 13,3% - "foarte nemulţumit", iar 3,2% nu ştiu.
La întrebarea "Credeţi că justiţia din România este influenţată de factorul politic", peste 80 % dintre cei intervievaţi au răspuns afirmativ.
De asemenea, la întrebarea "Cât de mulţumit sunteti de activitatea procurorului şef al DNA, Laura Codruţa Kovesi", 21,9% au răspuns "foarte mulţumit", 17,1 % - "nici mulţumit, nici nemulţumit", 13,8% - "nemulţumit", 16,7% - "foarte nemulţumit", iar 5,7% nu ştiu.
