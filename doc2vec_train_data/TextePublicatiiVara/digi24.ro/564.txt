Deputatul USR Stelian Ion a spus la Digi24 că CCR a dat în ultima perioadă decizii care par „a ajuta în mod consistent puterea” și că se încearcă luarea unor atribuţii importante ale preşedintelui. Pe de altă parte, parlamentarul spune că Iohannis nu poate fi constrâns să respecte decizia CCR, potrivit căreia există un conflict între instituții pe tema șefei DNA.
„Nu există nicio modalitate de constrângere directă a preşedintelui să se supună acestei decizii. În mod normal, într-un stat aşezat, aceste decizii trebuie şi sunt respectate, acum depinde să vedem cum vede preşedintele şi cât de gravă i se pare decizia CCR. Este exclusiv mingea în terenul domniei sale”, a spus Stelian Ion.
El spune că CCR a luat în ultima perioadă mai multe decizii menite să ajute puterea.
„Ceea ce nu a reuşit prin legile justiţiei PSD-ALDE iată că, cu ajutorul masiv al CCR, s-a reuşit sub această formă. Sunt obligatorii deciziile CCR, trebuie să le respectăm, dar putem să ne permitem să le şi comentăm şi să aducem critici unei instituţii care pe zi ce trece arată tot mai clar că judecătorii CCR sunt numiţi politic”, a spus parlamentarul.
„Se încearcă luarea unor atribuţii importante ale preşedintelui României şi iată că ministrul Justiţiei, un om numit politic, ia de unul singur o decizie atât de importantă. Nu mai contează nici avizul CSM care este garantul independenţei justiţiei. Pur şi simplu, preşedintele este obligată se execute în tocmai ce dictează ministrul Justiţiei. Este un moment trist, de regres în justiţie”, a adăugat el.
Curtea Constituţională a admis, miercuri, sesizarea Guvernului privind un conflict juridic de natură constituţională între ministrul Justiţiei şi preşedintele Klaus Iohannis şi între Guvern şi preşedinte, ca urmare a respingerii de către şeful statului a cererii de revocare a şefei DNA, Laura Codruţa Kovesi.
„Indiferent ce va decide Curtea, voi aştepta decizia, voi aştepta motivaţia, voi citi şi voi acţiona în consecinţă”, a spus preşedintele Klaus Iohannis miercuri, înainte de decizia CCR.
