Selecţionerul Shin Tae-yong a declarat că le-a schimbat intenţionat numerele de pe tricouri jucătorilor naţionalei Coreei de Sud la antrenamente şi la meciuri amicale, pentru a-i pune în încurcătură pe adversarii europeni, informează lefigaro.fr, citat de News.ro. 
Foto: Guliver/Getty Images
Formula 1, Marele Premiu al Franţei (duminică, 24 iunie, ora 17:00, Digi Sport 1)
"Am făcut asta pentru că le este dificil occidentalilor să-i deosebească pe asiatici", a explicat el.
Şi are dreptate. Celebrul fost comentator francez Thierry Roland a făcut următoarea afirmaţie în timpul unui meci Coreea de Sud - Franţa: "Nimic nu seamănă mai mult cu un coreean decât un alt coreean".
Decizia lui Shin Tae-yong pare a fi fost justificată, pentru că omologul său suedez, Lasse Jacobsson, a fost văzut spionându-i pe sud-coreeni. El a închiriat o casă în apropiere de Salzburg, unde Coreea de Sud s-a pregătit înainte de Cupa Mondială.
"Nu cred că este ceva grav", a declarat Jacobsson, când a fost întrebat pe această temă, adăugând că este legitim ca toate echipele să dorească să-şi cunoască mai bine adversarele.
Acuzaţiile de spionaj au circulat şi în sens invers, sud-coreenii fiind bănuiţi că i-au urmărit pe suedezi înaintea CM.
Suedia şi Coreea de Sud vor juca luni, de la ora 15.00, la Niznîi Novgorod, în Grupa E a turneului final al Cupei Mondiale.
