Drumul care leagă A1 de Timișoara este presărat cu nervi întinși la maximum. Şoseaua are doar o bandă pe sens, asfaltul este denivelat, iar trecerea la nivel cu calea ferata este un coșmar pentru șoferi. Deși autoritățile repara constant soseaua, asfaltul nu rezista traficului intens. Iar altă rută pentru a ajunge la autostradă nu există. În toamna, drumul județean ar trebui sa intre în reabilitare. În plus, autoritățile promit și că-l vor largi la 4 benzi. 
Aşa arată trecerea la nivel cu calea ferată de pe drumul județean 691 care leagă Timișoara de autostrada.
”Pentru a veni în sprijinul șoferilor, autoritățile au îmbrăcat calea ferată într-un strat de cauciuc. Dar nici aceasta şi nici asfaltul de pe marginea rinelor nu rezistă sub greutatea roților mașinilor de mare tonaj”, relatează Caterina Ledrer, jurnalist Digi24 Timișoara.
Așadar, nu e de mirare că în fiecare zi pe drum se formează coloane.
”E groaznic! (reporter: Se formează cozi aici?) Non stop”, a spus un șofer.
„Circulaţia, nu vedeți cât e de îngreunată? Plin de gropi”, a declarat alt șofer. 
Drumul este administrat de Consiliul Judeţean Timiş, iar calea de ferată de CFR. Ambele instituții sunt responsabile pentru condițiile de trafic de aici.
”În 15 zile vom pune pe SEAP caietul de sarcini pentru o primă etapă de proiectare şi execuție, care va avea termen 24 de luni. (Reporter: Odată începute lucrările şi lărgit drumul se va rezolva şi problema căii ferate, a trecerii peste calea ferată?) Automat se va rezolva că vor fi lucrări. Se va mări şi acolo şi se vor pune semafoare cu bariere”, a declarat Titi Stancu , vicepreședinte CJ Timiş.
„Regionala CF Timișoara a programat executarea lucrărilor de reparații la trecerea la nivel menționata, în perioada 18.06.2018 -24.06.2018, cu închiderea totală a traficului rutier pe parcursul a două zile consecutive, cele două zile necesare lucrărilor urmând a fi stabilite şi anunțate după aprobarea, de către organele locale abilitate, a cererii de deviere a traficului rutier pe un alt traseu”,
Sursa: CFR Infrastructură
În toamna acestui an drumul va intra în reabilitare. Cu 80 de milioane de lei, bani de la Uniunea Europeană, șoseaua va fi consolidată şi lărgită la 4 benzi.
reporter: Caterina Ledrer/ operator: Dan Petcu
