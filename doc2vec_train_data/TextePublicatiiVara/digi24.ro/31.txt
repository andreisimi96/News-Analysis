Numărul 1 în tenisul mondial, Simona Halep, este cel mai bun ambasador al sportului românesc, însă faptul că provine din România se vede în numărul şi importanţa brandurilor care o sponsorizează. Este ceea ce spune Cosmin Hodor, managerul de comunicare al Simonei Halep, care susţine că, la nivelul României, brandul Halep ar valora în jur de 3 milioane de euro.
„Faptul că Simona a ajuns numărul 1 e meritul ei, pentru că a stat acolo, a luptat, că joacă și și-a așteptat momentul cel mai bun în care a ajuns numărul 1 mondial. Nu l-a tras la sorți. În momentul de față ea e cel mai bun ambasador al sportului românesc. Valoarea de piață e dată mult și de țara din care provii. Probabil că valoarea de piață a Simonei în momentul ăsta în România poate fi de 2-3 milioane, dar stai să te gândești dacă ți-ai dori să ai multe branduri, să te asociezi cu toată lumea mai ales când joci. Acum, programul ei e foarte încărcat. Orice asociere a ta cu altcineva presupune niște obligații. Tu trebuie să vezi dacă în calendarul tău pe anul respectiv poți să-ți asumi obligațiile alea”, a spus Cosmin Hodor, managerul de comunicare al Simonei Halep.
Urmăriți întreaga dezbatere despre ce face statul român pentru acest domeniu, diseară, la emisiunea În faţa ta, de la miezul nopţii.
