Nepotul în vârstă de 9 ani al femeii înjunghiate mortal marţi în Capitală a fost cel care a sunat la 112 spunând că şi-a înţepat bunica cu cuţitul, ulterior, el declarându-le anchetatorilor că motivul agresiunii a fost faptul că nu l-a lăsat la calculator, susţin surse judiciare citate de News.ro.
Copilul a sunat la 112 spunând că s-a certat cu bunica şi că a lovit-o. Ulterior, copilul le-a relatat anchetatorilor că motivul reacţiei sale a fost o dispută legată de faptul că bunica sa nu l-a lăsat la calculator.
Poliţia Capitalei a anunţat, marţi, că prin apel 112 a fost sesizat faptul că pe raza Secţiei 4 Poliţie o femeie prezintă o plagă în zona gâtului . Femeia era în locuinţă cu nepotul ei de 9 ani şi a fost înjunghiată în gât, decedând.
„Urmează să se stabilească imprejurările în care s-a produs acest eveniment”, au precizat reprezentanţii Poliţiei Capitalei.
Potrivit acestora, cazul a fost preluat de Parchetul de pe lângă Tribunalul Bucureşti şi Serviciul Omoruri.
