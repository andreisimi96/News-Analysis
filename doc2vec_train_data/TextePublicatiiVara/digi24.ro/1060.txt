Unic în România și în estul Europei - un muzeu inedit al textilelor a fost inaugurat acum în comuna Băița din județul Hunedoara.  Nu mai puțin de 12 mii de piese și instrumentare textile, adunate de-a lungul a 4 decenii, sunt expuse aici. Muzeul aparține unei românce care timp de aproape 30 de ani a lucrat ca șef al departamentului de conservare de la prestigiosul Metropolitan Museum din Statele Unite ale Americii. Revenită acasă, Floarea Zaharia a decis să împărtășească tuturor pasiunea sa pentru materialele textile folosite de-a lungul timpului în întreaga lume. 
Este primul muzeu din estul Europei dedicat exclusiv textilelor și instrumentarului folosit de-a lungul secolelor în diferite colțuri ale lumii, din Europa până în Orientul Apropiat, India, Oceania sau America. Și nu doar cele 12 mii de exponate strânse de-a lungul carierei de către Floarea Zaharia dau unicitate acestui muzeu.
„Puterea colecției și a muzeului nostru este tocmai partea tehnică a materialului textil pe care vrem să îl promovăm”, a declarat Floarea Zaharia, inițiator Muzeul Textilelor.
Timp de 30 de ani, Floarea Zaharia a fost șef al departamentului de conservare de la Metropolitan Museum. Pasiunea sa pentru arta textilelor se regăsește și în modul în care a amenajat prima expoziție a muzeului. Împărțită în 4 sectoare, colecția prezintă fire de textile, decorațiuni interioare, costume populare și accesorii.
 Nu au lipsit de la inaugurare directori ai muzeelor din țară, dar și ambasadorii în România ai Statelor Unite sau Marii Britanii.
 „Acum doi ani am cunoscut-o pe Florica pentru prima dată, și atunci mi-a prezentat visul ei. Visul ei era de a da înapoi, așa cum zicem noi în America, să dea înapoi comunității, regiunii și României”, a declarat Hans Kleim, ambasadorul SUA în România.
„Pentru mine această expoziție este, cum să vă sprijn, un colac de salvare că se mai poate, și poate în câțiva ani nu numai în Transilvania, ci și în alte regiuni ale țării va porni acest tăvălug al maturității”, a declarat Sabin Luca, directorul Muzeului Brukental Sibiu.
„Un om de suflet care s-a întors în țara lui ca să arate aceste minuni, și nu sunt puține, sunt 12 mii de piese care includ și 2 mii de piese donate de Metropolitan acum, care să arate omenirii că și în România se pot întâmpla lucruri minunate”, a spus Narcis Dorin Ion, directorul Muzeului Peleș.
Complexul muzeal este compus din 3 corpuri. În afara spațiului central de expoziției și a unei art cafe, la Băița vor mai funcționa un laborator de conservare și un spațiu de lucru amenajat într-o veche gospodărie țărănească.
reporter: Andrada Velciov/ operator: Tiberiu Mariș
