Participanții la Marea Adunare de la Alba Iulia au dat startul Marșului Centenar. După ce reprezentanți ai autorităților locale și ai societății civile din România și Republica Moldova au aprins Flacăra Unirii în fața Catedralei Reîntregirii Neamului, sute de manifestanți au pornit în marș, pe jos, spre Chișinău.
Foto: Cătălin Balaban
Flacăra Unirii va fi purtată sub forma unei ștafete pe o distanță de 1300 de km, în 11 etape a câte cinci zile. Alba Iulia-Teiuș-Unirea-Turda-Cluj-Napoca-Căianu Mic este traseul primei etape din Marșul Centenar, în intervalul 1-5 iulie, se menționează într-un comunicat de presă al Acțiunii 2012. 
Participanții la marș vor fi întâmpinați de primari și localnici.
„Veniți cu noi în marș, veniți când trecem Prutul și mai ales, pe 1 septembrie la Chișinău. Noi suntem oameni ai faptelor. Ne-am propus să strângem un milion de semnături pentru a face Unirea și le vom strânge. E nevoie de fiecare dintre voi pentru asta. La sfârșitul anului avem alegeri parlamentare peste Prut. Trebuie să facem dreptate în Republica Moldova. Dar să nu se înșele nimeni, singura formă de a face dreptate este Unirea cu România. Nu trebuie să așteptăm aceste alegeri și să continuăm să ne închinăm la granița de la Prut. E timpul să o dăm jos și începem cu acest marș, kilometru cu kilometru”, a declarat George Simion, președintele Acțiunii 2012.
Foto: Cătălin Balaban
Manifestația care se derulează pe parcursul a două luni se va încheia pe 1 septembrie, la Chișinău, printr-o manifestație stradală de mare anvergură.
Doritorii se poate înregistra pe: http://www.unire2018.ro/detalii_marsul_centenarului
