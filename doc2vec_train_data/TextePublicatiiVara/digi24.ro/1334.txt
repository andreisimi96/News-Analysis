Preşedintele Curţii Constituţionale intervine cu lămuriri în controversa privind expirarea mandatului unui judecător CCR. Astăzi, ministrul Justiției și președintele s-au contrazis public pe această temă, iar Valer Dorneanu pare să îi dea dreptate lui Tudorel Toader.
El precizează într-un comunicat de presă semnat personal că deciziile CCR sunt general valabile de la data publicării lor în monitorul Oficial și au putere numai pe viitor, iar mandatul judecătorului Petre Lăzăroiu expiră în 2019.
În 20 martie Curtea Constituţională a dat o hotărâre care le interzice judecătorilor să ocupe funcţii pe o perioadă mai mare de nouă ani la CCR, iar mulţi au spus atunci judecătorul Lăzăroiu ar fi depăşit perioada în care ar avea dreptul să deţină funcţia.
Petre Lăzăroiu a fost numit judecător CCR de către fostul preşedinte Traian Băsescu, după doi ani în care a ocupat un rest de mandat al unui judecător care murise.
De asemenea, Valer Dorneanu comentează şi informaţiile privind presupusa sa incompatibilitate ca urmare a faptului că ginerele său ar fi un „general penal”.
„În ceea ce priveşte aşa-zisa incompatibilitate a preşedintelui Curţii Constituţionale ca urmare a faptului că ginerele său ar fi un „general penal“ din ministerul de interne, menţionez că fiica mea este căsătorită de 25 de ani, dar nici eu, nici ea nu ştiam că soţul ei este general la Interne, fiind convinşi amândoi că ginerele meu este inginer tipograf. Stimaţi ”scriitori”, nici eu şi nici fiica mea nu-l cunoaştem pe domnul general. Menţionez, de asemenea, că nici înaltul funcţionar din aparatul Camerei Deputaţilor (declarat şi acesta, în subsidiar, ca ”ginere” al meu), nu deţine această calitate, fiind, la rândul său, căsătorit de mulţi ani”, spune Valer Dorneanu.
