Ziua internațională a Dunării va fi însoțită în data de 28 iunie 2018 de dezbateri privitoare la prioritățile României pe perioada în care va deține președinția SUERD (Strategia UE). Preluarea președinției va avea loc în luna octombrie la Sofia, Bulgaria.
Dezbaterile vor avea loc la sediul Ministerului Afacerilor Externe joi 28 iunie și la acestea va participa inclusiv ministrul delegat pentru Afaceri Europene – Victor Negrescu.
Potrivit unui comunicat de presă al CLDR – Comunitățile Locale Riverane Dunării, unul dintre organizatorii evenimentului, „marcarea anuală a Zilei Internaționale a Dunării coincide, în acest an, cu intensificarea pregătirilor privind preluarea Președinției Strategiei UE pentru Regiunea Dunării (SUERD), cu ocazia Forumului ce va avea loc la Sofia în luna octombrie 2018. Întrucât conform comunicării MAE, ca și Coordonator Național SUERD, obiectivul național central va consta în identificarea de noi piețe de desfacere sau în atragerea de know-how către mediul de afaceri autohton, tema principală aleasă se referă la promovarea cooperării prin utilizarea clusterelor pentru crearea de lanțuri valorice umane și economice”.
„Reprezentanții autorităților publice, cât și ai organizațiilor profesionale și ai altor entități ale societății civile vor avea prilejul să-și exprime interesul pentru organizarea anumitor evenimente sau demarării unor acțiuni apte să sporească vizibilitatea în sens pozitiv a demersurilor României în cadrul macroregiuni-pilot dunărene, ca și al întregului proces de reflecție și implementare a noii arhitecturi și rol pe plan internațional al Uniunii Europene. Domeniile selectate de către MAE sunt cele în care mediul de afaceri românesc excelează: fitofarmacie, IT&C, textile, industria lemnului, bioeconomie, industrii creative etc.”, spun reprezentanții CLDR.
