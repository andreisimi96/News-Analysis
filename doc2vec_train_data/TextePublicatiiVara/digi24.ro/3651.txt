Un primar din Filipine, susținător fervent al campaniei anti-drog de toleranță zero condusă de președintele Rodrigo Duterte, a fost împușcat mortal de un lunetist în timp ce intona imnul național.
Antonio Halili. Foto: UNTV
Supranumit „Duterte din Batangas” (provincie a Filipinelor), primarul orașului Tanauan, Antonio Halili, a primit un glonț în piept – tras de un lunetist neidentificat -, luni dimineața, la un eveniment care se desfășura în apropiere de capitala Manila, transmite CNN.
După ce Halili a căzut secerat de împușcătură, în mulțimea adunată la eveniment s-a declanșat panica.
Gărzile de corp ale primarului au deschis focul în direcția de unde s-a auzit împușcătura.
Potrivit inspectorului-șef al poliției din provincia Batangas, Edward E. Caranza, lunetistul a folosit o pușcă de calibru mare, o M-14 sau M-16.
La mai puțin de o oră de la asasinat, Antonio Halili a fost declarat mort.
O sursă din guvernul filipinez a precizat presei că primarul primise anterior amenințări cu moartea din cauza agendei sale politice anti-drog.
