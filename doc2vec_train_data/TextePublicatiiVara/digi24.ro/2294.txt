Volumul taxelor plătite la buget a ajuns motiv de laudă pentru marile companii. Ministrul Finanțelor, Eugen Teodorovici, a avut grijă luni să replice unui astfel de contributor că nu face vreo favoare, ci că doar respectă legea.
Ministrul Teodorovici respinge și ideea că băncile ar fi partenere de afaceri ale firmelor. Cel puțin, nu deocamdată.  Instituţiile financiare vor fi "cu adevărat parteneri” atunci când efectiv vor relaxa foarte mult condiţiile” şi că deocamdată băncile îşi plasează "cât mai avantajos finanţele”, spune el, potrivit News.ro .
Prezent luni, la Ploieşti, la fabrica British American Tobacco, ministrul Finanţelor a afirmat că băncile nu sunt "cu adevărat” parteneri ai mediului economic, ci doar finanţatori care-şi plasează cât mai avantajos pentru ei banii.
”Tot timpul aud şi băncile care sunt partenere cu mediul econimic… Nu. Băncile vor fi partenere când efectiv vor relaxa foarte mult condiţiile de finanţare în piaţă. Atunci vor deveni cu adevărat parteneri. Până una-alta sunt finanţatori care plaseaza într-un mod cât mai avantajos pentru ele finanţele disponibile”, a spus Teodorovici.
Teodorovici: Plătiți doar ce aveți de plătit, nimic în plus
Ministrul Finanţelor a avut şi o replică pentru reprezentanţii fabricii de ţigări care au prezentat cifrele companiei şi au subliniat faptul că fabrica de la Ploieşti este unul dintre cei mai mari contributori la bugetul de stat.
"Chestiunea acesta că plătiţi la bugetul de stat… Păi plătiţi, că facem business împreună. Plătiţi ceea ce trebuie să plătiţi, ce spune legea, nu plătiţi nimic altceva în plus. (…) Deci dumneavoastră veţi plăti ceea ce spune legea. Ideea e să o faceţi în cât mai mare măsură. Noi ca stat vă vom stimula pentru a crea în special business”, a mai spus Teodorovici în discursul ţinut cu ocazia evenimentului organziat de fabrica din Ploieşti.
