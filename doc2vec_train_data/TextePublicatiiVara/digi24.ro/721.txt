Uniunea Salvați România va propune tuturor partidelor politice inițierea unei propuneri legislative, prin care să se modifice două articole din Constituția României, și anume art. 142 și art. 143, care se referă la procedura de numire a judecătorilor la Curtea Constituțională a României și la condițiile pe care aceștia trebuie să le îndeplinească pentru a putea primi mandatul. 
În prezent judecătorii constituționali sunt desemnați astfel: trei judecători de către Camera Deputaților, trei de către Senat și trei de către Președintele României.  Potrivit propunerii USR de modificare a art. 142 alin. (3) din Constituție, care prevede aceasta, trei judecători ar urma să fie desemnați de Consiliul Superior al Magistraturii, trei judecători să fie desemnați de camerele reunite ale Parlamentului și trei judecători să fie desemnați de către Președinte.
În ce privește art. 143, acum acesta sună astfel: „Judecătorii Curţii Constituţionale trebuie să aibă pregătire juridică superioară, înaltă competenţă profesională şi o vechime de cel puţin 18 ani în activitatea juridică sau în învăţământul juridic superior”. USR propune o adăugire la textul existent, anume completarea cu: „și să nu fi fost membru al niciunui partid politic în ultimii 9 ani”. Termenul este echivalent duratei unui mandat de judecător la Curtea Constituțională a României.  
În acest fel, susține USR, se va reduce semnificativ politizarea CCR, se va garanta și mai bine separația puterilor în stat și va spori legitimitatea Curții, având în vedere că va cuprinde judecători desemnați de către toate cele trei puteri ale statului. 
