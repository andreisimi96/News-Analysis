După ce a parcurs 9 mii de kilometri prin America de Sud și a fost singurul motociclist român care a participat la Raliul Dakar, ediția 2018, Emanuel Gyenes a “alergat” sâmbătă, pe 2 roți, zeci de kilometri prin pădurile de la Cavnic. Alături de el au fost alți peste 130 de motocicliști din şapte țări, ajunși în nordul României special pentru “Hard Enduro Maramureș”. De pe traseul lung de până la 80 de kilometri nu a lipsit adrenalina și nici noroiul, ca urmare a ploilor din ultimele zile.
Timp de două zile, pădurile de la Cavnic au fost locul de întâlnire pentru 135 de motocicliști, înscriși la “Hard Enduro Maramureș”.
„Este un traseu tehnic. Foarte puține locuri unde e un traseu de viteză, în rest este multă tehnică. Este foarte solicitant având în vedere că a plouat mult în pădure”, spune Marius Ponde, organizatorul Hard Enduro Maramureș.
„I se zice “hard” pentru că e foarte greu. Sunt văi cu pietre, cu bolovani, cu cauciucuri, cu bușteni, cu absolut foarte multe obstacole”, explică un concurent.
Printre concurenții aliniați la startul dat la marginea pădurii s-a numărat și Emanuel Gyenes, singurul motociclist român participant la Dakar, ediția 2018.
„Cred că o sa avem o treabă destul de grea prin pădure că a plouat foarte mult zilele astea și încă și azi noapte a plouat. Cu Dakarul clar nu se poate compara. Acolo totul e uscat, aici e ud, cu porțiuni foarte dificile, foarte tehnice, iar la Dakar avem 700-800 de kilometri pe zi pe porțiuni rapide”, spune Emanuel Gyenes.
De pe margine nu au lipsit susținătorii. Unii dintre ei chiar foști concurenți la edițiile precedente.
„Foarte interesant. I-am adus pe pitici ca să vadă și ei concursul de motociclete. Am și un coleg care participă și am venit să îl vedem și pe el.”
Competiția “Hard Enduro Maramureș” s-a aflat anul acesta la a treia ediție și a adunat la start concurenți din şapte țări.
Reporter: Izabela Jurasko
