O jurnalistă a fost găsită decedată la domiciliul ei din Monterrey, în nordul Mexicului, corpul ei prezentând urme de lovituri, au informat joi autorităţile judiciare locale, citate de AFP, transmite News.ro.
Alicia Diaz Gonzalez
Moartea Aliciei Diaz Gonzalez a fost confirmată de cotidianul El Financiero la care era angajată din ianuarie 2017. 
„Este urgent să aflăm o explicaţie oficială despre omuciderea Aliciei Diaz Gonzalez", a scris pe Twitter Mauricio Mejia, editor al ziarului. 
Jurnalista în vârstă de 52 de ani „era întinsă, cu faţa în jos, într-o baltă de sânge şi prezenta lovituri", a indicat pentru AFP o sursă judiciară din statul Nuevo Leon, precizând că fiul ei este cel care a găsit-o. 
Nu se ştie dacă această agresiune este legată de activitatea sa de jurnalist. 
Colegii lui Diaz au afirmat pentru AFP că ea lucra la articole despre întreprinderi locale precum şi la subiecte legate de impozite şi investiţii publice. Potrivit acestora, nu era vorba despre informaţii „sensibile". 
Diaz a lucrat înainte pentru cotidianul El Norte şi pentru La Moneda.
Săptămâna trecută, jurnalistul Juan Carlos Huerta a fost împuşcat la domiciliul său din statul Tabasco (sud-est), devenind al patrulea jurnalist asasinat de la începutul anului. 
Peste 100 de jurnalişti au fost ucişi în Mexic din 2000, potrivit datelor asociaţiilor de apărare a libertăţii de exprimare, într-o ţară considerată drept una dintre cele mai periculoase pentru a exercita această profesie. 
În 2017, cel puţi 11 dintre ei au fost ucişi în Mexic, potrivit ONG-urilor Reporters sans frontière şi Articulo 19.
