Ilie Năstase a plecat vineri, în jurul orei 13:00, de la sediul Brigăzii Rutiere, după ce a fost adus și a doua oară pentru întocmirea lui de-al doilea dosar penal. Dimineață, el a fost prins băut în trafic și i s-a întocmit dosar penal , iar după doar șase ore a fost prins când conducea un scuter pe Şoseaua Ştefan cel Mare din Capitală având permisul suspendat .
Actualizare 15:00. Fostul tenismen Ilie Năstase a fost amendat în total cu 2.306 lei pentru cele două momente în care a condus un vehicul sub influenţa băuturilor alcoolice şi ulterior fără permis. El s-a ales și cu permisul suspendat și 6 puncte de penalizare, a anunțat vineri Victor Gâlceavă, împuternicit șef al Brigăzii Rutiere București ( Detalii aici ).
Ilie Năstase a plecat de la Poliția Rutieră vorbind la telefon și a fost cu greun convins de jurnaliști să le răspundă la câteva întrebări.
Întrebat dacă s-a urcat pe scuter, el a răspuns: „Am fost pe bicicletă, nu știți voi”.
Fostul sportiv a spus că motivul celui de-al doilea dosar este că a traversat pe linie continuă.
În plus, el a fost testat și de această dată cu etilotestul. Deocamdată este neclar rezultatul celei de-a doua testări.
Ilie Năstase a vorbit și despre divorțul de Brigitte Sfăt, care ar fi spus că motivul despărțirii este că fostul sportiv consumă alcool. „Consum și apă. Mai și mănânc, să știți”, a răspuns el.
Fostul tenismen a adăugat că a mers să-și scoată un certificat medico-legal, pentru că a fost rănit în momentul încătușării. „Asta este la stânga, toată asta aici. Și la spate, m-au zgâriat și pe spate”, a indicat el.
Năstase a rememorat și episodul de dimineață și a spus „Mai vedem” în ceea ce privește plângerea la CEDO.
„Nici n-am ieșit din Parcul Herăstrău, stăteau la pândă trei mașini. M-au oprit și m-au întrebat: Ați băut? Da, am băut trei beri. Aa, ați stat prea mult, n-ați băut numai atât. Atunci m-am enervat și am zis că mai și mănânc. Zic: Nu facem testul aici, am 73 de ani, ți-am spus cinstit cât mai băut. Hai să mergem la poliție să facem acolo. M-au tras afară din mașină, m-au aruncat pe trotuar cu fața în jos și un băiețel mai solid mi-a pus piciorul pe spate. E prima oară când mi se pun cătușele”, a susținut Ilie Năstase.
Întrebat dacă are ceva să-și reproșeze, el a recunoscut că poate ar fi trebuit să facă testul la fața locului.
