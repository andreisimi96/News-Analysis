Un autocar înmatriculat în România a fost implicat joi într-un accident, lângă Vidin, 11 români fiind răniţi uşor, potrivit primelor date transmise de Ministerul Afacerilor Externe. Autocarul se întorcea din Grecia.
Paul Ciocoiu, purtătorul de cuvânt al MAE, a declarat pentru Digi24 că accidentul s-ar fi produs în urma unei depășiri riscante efectuate de șoferul autocarului.
„La bordul autocarului se aflau circa 50 turiști români care se întorceau din Grecia. 11 au suferit răni ușoare, 10 dintre ei au fost internați, au primit îngrijiri medicale și au fost ulterior externați. Un al 11 cetățean român a refuzat spitalizarea. Toți au suferit mai multe contuzii, dar sunt în stare stabilă, în afara oricărui pericol”, a precizat acesta.
În autocar se aflau și doi minori, care nu au fost răniți.
„Ambasada României la Sofia urmăreşte îndeaproape evenimentele legate de accidentul rutier produs la data de 7 iunie, în apropierea localităţii Vidin, în care a fost implicat un autocar înmatriculat în România, având la bord 48 de pasageri”, precizează MAE.
Potrivit sursei citate, reprezentanţii misiunii diplomatice au întreprins, în regim de urgenţă, demersuri pe lângă autorităţile locale în vederea obţinerii unor informaţii suplimentare cu privire la cetăţenia, identitatea şi situaţia persoanelor afectate.
Conform datelor obţinute de reprezentanţii ambasadei, „în urma producerii accidentului, 11 cetăţeni români au suferit răni uşoare şi medii, care au necesitat îngrijiri medicale", arată sursa citată. Zece dintre aceştia au fost transportaţi la o unitate medicală din zonă, fiind ulterior externaţi la cerere pentru a-şi continua călătoria.
O echipă consulară mobilă din cadrul Ambasadei României la Sofia s-a deplasat la locul accidentului şi la spitalul la care au fost transportate persoanele rănite pentru a acorda asistenţă consulară.
De asemenea, reprezentanţii ambasadei au contactat compania de transport, iar în urma discuţiilor a rezultat faptul că un alt autocar al companiei va prelua toţi pasagerii.
Ancheta autorităţilor locale este în curs de desfăşurare, cetăţenii români urmând să îşi continue călătoria joi dimineaţă după finalizarea procedurilor preliminare, precizează MAE.
Potrivit MAE, Ambasada României la Sofia monitorizează cu prioritate situaţia şi menţine legătura cu autorităţile locale şi cu cetăţenii români, acordând asistenţă consulară. 
Sursa: Digi24, Agerpres
