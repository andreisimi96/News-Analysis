Mașina unui jurnalist de investigaţie a fost incendiată în noaptea de vineri spre sâmbătă la Timișoara.
Din primele informaţii, se pare că focul a fost pus intenţionat. Pompierii au intervenit cu o autospecială, dar n-au mai putut face mare lucru. Vehiculul a ars în totalitate, în apropierea unui bloc din cartierul Girocului.
Poliția a deschis o anchetă pentru distrugere, iar criminaliștii fac cercetări la fața locului.
Maşina aparţine jurnalistului timișorean Dragoș Boța, editorul-șef al PRESSALERT.ro.  Autoturismul Opel Vectra parcat lângă blocul din Timișoara în care locuiește ziaristul a ars în jurul orei 2.40. Incendiul a observat un vecin, care a sunat la 112. Focul a început în partea din spate a mașinii, iar interiorul a fost ars complet. Pompierii au constatat că geamul din dreapta spate a fost spart.
„Această acțiune de tip mafiot mă face să cred că investigațiile pe care le-am făcut de-alungul timpului și dezvăluirile publicate pe PRESSALERT.ro au deranjat. Acțiunea din această noapte nu mă face nicio secundă să mă opresc din a-mi face meseria de jurnalist. Cred că este momentul să ne întrebăm cu toții dacă acceptăm ca Timișoara să se transforme într-o Sicilie în care tăcerea complice și cumetriile pe sub masă sunt mai importante decât orice”, a spus Dragoș Boța.
