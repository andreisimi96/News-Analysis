Coreea de Nord, care s-a angajat faţă de Statele Unite, într-un summit istoric, să se ”denuclearizeze”, ar căuta în prezent să ascundă activităţi nucleare, dezvăluie The Washington Post, citat de news.ro.
FOTO: Gulliver/ Getty Images
Indicii obţinute în urma summitului de la 12 iunie între preşedintele american Donald Trump şi numărul unu nord-coreean Kim Jong Un tind să arate existenţa unor instalaţii secrete de producţie şi dezvoltare de metode menite să disimuleze fabricarea de armament nuclear, scrie cotidianul în ediţia de sâmbătă, citând oficiali americani sub protecţia anonimatului.
Potrivit acestor surse citate de WP, Coreea de Nord intenţionează să-şi păstreze o parte a stocului de material nuclear şi instalaţiile de producţie.
Asta ar înseamna că Phenianul vizează să-şi continue programul nuclear, în pofida faptului că s-a angajat faţă de Washington la o „denuclearizare”.
În summitul de la 12 iunie, în Singapore, Kim s-a angajat să „acţioneze în vederea” „denuclearizării” peninsulei coreene.
Însă modalităţile unei asemenea ”denuclearizări” nu au fost clar definite. Summitul nu a condus nici la un calendar precis în vederea distrugerii arsenalului nuclear nord-coreean.
În weekend, postul american de televiziune NBC a dezvăluit că Phenianul şi-ar creşte producţia de combustibil nuclear destinat armelor atomice, în mai multe instalaţii ascunse.
Citând oficiali anonimi din cadrul serviciilor de informaţii, NBC afirmă că Nordul intenţionează mai degrabă să ”stoarcă orice concesie” posibilă Statelor Unite în loc să-şi abandoneze cu adevărat armamentul nuclear.
„Nu există vreo probă care să arate că (nord-coreenii) îşi reduc stocurile sau şi-au oprit producţia” nucleară, a declarat un oficial american pentru NBC.
„Există probe absolut fără echivoc potrivit cărora ei încearcă să înşele Statele Unite”, a declarat acest oficial, în pofida faptului că Nordul şi-a încetat de mai multe luni testele nucleare şi de rachete balistice (ICBM).
Principalul centru nuclear nord-coreean este cel de la Yongbyon.
Site-ul de referinţă în studierea Coreei de Nord - 38 North - a anunţat miercuri, pe baza unor imagini satelitare că Phenianul îşi continuă operaţiunile în uzina de îmbogăţire şi că este pe cale să-şi îmbunătăţească centrul de cercetare.
Cu toate acestea, avertizează 38 North, aceste lucrări ”nu trebuie văzute” în legătură „cu promisiunea nord-coreeană de denuclearizare”. Site-ul specializat îndeamnă să nu se aştepte ca echipele însărcinate cu dosarul nuclear „să facă ca de obicei, aşteptând ordine specifice de la Phenian”.
Coreea de Nord a detonat, luna trecută, instalaţia de la Punggye-ri, singura sa instalaţie de teste nucleare, unde a efectuat cele şase teste atomice, un gest de bunăvoinţă înaintea summitului cu Statele Unite.
Secretarul de Stat american Mike Pompeo, care s-a întâlnit în două rânduri cu Kim la Phenian, a declarat recent că intenţionează să se reîntâlnească cu el, pentru a stabili detaliile dezarmării la care Nordul s-a angajat. El a declarat că Kim este serios în privinţa acestui obiectiv al „denuclearizării”.
„Este mult de lucru de aici şi până acolo. Echipa mea lucrează deja la asta. Mă voi întoarce (la Phenian) înainte să treacă prea mult timp”, a declarat Pompeo.
„Mai avem de definit toate lucrurile care stau la baza angajamentelor luate la Singapore”, a precizat şeful diplomaţiei americane.
