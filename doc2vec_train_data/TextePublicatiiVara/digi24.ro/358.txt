Într-o atmosferă incredibilă creată de fanii orădeni, CSM CSU a reuşit să închidă semifinala cu CSU Sibiu după patru jocuri şi să fie astfel prima echipă calificată în finala Ligii Naţionale. Victoria fără emoţii obţinută vineri de formaţia orădeană, 76-64, a fost urmată duminică seară de succesul cu 71-61, care i-a asigurat biletele pentru ultimul act al competiţiei.
„Băieţii au fost extraordinari, aproape am jucat fără greşeală în ceea ce ne-am propus în planul tactic. Victoria aceasta aparţine în aceeaşi măsură publicului nostru", a declarat Cristian Achim, antrenorul CSM CSU Oradea.
Obligată să învingă pentru a duce meciul în decisiv, CSU Sibiu a deschis perfect a patra confruntare în care după primele zece minute a condus cu 16-13. Oaspeţii s-au menţinut la timonă până în minutul 15, când punctele marcate de Bogdan Ţîbîrnă au adus pentru prima dată Oradea în avantaj.
A fost de ajuns pentru "leii roşii" care au controlat finalul şi, în stil de mari campioni, au triumfat la capătul unui joc în care toţi jucătorii folosiţi de Cristian Achim au reuşit să iasă în evidenţă, cu un plus pentru Martin Zeno, autor a 32 de puncte.
„Îmi felicit jucătorii pentru victorie, îmi felicit jucătorii pentru apărarea senzaţională pe care au făcut-o în aceste două meciuri. Ca să discut despre al doile meci, am primit 23 de puncte până la pauză. Absolut fabulos", a remarcat Cristian Achim.
Oradea îşi va afla adversara miercuri, când este programat meciul al cincilea al semifinalei dintre U BT Cluj şi Steaua, aflate la egalitate, 2-2, după patru jocuri.
Reporter: Nicolae Mihalcea
Operator: Norbert Hegedus
