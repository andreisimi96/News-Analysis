Soluție salvatoare pentru 3 sate din Timiş ai căror locuitori au de 4 ani apă cu arsen. În zona Beba Veche se montează în aceste zile o instalație de filtrare. Apa va ajunge, în sfârșit, curată în casele oamenilor. Instalația  va deservi satele Pordeanu, Cherestur şi Cheglevici. Oamenii din aceste sate nu mai folosesc apa de la robinet din 2014 din cauza mirosului şi a culorii.
Stația de tratare a apei dintr-un sat ce aparține de comuna Beba Veche este aproape instalată. La mijlocul lunii ea va intra în teste, iar în iulie la robinetele a 600 de locuitori va curge apă curată.
„Staţia de tratare a apei se montează în satul Pordeanu. Şi nu întâmplător. În această localitate nivelul de arsen din apă este de 63 de unități, în condițiile în care nivelul normal nu trebuie să treacă de 10 unități”, relatează  Caterina Ledrer, jurnalist Digi24 Timișoara.
Stația are 14 metri înălțime, a costat 400.000 de euro şi a fost cumpărată cu ajutorul fondurilor europene. Ea va filtra apa pentru locuitorii din Cherestur, Pordeanu şi Cheglevici.
„În spatele meu se vede cabina hidroforului şi a puțului forat care se află la o adâncime de 200 de m şi de unde vine apa brută, nocivă, care prin conducte va intra în această stație compusă din o cameră tehnică cu filtru de purificare a apei şi în partea superioară cu un rezervor de apă purificată, bună de băut, de 110 mc”, a declarat Doru Ardelean, consilierul primarului din Beba Veche.
În prezent, oamenii din cele 3 localități cumpără apă de băut din magazin. Aprovizionarea o fac din depozitele din Sânnicolau Mare, oraș aflat la 28 de kilometri distanță.
 „Nu e voie, nu e admis, ne-au spus că nu e potabil. Dar noi mai şi bem şi nu am pățit nimic”, a spus un localnic.
„Câteodată se mai şi simte. Acum mai cu apă plată, minerală. Să sperăm că dacă stația va fi pusă în funcțiune va fi ok”, a spus un altul.
Şi în comuna Beba Veche, apa conține 25 de unități de arsen. Tocmai de aceea, anul acesta va mai fi achiziționată o stație asemănătoare pentru locuitorii de aici.
reporter: Caterina Ledrer/ operator: Dan Şoşdean
