Dramă pentru o familie din Tulcea care şi-a pierdut copilul răpus, spun ei, de pojar. Bebeluşul de 9 luni a ajuns la Constanţa cu probleme respiratorii dar a fost internat în acelaşi salon cu un copil ce avea rujeolă. Medicii spun că virusul nu era confirmat încă şi aşa au ajuns cei doi copii unul lângă altul. Explicaţiile doctorilor nu-i mai ajută cu nimic pe părinţi.
Bebeluşul a ajuns la Spitalul Judeţean de Urgenţă Constanţa cu probleme respiratorii. A fost internat în acelaşi salon cu un copil care avea rujeolă dar virusul nu era confirmat încă.
Cătălin Grasa, manager Spitalul Judeţean Constanţa
În acelaşi salon cu băieţelul respectiv a mai fost internat un alt băieţel, cu un fenomen de insuficienţă respiratorie, dar care, la momentul respectiv, nu avea manifestări de rujeolă. Între timp, a dezvoltat rujeolă. A fost anunţat ca şi contact şi băieţelul din Tulcea, care a fost externat.
Băieţelul din Tulcea a fost trimis acasă după şase zile.
„Daniela, mama copilului: Nu-şi făcuse încă efectul acela urât.
Reporter: Îi apăruseră bubiţele?
Daniela, mama copilului: Îi apăruseră, dar eu n-am păţit chestiile astea niciodată, vă daţi seama, şi am crezut că e de la căldură”.
Starea lui s-a înrăutăţit, însă. A ajuns la spitalul din Tulcea de unde a fost trimis înapoi la Spitalul Judeţean din Constanţa. Apoi medicii la-u plimbat între două spitale până l-au internat la terapie intensivă
Daniela, mama copilului: „Toţi doctorii care au venit, şi-au dat cu părerea. Alţii spuneau că are rujeolă, alţii spuneau că nu are rujeolă. Toţi care au venit, nu ştiau ce să-mi zică. Doamna doctor mi-a zis că: până la urmă ce ai de pierdut, că mai ai unul acasă”.
Medicii i-au făcut un nou set de analize şi aşa au depistat că avea şi rujeolă. Părinţii spun că nu au mai ştiut nimic de el câteva zile.
Daniela, mama copilului: „E foarte grav, atât mi-a zis. Trei zile, eu n-am ştiut nimic de copilul ăsta. N-am ştiut ce tratamente i se fac, ce are copilul, ce diagnostic.
Am urcat eu sus la el. Când am deschis uşa, el nu mai era. Erau aparatele închise, nu mai era copilul, era curat.
Domnul doctor a venit şi mi-a zis că copilul e la morgă”.
Managerul Spitalului Judeţean Constanţa susţine că bebeluşul nu a fost ucis de pojar.
„Reporter: Putem spune că acest micuţ nu a murit de rujeolă?
Cătălin Grasa, manager al Spitalului Judeţean Constanţa: Nu, din punctul meu de vedere.
Reporter: Rujeola a fost un factor de risc agravant pentru aceast bronhopneumonie?
Cătălin Grasa, manager al Spitalului Judeţean Constanţa: Probabil asta. Probabil.
Loti Popescu, medic DSP Constanţa: Evoluţia cazului a fost fulminantă, evoluţia bolii a fost fulminantă şi copilul a fost declarat decedat în data de 13 iunie.
Reporter: Rujeola ar fi fost contractată din spital?
Loti Popescu, medic DSP Constanţa: Se pare că da”.
Părinţii aşteaptă rezultatul autopsiei pentru a afla de ce şi-au pierdut copilul. Rujeola a ucis până acum 55 de români.
