România a învins cu 6-3 "Prietenii lui Neşu" în ultimul meci al Galei "Uniţi pentru Mihai". "Generaţia de Aur" a câştigat competiţia după ce s-a impus în ambele partide disputate.
În primul meci, "tricolorii" i-au învins cu 2-1 pe UEFAntastici, care au trecut şi ei cu 3-1 de "Prietenii lui Neşu".
Toate golurile galei le puteţi urmări pe digisport.ro .
Evenimentul, care a ajuns la cea de-a doua ediţie, a a adunat la Oradea numele grele ale fotbalului românesc. Bogdan Stelea, Florin Prunea, Iulian Miu, Miodrag Belodedici, Gabi Popescu, Cosmin Contra, Tibor Selymes, Adrian Ilie, Iosif Rotariu, Adi Popa, Ionuț Lupescu, Costel Gâlcă, Ionel Dănciulescu, Ilie Dumitrescu, Victor Pițurcă, Gică Hagi, Gică Popescu, Petre Marin, George Ogăraru şi ceilalţi colegi ai lui Neşu din generaţia 2006 a Stelei nu au lipsit de la eveniment.
La conferinţa de presă organizată înaintea meciurilor nume extrem de importante din fotbalul românesc au ținut să-i mulțumească lui Mihăiță pentru tot ceea ce face cu fundația sa, dar nu numai. ”Noi trebuie să-i mulțumim că suntem aici. Mihăiță este un exemplu pentru noi toți, mai ales când avem probleme să vedem de fapt care este realitatea vieții”, a spus Ionuț Lupescu, fostul candidat la președinția Federației Române de Fotbal.
Mirel Rădoi, cunoscut pentru forța sa din teren, abia și-a mai găsit cuvintele într-un astfel de moment. ”Mihai a fost un coleg și un fotbalist senzațional. Este un om foarte frumos, care merită din partea noastră numai respect”, a spus și managerul sportiv al naționalei României U21.
Fostul căpitan al Stelei a fost completat de un alt fost căpitan, dar al naționalei și al Barcelonei. ”Lumea fotbalului își arată și partea umană în această zi.”
De la un astfel de eveniment nu putea lipsi Gheorghe Hagi, probabil cel mai bun fotbalist român al tuturor timpurilor. ”Sperăm să fie un spectacol pe teren și noi să încercăm să alergăm, să vedem ce mai știm cu mingea. Știu că o să fie greu, dar o să încercăm să ne autodepășim”, a replicat și ”Regele”.
