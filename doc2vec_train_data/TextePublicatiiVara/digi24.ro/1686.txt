Preşedintele PSD, Liviu Dragnea, își va afla vineri sentința în dosarul DGASPC Teleorman, cu doar o zi înainte ca partidul pe care îl conduce să organizeze un miting de amploare. Întrebat dacă are emoţii în legătură cu această decizie, Dragnea a spus: "Oricine are emoţii".
"Oricine are emoții, oricine ar avea. Eu, aşa cum am afirmat în permanenţă, mi-am susţinut şi îmi susţin cu tărie nevinovăţia mea. Şi sper ca orice s-a discutat în timpul, pe parcursul procesului să fi convins judecătorii că sunt nevinovat", a mai precizat preşedintele Camerei Deputaţilor.
Întrebat dacă există vreo legătură între sentinţa în dosarul său şi mitingul PSD, de a doua zi, Dragnea a răspuns: "Sincer, nu văd legătura, dar dacă o forţaţi dumneavostră e în regulă. Noi am hotărât să facem mitingul pe 9 mai mai demult, chiar nu aveam informaţii că se amână pronunţarea."
Pe 8 iunie, magistraţii Înaltei Curţi de Casaţie şi Justiţie ar putea pronunţa decizia în dosarul DGASPC Teleorman, în care Liviu Dragnea este judecat pentru instigare la abuz în serviciu şi instigare la fals intelectual în calitate de preşedinte al Consiliului Judeţean Teleorman.
La termenul din 29 mai, procurorul de şedinţă a cerut pentru Dragnea pedepse orientate spre mediu prevăzut de lege, respectiv şapte ani şi şase luni de închisoare pentru instigare la abuz în serviciu şi doi ani şi şase luni pentru instigare la fals intelectual.
De asemenea, în cazul liderului PSD, procurorul a susţinut că se impune constatarea că faptele din acest dosar sunt concurente cu cele din dosarul "Referendumul", în care Dragnea a fost condamnat la doi ani cu suspendare, astfel impunându-se anularea suspendării şi transformarea într-o pedeapsă cu executare.
