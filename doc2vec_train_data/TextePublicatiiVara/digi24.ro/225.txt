Două persoane au murit într-un accident rutier ce a avut loc duminică, pe DN1, informează un comunicat al Infotrafic transmis Agerpres.
"Pe DN1 Codlea - Vlădeni, la kilometrul 186, judeţul Braşov, a avut loc un accident rutier, în care au fost implicate două autoturisme. Cauza producerii a fost pătrunderea pe contrasens. În urma evenimentului două persoane au decedat iar alte trei fost rănite grav. Circulaţia rutieră este oprită", arată sursa citată.
În zona producerii accidentului s-au format coloane de autovehicule pe mai mulţi kilometri, arată Infotrafic.
Centrul Infotrafic din Inspectoratul General al Poliţiei Române informează că în jurul orei 18,00, din cauza aglomeraţiei, traficul rutier pe sensul de coborâre al DN1 Braşov - Ploieşti se desfăşoară îngreunat între staţiunile montane Predeal - Buşteni şi Sinaia şi zona localităţii prahovene Comarnic. 
