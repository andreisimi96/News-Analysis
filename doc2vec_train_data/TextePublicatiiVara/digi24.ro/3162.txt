 Viaţa românilor va fi tot mai scumpă. Patronatelor spun că preţul untului va creşte peste măsură din a doua parte a anului. Deja vedem că dăm mai mult pe fructe şi legume. Iar caruselul inflaţiei nu se opreşte. Suntem campionii Uniunii Europene în luna mai - România a punctat un avans al preţurilor de 4,6%.
Preţul mediul al untului pe piaţa europeană se apropie repede de 600 de euro pe suta de kilograme. Înseamnă o creştere de 18% faţă de aceeaşi perioadă a anului trecut. Aşa că s-ar putea repeta scenariul din 2017, spun experţii. Asta în condiţiile în care în ultima lună preţul a mai adăugat încă 3 procente.
Untul este pe locul doi în topul scumpirilor anul trecut. Un pachet de unt costă mai mult cu 22 de procente. Pe primul loc sunt ouăle, avem aici o creştere dublă de 42 de procente. Fructele sunt pe locul trei cu 11%.
Patronatele spun că trebuie să ne pregătim de creşteri consistente în a doua parte a anului.
Dorin Cojocaru - preşedintele APRIL: „Scade producţia de lactate, se scumpeşte untul din nou, asta e tendinţa să ne pregătim pentru următoarele 3 luni să zic aşa iar spre o creştere, nesemnificativă în prima fază, dar contează enorm puterea de cumpărare a cetăţeanului”.
Una care se deteriorează. Suntem deja pe primul loc la capitolul creşteri de preţuri la nivelul Uniunii Europene. Inflaţia a ajuns în luna mai la 4,6%.
În schimb, ministrul Finanţelor crede că obiceiurile de consum ale românilor şi petrolul sunt explicaţia.
Eugen Teodorovici, ministrul Finanţelor: „Sunt şi factori interni venituri poate mai mari e logic că e tendinţa de a cumpăra mai mult. Nu ai cum sa nu fii afectat, atât timp cât la nivel internaţional petrolul creşte. Tot ce ţine în economie, produse care ţin sau sunt aduse din afara României care sunt parte a altor produse şi implicit costul creşte, inflaţia e pe măsură”.
În primul trimestru, România a importat mult mai mult decât a trimis peste graniţe. Importurile de alimente româneşti şi animale vii au ajuns la 933 milioane de euro, în timp ce exporturile abia au depăşit 561 milioane de euro.
