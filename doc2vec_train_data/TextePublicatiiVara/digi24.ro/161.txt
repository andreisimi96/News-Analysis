La un an după ce l-a primit, cu mare pompă, pe Vladimir Putin la Palatul Versailles, preşedintele francez îi întoarce vizita liderului rus. E la Sankt Petersburg, oraşul natal al lui Vladimir Putin, care e, zilele acestea, gazda Forumului Economic Internaţional.
Preşedintele Franţei Emmanuel Macron a fost primit cu pompă imperială de Vladimir Putin în vechea capitală a Ţarilor Rusiei. Emmanuel Macron, însoțit de prima-doamnă, Brigitte Macron, vor sta două zile în Rusia.
Vladimir Putin l-a primit pe Emmanuel Macron la Palatul Constantin, fosta reşedinţă a țarului Petru cel Mare. Tot acolo au ținut în cursul serii și declarații de presă comune. Urmăriți mai jos o galerie foto realizată cu imagini postate de site-ul oficial al Kremlinului (clic pe prima fotografie pentru a le vedea pe toate celelalte):
Problema agresiunii ruseşti din Ucraina, eforturile de salvare a acordului nuclear iranian şi războiul din Siria sunt printre principalele teme de pe agenda discuţiilor celor doi preşedinţi.
Vizita lui Emmanuel Macron vine la câteva zile după ce şi Angela Merkel a fost la Vladimir Putin. La fel ca Emmanuel Macron, şi cancelarul german încearcă să găsească modalităţi prin care acordul cu Iranul, care a fost semnat şi de Rusia, să nu se prăbuşească după retragerea Statelor Unite. Acum, Angela Merkel e în China. Este a 11-a vizită pe care o face în calitate de cancelar.
Între timp, a mai apărut un subiect pe agenda discuțiilor. Întreaga comunitate internaţională este dezamăgită de anularea summitului americano-coreean. Au spus-o şi liderii francez şi rus în declarația comună de presă.
„Rusia a primit vestea anulării summit-ului dintre liderii din Coreea de Nord şi SUA cu regret, pentru că ne aşteptam cu toţii la detensionarea situaţiei din peninsula coreeană şi speram că va fi începutul procesului de denuclearizare”, a declarat Vladimir Putin.
„Îmi doresc să fie doar un episod dintr-un proces care trebuie să continue şi al cărui obiectiv final îl cunoaştem şi care este în acord cu obiectivele noastre internaţionale şi este indispensabil în regiune”, a spus, la rândul său, Emmanuel Macron.
Ceea ar fi trebuit să fie prima întâlnire istorică dintre un preşedinte american şi un lider nord-coreean nu va mai avea loc. Anunţul a fost făcut joi de Casa Albă , care a justificat anularea summitului de la Singapore, de pe 12 iunie, prin ostilitatea dovedită de regimul comunist de la Phenian. Iar Donald Trump l-a averizat pe liderul de la Phenian să nu facă vreo prostie, dar i-a scris o scrisoare și i-a lăsat o uşă deschisă pentru discuţii.
