Deputatul PSD Florin Iordache, șeful Comisiei speciale din Parlament pentru legile justiției, a comentat declarațiile președintelui Klaus Iohannis privind decizia Curții Constituționale în cazul revocării șefei DNA . Deciziile CCR sunt de imediată aplicare, spune fostul ministru al Justiției, într-o intervenție la Digi24. El susține și că independența procurorilor nu este afectată de decizia judecătorilor constituționali.
„Înțeleg că citește mai greu sau se lămurește mai greu. Deciziile CCR sunt de imediată aplicare. Nu e nimic nou în chestiunea că anumite decizii ne plac sau nu ne plac. Dacă se lamureşte mai greu, e opțiunea lui. Ce e foarte important e că decizia CCR trebuie aplicată. Lupta anticorupție nu stă într-un om, trebuie să continue și în niciun caz - am înțeles de la dvs - aceste modificări amputează cumva puterea preşedintelui. Nu. Sunt niște modificări legislative, normale, corecte”, a spus Florin Iordache, care a precizat că nu a urmărit declarațiile șefului statului.
„E dreptul Parlamentului de a modifica legile unde consideră”, a adăugat el.
Întrebat în legătură cu declarația președintelui că motivarea CCR aduce mai multe întrebări decât clarificări, inclusiv întrebarea dacă procurorii mai sunt independenți, Iordache a răspuns: „Bineînțeles că da. Independența procurorilor e stabilită foarte clar în lege și Constituție. Legea 303 spune că procurorii sunt independenți. În Constituție se spune că sunt sub autoritatea ministrului Justiției. În cazul procurorilor, comparativ cu judecătorii, există o subordonare ierarhică, un control ierarhic. Și până acum a existat. Nu e nimic nou din ce a spus CCR. Ce cred că îl nemulțumește pe preşedinte e că a constatat CCR un conflict între demersul perfect legal al ministrului Justiției și finalitatea acestui demers clar. Preşedintele putea discuta de legalitatea demersului, nu de oportunitate. Aici nu alegem dacă ne place sau nu. Dacă demersul a fost legal și pe legalitate, pe legea 303, acolo se precizează foarte clar cum are loc numirea și revocarea. Preşedintele putea controla legalitatea, nu oportunitatea”.
„Președintele se întreabă cam multe. O să mă vad și eu cu Comisia de la Veneţia. Am făcut un demers foarte transparent în Parlament. Avem legi pe care, îi plac sau nu președintelui, după ce au trecut controlul de constituționalitate, trebuie promulgate și viața merge înainte. Vă mulțumesc și ne mai auzim”, a mai spus Florin Iordache, la Digi24.
Președintele Klaus Iohannis a declarat marți, după ce a anunțat că a citit o primă dată motivarea CCR în privința revocării șefei DNA, că decizia „vine exact în linia PSD care încearcă să amputeze puterea președintelui”. „Se pune întrebarea dacă procurorii mai sunt independenți”, a adăugat șeful statului. El a spus că motivarea aduce mai multe întrebări decât clarificări și că PSD „încearcă să amputeze puterile președintelui”. 
