Milioane de oameni le iau în fiecare zi, în speranţa că îi protejează de boli de inimă sau le prelungesc viaţa. Dar un nou studiu masiv spune că suplimentele de vitamine sunt, de fapt, o risipă de bani. Şi ne pot da şi probleme de sănătate.
Experţii Spitalului St. Michael din Toronto au evaluat 179 de studii clinice, publicate între 2012 şi 2017. Aceste cercetări vizau impactul unei game de vitamine şi minerale, printre care calciu, vitamina D şi vitamina C asupra bolilor cardiace, accidentului vascular cerebral şi, în mare, asupra tuturor cauzelor de deces.
Niciuna dintre substanţele amintite anterior nu ar fi arătat vreun beneficiu semnificativ în reducerea acestor afecţiuni, spun autorii studiului . Singurul care a avut ceva efecte pozitive în prevenţia atacului cerebral a fost acidul folic.
În schimb, vitamina B3 şi antioxidanţii ar putea chiar creşte riscul de mortalitate, se mai arată în cercetare.
Oamenii de ştiinţă cred că cel mai bine ar fi să urmăm o dietă echilibrată, cu alimente neprocesate, cât mai naturale, şi ne îndeamnă să nu dăm banii pe suplimente inutile.
Evident, rezultatele nu se aplică persoanelor care au astfel de carenţe în organism.
Pentru mai multe știri din domeniul științei și tehnologiei, urmăriți pe Digi24, în fiecare sâmbătă, de la 16:30, „Jurnalul de științe”, prezentat de  Teodora Safta . Arhiva emisiunii,  aici .
Puteți accesa, de asemenea, secțiunea specială Sci-Tech a site-ului  digi24.ro .
