Mai mulţi copaci au fost rupţi, iar unele străzi şi subsoluri au fost inundate în urma unei furtuni violente care a lovit Oradea în această dimineaţă. Toate echipajele de pompieri din oraş au fost trimise pe teren, iar într-un interval de o oră şi jumătate peste 40 de apeluri au fost făcute la ISU Crişana.
Meteorologii au emis pentru această dimineaţă, pentru zona Oradei, o avertizare cod galben de fenomene meteo periculoase: intensificări puternice ale vântului cu aspect de vijelie, frecvente descărcări electrice, averse, grindină de dimensiuni mici.
Furtuna a început puţin înainte de ora 6. În scurt timp, mai multe străzi au fost inundate, iar în unele zone locuitorii au raportat crengi şi copaci rupţi şi subsoluri inundate. Linia de tramvai 2, din cartierul Ioşia, a fost blocată dimineaţă de un pom căzut pe şine.
Până la ora 7:50 dispeceratul ISU Crişana a primit peste 40 de apeluri. Au fost semnalate probleme pe străzile Olimpiadei, Pasteur, Ştefan cel Mare, Piaţa Creangă, George Enescu, Uzinelor, Dunării şi pe Aleea Rogerius, a confirmat pentru Digi24 Oradea maiorul Camelia Roşca, purtătorul de cuvânt al ISU Crişana. Toate echipajele disponibile au răspuns solicitărilor şi sunt pe teren.
Până la ora 9 este valabilă o atenţionare de furtună pentru nordul judeţului Bihor, în zona Marghita-Valea lui Mihai, şi pentru zona oraşului Aleşd.
Imagini din timpul furtunii ne-au fost trimise de mai mulţi telespectatori Digi24 Oradea. Dacă aţi surprins imagini care pot deveni o ştire, le puteţi trimite pe pagina de Facebook a Digi24 Oradea sau pe e-mailul stiri.oradea@digi24.ro.
Editor web: Adrian Laboş
