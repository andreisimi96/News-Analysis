Cum arăta Oradea acum 10 ani și ce s-a schimbat de atunci până acum? Sunt întrebări la care Ilie Bolojan a răspuns azi, când se împlinește un deceniu de când a preluat primul mandat de primar al orașului. Investiţiile în infrastructură, termoficare și sănătate, reabilitările unor clădiri monument istoric ori modernizările spaţiilor pietonale sunt doar câteva din realizările amintite de edilul-șef al Oradei.
În cei 10 ani de când Ilie Bolojan se află la conducerea oraşului, în Oradea au fost amenajate trei parcuri industriale, iar numărul locurilor de muncă a crescut de la puţin peste 70 de mii în 2008, la 98 de mii în acest an.
Ilie Bolojan, primarul municipiului Oradea: "Orașul Oradea în 2008 era cel mai puțin industrializat din partea de Vest a României, din cauza distrugerii fostelor platforme industriale. Și aceasta a fost o politică constantă, de a atrage companii, de a crea condiții pentru ca firmele locale să se dezvolte și parcurile industriale sunt un astfel de proiect."
Primarul orădean a remarcat lucrările de reabilitare a clădirilor din centrul istoric şi cele de modernizare a spaţiilor pietonale care s-au derulat în oraş. Edilul a amintit și proiectele de infrastructură derulate în cele două mandate şi jumătate.
Ilie Bolojan, primarul municipiului Oradea: "Cum ar fi arătat traficul în Oradea dacă centura cu patru benzi nu ar fi fost realizată în acești ani? Drumuri noi, podurile care au fost realizate în oraș, cred că au contribuit și ele la fluidizarea circulației și la câștigarea de către orădeni a unor minute prețioase din viața lor și a familiilor lor."
În ultimii 10 ani s-au derulat mai multe proiecte de eficienţă energetică, printre care Ilie Boloja a amintit reabilitarea CET şi a magistralelor principale din oraş.
Ilie Bolojan, primarul municipiului Oradea: "Am primit înjurături și în această perioadă, pentru că într-adevăr alimentarea cu apă a lăsat de dorit, dar gândiți-vă ce era de preferat, în toți anii aceștia să continuăm cu supraviețuirea sistemului și să crape într-o zi."
Edilul a remarcat că în timpul mandatelor sale, pentru prima dată după 1989, în Oradea s-au construit şcoli, grădiniţe şi un nou campus. În ultimul deceniu, administraţia locală a preluat cele două mari spitale din oraş, care au beneficiat de modernizări şi dotări în valoare de circa 130 de milioane de euro.
Ilie Bolojan, primarul municipiului Oradea: "Cred că astăzi orașul Oradea este într-o stare mai bună decât acum 10 ani de zile și direcția pe care merge este una care va asigura în anii următori condiții de prosperitate și oportunități pentru orădeni."
Reporter: Anca Deac
