Procurorii anti-mafia atacă la rădăcină colosul austriac Schweighofer, cel mai mare procesator de lemn din Romania. Anchetatorii îi leagă numele direct de defrişările ilegale de păduri, iar astăzi au răscolit sediul central al companiei şi fabricile de prelucrare din Sebeş şi Rădăuţi. Au fost 23 de percheziţii în urma cărora procurorii DIICOT spun că au adunat probe pentru a opri frăţia drujbelor. Un grup infracţional greu de pus la pământ. Aşa caracterizează procurorii reţeaua pe care au filat-o luni de zile, din care ar fi făcut parte pădurari, şefii lor, comisari ai gărzii forestire. Beneficiarul final: firma austriacă Holzindustrie Schweighofer.
Prima tinta a procurorilor antimafia a fost chiar sediul central al firmei austriece. Aici cred anchetatorii ca se afla arhiva principală a tranzacţiilor cu lemn din 2011 până în prezent a companiei. Prejudiciul este estimat de anchetatori la aproximativ 25 de milioane de euro.
Nimic nu ar fi fost posibil fără ajutorul unor funcţionari ai statului.
Procurorii au descins şi la Garda Forestieră din Suceava. Sunt vizaţi mai mulţi comisari pe care procurorii DIICOT îi suspectează că ar fi complicii celor care au tocat ilegal zeci de hectare de pădure.
Anchetatorii cred că mai mulţi inspectori ai direcţiilor Silvice ar fi măsluit licitaţiile organizate pentru defrişarea a sute de hectare de pădure.
Radu Crişan, Direcţia Silvică Hunedoara: „Anchetatorii au venit azi dimineaţă la ora 6 au făcut o percheziţie domiciliară la mine şi după ce au finalizat această operaţiune au trecut la percheziţionarea biroului unde activez”.
Concret, anchetatorii au descoperit diferenţe mari lemnele tăiate în acte şi copacii puşi la pământ în pădurile de la noi.
Investigaţiile DIICOT arată că înainte să ia calea exportului, lemnul provenit din tăieri ilegale ar fi trecut prin fabrica Holzindustrie Schweighofer de la Sebeş.
Varianta procurorilor români este confirmată şi de un europarlamentar austriac.
Thomas Waitz, europarlamentar si reprezentant al Partidului Verde Austria: „Cumpără foarte mult lemn de la aşa-numitele depouri forestiere, iar asta e în continuare o mare lacună a sistemului, pentru că lemnul obţinut în mod legal poate fi amestecat cu cel obţinut ilegal, iar ei nu pot certifica faptul că lemnul nu provine din tăierile ilegale de păduri”.
Reprezentanţii firmei austriece susţin că nu au nimic de ascuns.
Lucia Petrescu, reprezentant al companiei: „Compania noastră a pus la dispoziţie toate mijloacele necesare pentru a rezolva cât mai rapid şi cât mai corect această situaţie”.
Procurorii antimafia anunţă însă că ancheta privind defrişările ilegale este mult mai amplă.
Europarlamentar austriac: Dacă Schweighofer ar lucra la noi ca în România, ar avea dosare grele
Perchezițiile au loc în București și în județele Braşov, Alba, Suceava, Hunedoara şi Bihor, la persoane fizice şi juridice, din care 4 la sediile unor instituţii publice. Ancheta DIICOT vizează destructurarea unui grup infracţional organizat specializat în săvârşirea infracţiunilor de deturnare a licitaţiilor publice, evaziune fiscală, concurenţă neloială, tăiere fără drept de arbori şi alte infracţiuni aflate în competenţa acestei unităţi de parchet.
„În cauză există suspiciunea rezonabilă că începând cu anul  2011 şi până  în prezent, mai multe persoane au constituit un grup infracţional organizat,  membrii grupului acţionând în vederea deturnării licitaţiilor publice organizate la nivelul unor direcţii silvice pentru a-şi asigura volume suplimentare considerabile de masă lemoasă în vederea procesării, în fabrici specializate în tăierea şi rindeluirea lemnului”, arată procurorii DIICOT.
„În acelaşi scop  unii  agenţi economici au fost înlăturaţi de la licitaţiile de masă lemnoasă şi după caz, impuşi alţii. Totodată, în urma cercetărilor efectuate în cauză s-a stabilit că, o parte din cantitatea de masă lemnoasă recepţionată nu a fost evidenţiată în documente contabile. De asemenea, în cauză există suspiciunea rezonabilă că o parte din masa lemnoasă recepţionată provenea din săvârşirea unor infracţiuni de tăiere fără drept de arbori”, subliniază anchetatorii.
Potrivit acestora, la aceste infracțiuni, membrii grupului infracţional organizat au beneficiat şi de sprijinul unor funcţionari publici.
Prejudiciul estimat se ridică la suma de peste 25 milioane de euro.
