Administraţia Naţională de Meteorologie (ANM) a emis, vineri, o avertizare nowcasting Cod galben de ploi, descărcări electrice şi vânt, valabilă în ora următoare, pe raza a două judeţe din zona Munteniei, scrie Agerpres . 
Potrivit meteorologilor, până la ora 11, în judeţul Giurgiu (localitatea Răsuceni) şi în judeţul Teleorman (la: Orbeasca, Botoroaga, Drăgăneşti-Vlaşca, Vârtoape, Gălăteni, Băbăiţa, Mereni, Olteni, Vităneşti, Măgura, Frăsinet, Moşteni, Bujoreni, Răsmireşti şi Crevenicu) se vor semnala frecvente descărcări electrice, căderi izolate de grindină, de mici dimensiuni, averse care vor cumula 10 - 15 l/mp şi intensificări de scurtă durată ale vântului.
Specialiştii ANM precizează că sistemul noros se deplasează lent către nord-nord-vest.
Avertizările de fenomene periculoase imediate (nowcasting) se emit pentru o perioadă de maximum şase ore, menţionează ANM.
