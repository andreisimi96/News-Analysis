McDonald’s va elimina din restaurantele britanice şi irlandeze, începând cu luna septembrie, paiele din plastic şi le va înlocui cu unele din hârtie, scrie news.ro, care citează BBC.
FOTO: Gulliver/ Getty Images
Lanţul de restaurante foloseşte zilnic, în Marea Britanie, 1,8 milioane de paie din plastic.
Decizia a fost luată, spun reprezentanţii McDonald’s, şi la solicitarea clienţilor.
În luna aprilie a acestui an, guvernul britanic a propus interzicerea în Anglia a paielor din plastic şi a beţişoarelor cu vată. Secretarul de stat privind problemele de mediu, Michael Gove, a precizat că aceasta poate reprezenta o măsură semnificativă în ceea ce priveşte protejarea mediului.
McDonald’s va încerca să schimbe paiele din plastic şi în cazul unor restaurante din Franţa, Norvegia şi Statele Unite. În unele ţări, ele sunt oferite odată cu băuturile doar la cerere.
