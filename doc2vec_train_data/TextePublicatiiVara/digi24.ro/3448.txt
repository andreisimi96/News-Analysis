Fără practică, elevii bat pasul pe loc. O spun chiar specialiştii în educaţie care atrag atenția că învăţământul românesc nu prea face progrese. Suntem învăţaţi, în continuare, să stăm doar cu cartea în faţă şi nu ştim să facem nimic. Cu toate acestea, sunt şcoli care vor să progreseze şi să le ofere tinerilor şansa de a pune în practică tot ce învaţă la clasă. De exemplu, elevii Liceului Teoretic Naţional din Capitală vor face din toamnă ore de practică la Institutul de Cercetare pentru Fizică de la Măgurele.
Nicolae Victor Zamfir, director INCDFIN: Cei din clasele mari să facă şi practici în laborator, să înveţe ce înseamnă cercetarea ştiinţifică, ce înseamnă fizica.
Elevii Liceului Teoretic Naţional vor avea ocazia să înveţe de la cei mai buni, după ce a fost semnat un protocol de colaborare între conducerea şcolii şi Institutul de Cercetare pentru Fizică şi Inginerie Nucleară.
Silvia Moraru, director Liceul Teoretic Naţional: Avem o sumedenie de elevi preocupaţi de partea ştiinţifică. Fără ştiinţă, tehnologie, matematică şi inginerie, nu se poate face nimic.
Paşi timizi în acest sens se fac în toată ţara. 1.500 de profesori de fizică îşi susţin orele altfel. Practica îi atrage pe elevi și îi determină pe mulți să-și aleagă pe viitor meserii tehnice.
Nicolae Victor Zamfir, director INCDFIN: Doar aşa se poate învăţa şi în al doilea rând numai aşa poţi să îi atragi pe tineri spre această meserie.
Mihnea Costoiu, rectorul Universităţii Politehnica Bucureşti: A folosi tehnologia, de exemplu, în toate domeniile, este o condiţie elementară pentru un tânăr care lucrează într-o societate modernă.
Momentan, 80% dintre liceele din România sunt de filieră teoretică. Austria, de exemplu, pune un mai mare accent pe practică: elevii din anii terminali alocă 70% din timp acestor activităţi.
Stelian Tănase: Experienţa de la stat trebuie uitată. Trebuie inventat altceva. Învăţământul de stat dă aşa nişte linii şi se referă mai mult la trecut decât la viitor.
O alternativă pentru elevii care termină gimnaziul este învăţământul dual şi cel profesional. Pentru anul şcolar următor, Ministerul Educaţiei a scos la concurs pentru admitere aproape 38.000 de locuri în acest sistem.
