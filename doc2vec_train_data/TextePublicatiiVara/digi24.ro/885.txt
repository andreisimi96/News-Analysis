Un detaliu mai puțin cunoscut despre viața familiei regale britanice are legătură cu bona prințului George, fiul cel mare al prințului William.
Maria Teresa Turrion Borrallo este numele bonei micului prinț.
Bona regală a fost angajată în 2014. Absolventă a prestigiosului Colegiu Norland, cu o activitate educațională în instruirea bonelor datând din 1892, pe durata timpul studiilor Borrallo a trecut prin antrenamente intense de luptă antitero și prin diverse tehnici de autoapărare, scrie publicația Cosmopolitan.
Dincolo de aceste calități defensive, bona prințului George are la activ și cursuri de șofat în condiții extreme, cum ar fi pe drumuri înghețate.
„Bonele sunt învățate să descurce în situații de tot felul, de la tehnici de șofat defensiv, la probleme de securitate”, explica în 2015 pentru ABC News o comentatoare în chestiuni regale, Victoria Murphy.
Informațiile vin în contextul în care un susţinător al grupării radicale Statul Islamic a încurajat potenţiali militanţi să comită atacuri la şcoala frecventată de prinţul George, a indicat recent procuratura britanică, în cadrul unui proces care are loc la tribunalul regal Woolwich din Londra.  
Conform acuzării, Husnain Rashid, în vârstă de 32 de ani, promova terorismul prin intermediul canalului „prolific" pe care îl întreţinea pe internet, denumit Lone Mujahid.
Acesta a propus între altele injectarea de otravă în îngheţata de la supermarketuri şi atacarea prinţului George - în vârstă de patru ani - în timp ce se află la şcoală. Acuzatul „nu făcea distincţii între adulţi şi copii, între membri ai forţelor combatante şi civili”, a subliniat procuroarea Annabel Darlow.
Rashid mai avea în vedere ca ţinte parada de Halloween din New York şi gări din Australia şi făcea schimb de mesaje cu un terorist britanic din Siria, prezentat ca Omar Ali Hussain, pe care îl sfătuia cum să comită atacuri reuşite, între care doborârea de avioane cu ajutorul laserelor, a mai spus Darlow.
Tânărul este acuzat de asemenea că a postat pe net o fotografie a ambasadorului Myanmarului în Marea Britanie alături de mesajul „Ştiţi ce aveţi de făcut” şi că i-a îndemnat pe potenţialii săi urmăritori la „luptă şi vărsare de sânge în ţările voastre” şi la „pregătirea de unelte şi arme”.
Rashid a respins acuzaţiile de pregătire de acte teroriste şi de încurajare a terorismului, care se referă la fapte petrecute între octombrie 2016 şi luna aprilie a acestui an.
Procesul său ar urma să dureze şase săptămâni.
