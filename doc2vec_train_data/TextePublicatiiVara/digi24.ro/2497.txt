După trei jocuri disputate în finala Ligii Naţionale de baschet masculin, CSM CSU Oradea joacă în această seară cu trofeul pe masă. Un nou succes al orădenilor ar încheia socotelile în actuala ediţie de campionat.
foto: Facebook CSM Oradea
„Noi trebuie să încercăm să obţinem victoria în acest meci patru, să nu amânăm foarte mult această sentinţă, pentru că în acest moment, la acest joc, presiunea este pe umerii Stelei", consideră Şerban Sere, directorul CSM Oradea.
Orădenii vor să păstreze șirul rezultatelor din play-off, unde a trecut atât de BCM U Pitești cât și de CSU Sibiu cu același scor, 3-1. Ei știu că un eșec în această seară ar muta presiunea pe umerii lor în meciul decisiv care ar avea loc, vineri, în Arena „Antonio Alexe".
„Deşi pare frumos să jucăm în faţa publicului nostru spectator, va fi extrem de dificil şi vom avea pe umeri o povară foarte mare, pentru că ne simţim datori să obţinem această cupă în faţa propriilor spectatori. De aceea cred că cea mai bună oportunitate este să câştigăm pe terenul Stelei", spune Şerban Sere.
Meciul care poate aduce al doilea titlu la Oradea va fi găzduit de sala „Mihai Viteazul", de la ora 20, și va putea fi urmărit în direct pe Digisport 2.
Reporter: Nicolae Mihalcea
