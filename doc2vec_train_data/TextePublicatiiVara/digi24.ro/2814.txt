Aproximativ o mie de fani ai "leilor roşii" au participat miercuri seară la sărbătoarea cuceririi celui de-al doilea titlul din istoria Clubului Sportiv Municipal. Jucătorii le-au prezentat fanilor trofeul într-o atmosferă de sărbătoare.
 Şef de galerie a fost chiar antrenorul Cristi Achim, mai exuberant ca niciodată. Tehnicianul care a venit la Oradea în urmă cu nouă ani nu s-a ferit să dea tonul scandărilor sau să bată toba alături de suporteri.
Marele absent al ultimelor două luni, Muhamad Pasalic, a fost suporterul de lux al "leilor roşii" în finala cu Steaua CSM Bucureşti. El a luat loc pe bancă, iar aseară a demonstrat că a reţinut una dintre scandările preferate ale suporterilor.
Sărbătoarea cuceririi titlului ar fi trebuit să aibă loc în Piaţa Unirii, însă ploaia le-a dat organizatorilor planurile peste cap. Chiar şi aşa, arena a fost plină de suporterii care la final s-au fotografiat cu favoriţii.
foto: Denisa Ciucuriţă
"Să vezi atâția oameni care își iau din timpul lor liber ca să vină să ne felicite pe noi sau să se bucure alături de noi este nemaipomenit. Oradea a ajuns să fie numărul 1 în România din punctul de vedere al acestui fenomen minunat", a spus Andrei Mandache, cãpitanul CSM CSU Oradea.
"Publicul din Oradea este unul dintre cele mai frumoase din țară. Este, așa cum au spus și colegii mei, un al șaselea jucător pentru noi întotdeauna și realmente ne dă aripi în momentele dificile", a explicat Bobe Nicolescu, extrema CSM CSU Oradea.
Tot aseară, pe turnul Primăriei din Oradea a fost afişat un banner de mari dimensiuni în onoarea echipei. "Campionii României" și "Cei mai frumoși ani ai baschetului orădean" sunt cele două mesaje scrise pe pânza de pe clădirea administraţiei locale.
Reporter: Adrian Ciucuriţă / Operator: Florin Lucuţa
