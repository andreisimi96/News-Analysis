Comisia juridică a Camerei Deputaţilor a renunţat miercuri la un amendament al PSD care prevedea că preşedintele Consiliului Concurenţei trebuie să fi îndeplinit funcţii de conducere cu largi responsabilităţi pentru o perioadă de cel puţin 15 ani, transmite News.ro.
Astfel, Comisia juridică a rediscutat miercuri, într-o şedinţă neanunţată public, modificarea unui proiect de lege privind organizarea şi funcţionarea Consiliului Concurenţei şi a renunţat la un articol privind criteriul de vechime în funcţii de conducere pentru preşedintele Consiliului Concurenţei.
Potrivit amendamentului respins, "preşedintele trebuie să fi îndeplinit funcţii de conducere cu largi responsabilităţi pentru o perioadă de cel puţin 15 ani, în care a făcut dovada înaltei sale competenţe profesionale şi manageriale".
Deputatul PNL Gabriel Andonache, membru al Comisiei, a spus că "Dumnezeu le-a dat minte" şi au renunţat la modificările care erau neconstituţionale.
"Observ că le-a dat Dumnezeu într-un fel mintea cea de pe urmă şi au renunţat la unele modificări care în mod evident erau neconstiuţionale - cele referitoare la introducerea unui criteriu de vechime de 15 ani pentru preşedintele Consiliului Concurenţei. Însă noi ne vom menţine votul împotriva acestor reglementări, pentru că în continuare considerăm că modificările alterează buna funcţionare a Consiliului Concurenţei, deoarece practic se centralizează întreaga activitate de la plenul Consiliului Concurenţei în mâna unui singur om. Or, din punctul nostru de vedere, cea mai corectă modalitate de funcţionare a Consiliului Concurenţei este ca deciziile să se ia în continuare în plenul Consiliului", a declarat la finalul şedinţei deputatul PNL Gabriel Andronache, citat de News.ro.
Comisia juridică şi Comisia de industrii din Camera Deputaţilor au adoptat, la începutul lunii mai, un amendamentul care prevede că preşedintele Consiliului Concurenţei trebuie să fi îndeplinit funcţii de conducere cu largi responsabilităţi pentru o perioadă de cel puţin 15 ani.
Dacă amendamentul ar fi intrat în vigoare, actualul preşedinte al Consiliului Concurenţiei, Bogdan Chiriţoiu, putea fi demis. 
