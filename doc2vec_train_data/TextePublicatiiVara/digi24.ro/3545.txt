La ieșirea din plenul Parlamentului, liderul PSD Liviu Dragnea a fost flancat de patru parlamentari PSD și protejat de protestatarii care l-au huiduit pe președintele Camerei Deputaților . Nici jurnaliștii și cameramanii care așteptau o declarație din partea lui Dragnea nu au fost menajați. Politicienii i-au îmbrâncit și i-au bruscat, până când liderul PSD a intrat în biroul său. 
Protest spontan pe holurile Parlamentului, în timpul discursului lui Dăncilă. Mesajele afișate
Președintele USR Dan Barna a scris că cei patru care l-au flancat pe șeful lor sunt Corneliu Buicu, Dorel Căprar, Vlad Bontea și Ilie Toma, toți deputați ai PSD. 
„Liviu Dragnea a transformat patru parlamentari ai României în gărzi de corp personale împotriva jurnaliștilor care așteptau răspunsuri de la șeful Camerei Deputaților.
Ziariștii au fost loviți și îmbrânciți de Cristian Buicu, Dorel Căprar, Vlad Bontea și Ilie Toma, niște pesediști care au înțeles să-și dovedească loialitatea față de șef prin pumni în loc de răspunsuri.
USR protestează ferm împotriva acestui tratament aplicat ziariștilor care-și făceau onest meseria și-l chestionau pe Dragnea în legătură cu protestul legitim din Parlament al unor cetățeni cinstiți și revoltați de abuzurile PSD. Parlamentul este un spațiu public.”, a scris acesta pe Facebook. 
