Un accident grav a avut loc, miercuri, pe Splaiul Independenţei din Capitală, după ce un şofer nu s-a asigurat la realizarea unei manevre şi a intrat în coliziune cu un motociclist. Bărbatul în vârstă de 32 de ani care conducea motocicleta a murit pe loc, traficul rutier fiind restricţionat.
Potrivit Brigăzii Rutiere, accidentul a avut loc pe Splaiul Independenţei, pe sensul de mers dinspre Şoseaua Virtuţii către Şoseaua Grozăveşti, în dreptul staţiei de metrou Petrache Poenaru.
Primele cercetări arată că şoferul maşinii, în vârstă de 29 de ani, nu s-a asigurat la realizarea manevrei de întoarcere, intrând, astfel, în coliziune cu un motociclist. Bărbatul în vârstă de 32 de ani de pe motocicletă a murit pe loc.
Traficul rutier este blocat în zonă pe a doua bandă, pe sensul de mers dinspre Şoseaua Virtuţii către Şoseaua Grozăveşti, iar poliţiştii fac cercetări la faţa locului pentru a stabili cu exacticate cauzele care au dus la producerea accidentului.
