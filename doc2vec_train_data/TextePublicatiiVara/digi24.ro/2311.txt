În țara în care angajatorii nu își găsesc, din diferite motive, angajații necesari, nu pot fi aduși nici muncitori străini, deoarece aceștia trebuie plătiți cu cel puțin salariul mediu pe economie. Acestea sunt cerințele legale. O modalitate anacronică de protecție a unei forței de muncă locale în condițiile în care aceasta nu mai există de mult. Ministrul de Finanțe susține schimbarea situației.
Ministrul Finanţelor Publice, Eugen Teodorovici, a afirmat, luni, la Ploieşti, că susţine scoaterea din lege a unei prevederi conform căreia angajaţii care vin din din alte ţări să muncească în România trebuie să primească cel puţin salariul mediu pe economie, acesta susţinând că, după ce Guvernul stabileşte salariul minim, piaţa trebuie să fie cea care decide nivelul salariului pentru angajaţi, în funcţie de pregătirea acestora.
Prezent luni la Ploieşti la un eveniment organizat de o companie care fabrică ţigări, ministrul Finanţelor a vorbit despre nevoia pe care mulţi angajatori din România o au în ceea ce priveşte forţa de muncă.
În acest context, Teodorovici a spus să în România există o prevedere legală care datează din anul 2010, conform căreia angajatorul trebuie să ofere cel puţin salariul mediu pe economie angajaţilor veniţi din alte ţări.
"E o prevedere care trebuie schimbata imediat. (...) Este o diferenţă care trebuie să dispară. Piaţa este cea care trebuie să decidă. Noi, ca stat impunem un salariu minim pe economie după aceea piaţa este cea care trebuie să aleagă", a spus ministrul Finanţelor.
Eugen Teodorovici a precizat că există la nivelul Guvernului un grup de lucru care are în vedere găsirea de soluţii pentru lipsa forţei de muncă şi că speră că prevederile legate de renunţarea la nivelul impus angajatorului în ceea ce priveşte salariul pe care trebuie să îl ofere angajaţilor veniţi din afara ţării să fie gata până în luna iulie.
