Respingerea de către Italia a navei cu migranţi reprezintă un mod de abordare „ruşinos'', dar responsabilitatea revine Europei ca întreg, a afirmat miercuri Înaltul Comisar ONU pentru Refugiaţi, Filippo Grandi, într-o declaraţie pentru Reuters, transmite Agerpres .
„Este ruşinos. Ca european am simţit ruşine, ruşine că o navă a stat şi încă stă în Marea Mediterană şi timp de câteva zile nimeni nu a vrut să-i primească pe aceşti oameni'', a afirmat responsabilul ONU.
„Este foarte clar că Europa trebuie să-şi reformeze sistemul în materie de azil în mod colectiv. Există o mare rezistenţă la aceasta, dar altă cale nu există'', a opinat Filippo Grandi.
Italia şi Malta au refuzat să primească nava Aquarius (închiriată de ONG-ul francez SOS Mediterana) cu 629 de migranţi la bord, salvaţi în weekend în largul coastei libiene. După trei zile în care nava a fost în stand-by, Spania a acceptat luni ca migranţii să debarce pe teritoriul său.
Nava Aquarius a salvat sâmbătă 629 de migranţi, între care 123 de minori neînsoţiţi, 11 copii mici şi şapte femei însărcinate în largul coastelor Libiei.
