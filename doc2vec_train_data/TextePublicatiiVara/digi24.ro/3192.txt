Reprezentanţii Federaţiei Asociaţiilor de Români din Europa (FADERE) vor să dea în judecată publicația franceză de satiră Charlie Hebdo, după ce aceasta a publicat zilele trecute o caricatură cu Simona Halep.
Preşedintele FADERE spune că depune plângerea pentru că şi-au permis să se atingă de Halep și afirmă că respectiva caricatură nu face altceva decât să cimenteze în mentalul colectiv al străinilor o imagine negativă și denigatoare a românilor. 
„Considerăm de prost gust şi inacceptabilă această caricatură. Prin acest atac, se insinuează că Simona Halep ar fi ”ţigancă”, se cultivă şi mai mult confuzia dintre români şi rromi şi se influenţează negativ percepţia pe care o au francezii despre români. Comunitatea de români din Franţa este formată din sute de mii de intelectuali, artişti sau muncitori. Prin seriozitatea şi hărnicia lor contribuie la bunăstarea tuturor francezilor, iar numărul celor care ocupă funcţii de răspundere este impresionant”, se arată într-un comunicat de presă al FADERE.
„Umorul fin, specific artiştilor şi oamenilor inteligenţi, de această dată, a fost înlocuit cu o mojicie dezgustătoare. Aproape că nu există domeniu al artei sau dezvoltării ştiinţifice franceze la care românii să nu-şi fi adus contribuţia. Pentru răfuiala lor cu grupuri izolate de rromii, probabil cei de la ”Charlie Hebdo” vor considera ”fier vechi” şi cel mai cunoscut simbol al Franţei, Turnul Eiffel, pentru că se bazează pe inovaţia unui român şi fiecare piesă metalică e fabricată în România”, a declarat Daniel Ţecu, preşedintele FADERE.
Țecu a anunțat că FADERE va deschide un proces împotriva publicației franceze, pentru că „și-a permis să se atingă de Simona Halep”, dar și pentru că unele campanii mediatice asemănătoare au avut efecte „dezastruoase” asupra comunității de români din Italia. 
„Am decis să deschidem un proces împotriva redacţiei „Charlie Hebdo”, pe de o parte pentru că şi-a permis să se atingă de Simona Halep, iar pe de altă parte pentru ironizarea comunităţii de români din Franţa. Am remarcat şi din alte ocazii că astfel de campanii mediatice - Italia, de exemplu - au un efect dezastruos împotriva comunităţii de români care locuieşte acolo. Nu am dori ca acest lucru să se întâmple şi în Franţa. Ştim că e o comunitate de români harnici, muncitori, care au o imagine bună”, a spus preşedintele FADERE, Daniel Ţecu, la Antena3.
