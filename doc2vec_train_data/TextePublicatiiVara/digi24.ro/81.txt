Arădeanul care deţine drepturile asupra imaginii lui Arsenie Boca pe teritoriul României, după ce marca a fost înregistrată de o firmă din Marea Britanie, a fost amendat, pentru că ar fi sunat nejustificat la 112 de mai multe ori.
Citește și:  Nouă reacție a Patriarhiei în cazul „Arsenie Boca - marcă înregistrată”
Daniel Gheorghe, arădeanul care a obţinut licenţa pentru folosirea mărcii “Boca părintele şi Arsenie”, a început un adevărat război contra tuturor celor care vând articole bisericești cu chipul lui Arsenie Boca și a sunat în repetate rânduri la 112 pentru a denunța comercianți.
La începutul lunii mai, Daniel Gheorghe a sesizat poliția din Arad că la un magazin de specialitate aflat în centrul municipiului se vând icoane, cărți și suveniruri cu imaginea lui Arsenie Boca, produse care au fost apoi confiscate de polițiști.
Numai că Daniel Gheorghe nu s-a oprit aici. Joi, 24 mai, acesta a mers din nou la Prislop pentru a continua războiul cu vânzătorii de iconiţe, însă de data aceasta polițiștii l-au amendat, considerând că apelul la 112 nu se califica drept o urgență.
„Întrucât cele sesizate prin Serviciul Unic Apeluri de Urgenţă 112 nu justificau urgenţa deplasării poliţiştilor la faţa locului, aspectele sesizate fiind cunoscute şi aflate în instrumentare spre soluţionare la unitatea de parchet competentă teritorial, tânărul a fost sancţionat contravenţional cu amendă în valoare de 200 de lei”, au anunţat reprezentanţii Inspectoratului de Poliţie Judeţean Hunedoara, potrivit adevarul.ro .
Mai mult, aceasta ar fi chiar a doua amendă pe care Daniel Gheorghe a primit-o de la poliţiştii hunedoreni. Şi prima a fost aplicată de oamenii legii tot pentru un apel la 112.
„Eu am sesizat o infracţiune flagrantă, domnul poliţist nu a dorit să facă procesul verbal la faţa locului, nu a vrut să conserve materialele de probă şi nici să le ridice, ca să le prezinte organelor de urmărire penală, şi m-a invitat din nou la secţie ca să facem procesul verbal acolo”, a spus arădeanul.
Daniel Gheorghe, din Arad, are 24 de ani şi este instructor de aikido, iar anul trecut a reuşit să contacteze compania engleză care a înregistrat marca ”Părintele Arsenie Boca” la Oficiul European de Proprietate Intelectuală, obţinând licenţă pentru folosirea mărcii pe teritoriul României. Compania engleză aparţine unui cetăţean ungar, pe care arădeanul l-a contactat prin avocatul său.
