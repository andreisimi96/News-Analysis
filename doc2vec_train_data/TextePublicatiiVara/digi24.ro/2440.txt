Jurnalistul Cătălin Striblea a comentat la Digi24 momentul huiduielilor de care a avut parte primarul general Gabriela Firea și a vorbit despre „dragostea cu autobuzul” care s-a văzut sâmbătă seara la mitingul PSD, spre deosebire de ceea ce s-a întâmplat luni seara pe Arena Națională, când mii de oameni au venit de bunăvoie să o vadă pe Simona Halep.
Cătălin Striblea, jurnalist DigiFM:  „Aia e marea diferență între cele două momente, moment care, din punctul meu de vedere, spulberă și mitingul PSD: dacă o să consideri că pe acest stadion se află un eșantion reprezentativ din populația Bucureștiului - probabil, la cum arată, 25.000 - 30.000 de oameni - cred că e un sondaj sociologic foarte bun, dar atenție! el nu măsoară nici performanța doamnei Firea, nici traficul din oraș, nici ce face PSD-ul zilele acestea, măsoară de fapt ceea ce a ajuns politicianul român astăzi”.
În opinia lui Cătălin Striblea, „doamna Firea trebuia să se abțină, să aibă rezervă, să nu se suie pe acea scenă, pentru că fata asta (Simona Halep - n.r.), dincolo de bunul ei simț funciar, în care spune sigur că eu sunt româncă - uite ce imagine (Cătălin Striblea comenta în direct imaginile de pe Arena Națională - n.r.), cum împarte cupa asta cu toată puștimea asta, ce vrei lucru mai frumos de la o sportivă?... Dar fata asta n-a fost ajutată de România, fata asta este o investiție privată a familiei Halep. Sigur că România a contribuit cu o parte de educație, cu o parte din terenuri, cu niște oameni de treabă aflați în jurul ei. Sigur că nu cădem chiar așa în absurd să spunem bă, chiar n-are nicio treabă! Uite și mesajul ei : sigur, pe aici nu prea le avem noi cu sportul, nu prea ne dezvoltăm, nu suntem bine organizați, dar eu sper în continuare că poate copiii voștri vor face tenis, poate altă mama Halep, alt tata Halep vor avea doza asta de nebunie, pentru că este o doză de nebunie aici. Dl. Halep și-a dus copilul pe un drum unde reușește, la nivelul ăsta, doar unul dintre un milion, adică fata asta se putea accidenta, putea să nu fie la cel mai bun nivel vreodată, sigur, putea să trăiască decent din tenis, dar nu era musai să fie o campioană mondială. De-asta lucrurile țin de familie, tenisul în general e pe creații individuale, statul contribuie în general la sporturile de echipă, dar n-ai un sistem de selecție, n-ai un sistem de bază, nu l-ai ajutat nici pe Năstase când a avut ocazia să facă bazelele alea...”
Foto: Inquam Photos /Octav Ganea
„Interesant și momentul cu Ilie Năstase”, remarcă jurnalistul Cătălin Striblea. „Ilie e un geniu, dar el e tipul ceălălalt de geniu, el e excentric, după trei beri, a sărit la poliție...cineva a încercat un pic la început să-l huiduie și pe el, după care l-au aplaudat, pentru că Ilie e Ilie”, spune Cătălin Striblea.
„Gabriela Firea a fost huiduită pentru că nu avea ce să caute acolo. Ca politician, însă, dă dovadă de un stomac absolut admirabil. Eu nu cred că nu și-a închipuit așa ceva - dacă nu și-a închipuit, e o greșeală, pentru că știi cu ce te confrunți, deși să eviți un astfel de moment e foarte greu - dar asta trebuie să le fie învățătură de minte politicienilor. Nimeni nu zice ca dna. Firea să nu fi fost aici, dar trebuia să-l lase pe omul care coordona ceremonia să facă toate aceste lucruri, să rostească câteva cuvinte, după care să-i dea cheia orașului, să-i spună mulțumesc și bună seara și cred că s-ar fi terminat destul de ușor toată treaba asta”, crede Cătălin Striblea.
El spune că lumea a taxat cele două modele de dezvoltare din România. „Și asta a zis: măi, oameni buni, cum veniți voi aici cu tot ce reprezinți  - că n-a fost numai pentru doamna Firea, a fost și penru domnul Dragnea, și pentru domnul Orban, și pentru dl. Iohannis și pentru mulți, mulți alții care s-au perindat ani de zile în funcțiile alea. Firea a fost acum paratrăsnetul pentru toți. Lumea a zis: măi, doamnă, măi, ce cauți tu aici, lângă fata noastră, care e ca o lumină de curată? Pe aceeași scenă! Și mai și zici ceva! Nu că a rostit cuvinte, că de rostit cuvinte trebuie să le rostească, de-aia sunt politicieni acolo, dar ideea de a sosi împreună cu ea, fără a face un pas în spate pe mine aia m-a surprins. Las-o, domnule, să pășească prima, să pășească singură, las-o să vină cu taică-su, cu maică-sa, care-s autorii acestei performanțe, până la urmă!”, a încheiat Cătălin Striblea.
