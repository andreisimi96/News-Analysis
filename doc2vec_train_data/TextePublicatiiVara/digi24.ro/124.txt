Guvernul alege să răspundă cetăţenilor din Moldova cu hărţi făcute pe genunchi fără nicio valoare şi cu termene fanteziste care nu mai pot păcăli pe nimeni, afirmă Asociaţia Pro infrastructură într-un comunicat citat de Agerpres.
Foto: InquamPhotos/George Călin
„Recent, Guvernul a inclus pe o hartă frumos colorată sectorul dintre Târgu Neamţ şi Iași în cadrul proiectelor ce se doresc a fi realizate prin Parteneriat Public Privat (PPP), deşi toţi cei 311 km ai Autostrăzii A8 au deja finanţare europeană asigurată prin POIM, o soluţie mult mai ieftină şi mai uşor de accesat decât varianta PPP. Din păcate, PPP-ul nu reprezintă o soluţie magică pentru construcţia mai rapidă de autostrăzi. Şi în acest caz, studiile bine fundamentate sunt vitale şi este nevoie de o pregătire profesionistă a proiectelor pentru a evita blocajele în execuţia lucrărilor. Doar prin identificarea minuţioasă a riscurilor din teren partenerii privaţi (constructori, bănci, fonduri investiţii) pot fi atraşi într-un astfel de parteneriat! În caz contrar, vor participa doar companii dispuse să îşi asume riscuri imense, costurile fiind pe măsură. În plus, spre deosebire de proiectele finanţate din bani europeni, statul român trebuie să participe la investiţie cu un procent mult mai mare, iar autorităţile nu sunt în stare să finanţeze corespunzător proiectele pe fonduri comunitare”, precizează sursa citată.
Potrivit Asociaţiei Pro Infrastructură, licitaţiile pentru pregătirea (studiu de fezabilitate, proiect tehnic, autorizaţie de construire) celor patru proiecte (Ploieşti-Buzău, Buzău-Focşani, Focşani-Bacău şi Bacău-Paşcani) ale Autostrăzii A7 au fost lansate în 24 noiembrie 2016 iar în vara anului următor, în iulie şi august 2017, au fost deschise ofertele pe care, însă, compania de drumuri nu e-a evaluat nici până acum.
În cazul Centurii Bacău, contractul pentru proiectare şi execuţie a fost reziliat în aprilie 2017, însă abia în 16 decembrie 2017 a fost scos din nou la licitaţie, aflându-se acum tot în stadiul de evaluare a ofertelor, cu termen 30 mai 2018.
„În ţările din jurul nostru (Bulgaria, Ungaria, Serbia, Polonia) aceste etape se derulează în câteva săptămâni, nu luni sau ani întregi! Este evident că echipele de achiziţii şi comisiile de evaluare din CNAIR sunt incompetente, refuzând în mod inexplicabil asistenţa tehnică de la Comisia Europeană”, subliniază Asociaţia.
O reacție pe acest subiect a avut și Cătălin Drulă, deputat USR, membru în Comisia pentru Transporturi.
În ceea ce priveşte Autostrada A8, CNAIR a lansat în licitaţie revizuirea studiilor de fezabilitate realizate în 2010 pentru a le aduce la un nivel tehnic corespunzător şi pentru a obţine acordul de mediu. Însă două licitaţii au fost anulate (Ditrău-Târgu Neamţ şi Târgu Neamţ-Iaşi-Ungheni), iar singurul contract semnat (Târgu Mureş-Ditrău) practic nici nu a început, fiind suspendat de CNAIR (în două rânduri) şi apoi reziliat pe 19 ianuarie 2018, se arată în comunicat.
„Solicităm oficialilor din Compania Naţională de Administrare a Infrastructurii Rutiere să finalizeze cu atenţie evaluarea ofertelor pentru tronsoanele Autostrăzii A7 şi să re-lanseze urgent procedurile de actualizare a studiilor de fezabilitate pentru Autostrada A8!”, precizează Asociaţia Pro Infrastructură.
Guvernul a adoptat, joi, o hotărâre privind aprobarea primei liste a proiectelor strategice de investiţii ce urmează să fie implementate în parteneriat public-privat, respectiv autostrada Ploieşti - Comarnic - Braşov, autostrada Târgu Mureş - Târgu Neamţ - Iaşi - Ungheni, autostrada Bucureşti - Craiova - Lugoj, de la Craiova şi ramificaţie spre Calafat.
