Donald Trump şi-a afişat optimismul şi o anumită nerăbdare luni, cu o zi înaintea summitului său foarte aşteptat cu Kim Jong Un pe tema „denuclearizării” Coreei de Nord, relatează news.ro, care citează AFP.
Foto: Gulliver/Getty Images
Întreaga lume priveşte spre Singapore şi se întreabă acelaşi lucru: preşedintele american, în vârstă de 71 de ani, care a acceptat spre surprinderea generală să-l întâlnească pe moştenitorul dinastiei Kim, cu peste 30 de ani mai tânăr ca el, va reuşi, oare, acolo unde predecesorii săi au dat greş?
„Fericit să fiu la Singapore, entuziasm în atmosferă!”, a scris preşedintele statelor Unite, pe Twitter, în urma unui summit G7 în Canada ce a devenit un fiasco după ce s-a răzgândit spectaculos şi a provocat tensiuni puternice cu aliaţii istorici ai Statelor Unite
„Cred că se va desfăşura foarte bine”, a apreciat el mai târziu, cu ocazia unui mic dejun de lucru cu premierul din Singapore Lee Hsien Loong.
Un personaj central în cadrul negocierilor în curs, şeful diplomaţiei americane Mike Pompeo, care s-a întâlnit în două rânduri cu Kim Jong Un la Phenian, a evocat la rândul său întâlniri „substanţiale şi detaliate”, cu o zi înainte de summit, între delegaţiile celor două ţări inamice.
Întâlnirea celor doi lideri - absolut de neimaginat în urmă cu câteva luni, când erau angajaţi în invective ce alimentau cele mai rele temeri, este prevăzut marţi dimineaţa, într-un hotel de lux în acest oraş-stat asiatic.
Summitul, care-i oferă o vizibilitate internaţională liderului unui regim ulta-închis, ale cărui vizite în străinătate se pot număra pe degetele unei mâini, este considerat drept o concesie uriaşă din partea Statelor Unite.
„Sunt 25 de ani de când Coreea de Nord încearcă să obţină o întâlnire cu un preşedinte american în exerciţiu”, declară pentru AFP Boris Toucas, un cercetător-invitat la Center for Strategic and International Studies din Washington.
În joc sunt ambiţiile atomice ale Phenianului, vizat de sancţiuni internaţionale drastice - impuse de-a lungul anilor şi de crize - de către Consiliul de Securitate al ONU.
„Rămânem hotărâţi să ajungem la denuclearizarea completă, verificabilă şi ireversibilă a peninsulei coreene”, a subliniat Mike Pompeo, într-un mesaj postat pe Twitter.
Într-o dare de seamă cu privire la vizita celui mai puternic om de la Phenian, agenţia nord-coreeană KCNA a evocat sosirea unei ”noi ere”, confirmând că ”denuclearizarea”, dar şi ”un mecanism de menţinere a păcii permanent şi durabil în peninsula coreeană” se vor afla în centrul summitului.
Un oficial american de rang înalt vede în această formulare ”un mesaj optimist”.
Însă exigenţa americană se loveşte de ani de zile de rezistenţa încăpăţânată a nord-coreenilor.
În 1994, iar apoi în 2005, acorduri au fost încheiate, însă niciunul dintre ele nu a fost aplicat, în realitate, iar Coreea de Nord şi-a multiplicat din 2006 testele nucleare şi balistice, până la periculoasa escaladare de anul trecut.
Întâlnindu-se cu Kim, Trump mizează pe instinctul şi talentul sale autoproclamate de negociator fără percehe.
Însă, după ce administraţia sa a sugerat că va fi încheiat un acord istoric pe 12 iunie, ea a depus eforturi, în ultima perioadă, să scadă aşteptările, evocând începutul unui ”proces” fără precedent.
RAFALE DE TWEET-URI CU PRIVIRE LA G7
Protagoniştii sunt cu siguranţă noi, inclusiv preşedintele sud-coreean Moon Jae-in, foarte implicat în apropierea cu Nordul.
Însă ingredientele unui eventual acord sunt, în multe privinţe, aceleaşi ca în trecut - o ”denuclearizare” progresivă, în schimbul unei susţineri economice, garanţii de securitate pentru regimul izolat şi un tratat de pace care să pună capăt în mod oficial Războiului Coreei (1950-1953).
„Trump le-a oferit pur şi simplu aceste întâlniri nord-coreenilor, fără să obţină vreun progres”, deplânge expertul Jeffrey Lewis în Foreign Policy. „Pare evident de la început că Nordul nu intenţionează să-şi abandoneze arsenalul nuclear”.
În contextul în care omul de afaceri republican a dat asigurări că nu are nevoie să se pregătească cu adevărat în vederea acestui summit, echipa sa încearcă să lase impresia unui preşedinte concentrat şi studios.
Însă el şi-a consacrat salva de tweet-uri matinale tensiunilor puternice cu europenii şi Canada, după un G7 care s-a soldat cu un fiasco, pe fondul unui război comercial între Washington şi aliaţii săi.
