Parcul Carol are garduri rupte, monumente istorice degradate, ţestoase pe lac, alei ştirbe, panouri turistice defecte, raţe, lebede şi mizerie-n iarbă. Turiştii nu îl caută, pentru că nu-i popular în broşuri. Ascunde însă mai multă bogăţie culturală decât multe parcuri europene. De aceea, primăria Capitalei vrea să-l repună în valoare, în anul Centenarului, printr-un amplu proiect.
La zece metri de gardul rupt şi gunoaiele împrăştiate lângă tabloul electric deschis curioşilor e infochioşcul turistic. Defect. Poliţiştii locali admit că-i singurul din parc. N-au detalii. Dar anunţă problema mai departe.
Fântâna cea veche, celebra Fontana Cantacuzino, are o palmă de apă îmbâcsită la poale, o bandă din plastic înfăşurată împrejur şi un dud care-i murdăreşte aleea. E pe lista restaurărilor de Centenar, dar încă n-are meşteri.
Laura Maria Albani - director al Muzeului Naţional Tehnic "Prof. ing. Dimitrie Leonida": „Toată această zonă s-ar putea transforma. Ar trebui să fie o voinţă. O voinţă şi politică, şi administrativă. Parcul Carol nu este încă un punct de interes turistic”.
Şi raţe sunt pe lac. Şi lebede. Şi peşti. Dar şi barăci comerciale părăsite şi transformate-n... ghene.
La intrarea principală însă, în fosta piaţă Joffre, arteziana cu zodiac, e funcţională, dar sufocată de maşini.
Mozaicul lui Mac Constantinescu, care-i dă valoare-n peisaj, e complet, dar murdar. Viceprimarul oraşului, Tomniţa Florescu, anunţă că monumentul va fi repus în valoare, laolaltă cu parcul, muzeul tehnic, mausoleul, castelul şi uzina electrică. Iar peste zece ani, întregul perimetru va redeveni ce a fost odinioară: pol cultural.
Laura Maria Albani - director Muzeul Naţional Tehnic "Prof. ing. Dimitrie Leonida": „Erau cozi la intrare în acest parc. Toate ţările aveau câte un pavilion. Fiecare muzeu... Chiar şi noi am avut pavilionul Bucovina. În 1928 eram bine reprezentaţi. Ministerele de industrie, de energie... Toate aveau reprezentare”.
Potrivit proiectului Municipalităţii, Muzeul Naţional Tehnic Leonida va fi unit cu fostele Uzine Electrice Filaret, iar ulterior... transformat într-o platformă a ştiinţei şi tehnicii, după modelul parizian... Platforma La Villette.
Vor fi modificări şi la Mausoleu. Revenit în patrimoniul Primăriei Capitalei, va fi transformat în Pantheon al personalităţilor româneşti.
