Comentatorul de tenis Cristian Tudor Popescu a dat frâu liber emoțiilor la Digi24 și a mărturisit că nu-și poate stăpâni lacrimile, după calificarea Simonei Halep în finala de la Roland Garros, după un meci excepțional împotriva Garbinei Muguruza .
Formula 1: Marele Premiu al Canadei e în acest weekend pe Digi Sport
„Trebuie să vă mărturisesc că am lacrimi în ochi”, a recunoscut CTP, în intervenția telefonică de la Digi24, cu glasul sugrumat de emoție. „Indiferent de ce se va mai întâmpla pe aici, pe la Roland Garros, se va vorbi de acum de tenisul Simonei Halep. (...) Simona a arătat ca o legendă vie în activitate”, a spus comentatorul. Tot ce e bun în jocul ei a fost la maximum și tot e mai puțin bun a fost la minimum. Până acum, a fost o mare jucătoare, dar acum a avut o jucătoare de super-calibru și a fost mai bună decât o Muguruza foarte bună, a arătat Cristian Tudor Popescu.
Încă nu-mi vine să cred că a câștigat setul al doilea, mă pregăteam de setul 3, a mărturisit jurnalistul. E uimitor cum a făcut ceea ce m-am rugat la toți sfinții înainte de acest moment: să rămână pe jocul ei. Indiferent de scor, de moment, ea a jucat ls fel, a rămas lucidă, inteligentă și jucătoarea cu cea mai bună deplasare din teren. Indiferent ce face în finală, a fost primul ei meci ca legendă a tenisului, a conchis Cristian Tudor Popescu, din nou cu glasul gâtuit de lacrimi.
„Trebuie să vă mărturisesc că am lacrimi în ochi... deci...indiferent ce se mai întâmplă pe aici, pe la Roland Garros, în finală, de-acum înainte, în lume, se va vorbi de acum de tenisul Simonei Halep. A fost cea mai înaltă exprimare a tenisului Simonei de când o văd eu jucând, practicând acest sport. Adică: tot ce era bun, ce este bun în jocul Simonei a fost la maximum și tot ce este mai puțin bun a fost la minimum. A arătat acum... Simona a arătat ca o legendă a tenisului, vie, în activitate. Până acum, a fost o mare jucătoare, o jucătoare cu trei finale de Grand Slam, cu 15-16 turnee câștigate, cu atâtea și-atâtea rezultate excepționale, a fost o mare jucătoare. Începând de astăzi, de la acest meci, este o legendă, pentru că a avut în față o adeversară de super-calibru: Muguruza, extrem de puternică și a fost mai bună Simona decât foarte buna Muguruza, a reușit să o domine. Să știți că încă nu-mi vine să cred că a câștigat setul 2. Mă pregăteam pentru trei seturi, când am văzut că încep să-i intre loviturile lui Garbine, loviturile acelea sălbatice de atac ale spanioloaicei, mă pregăteam pentru setul 3. A fost uluitor cum Simona a făcut ceea ce m-am rugat la toți sfinții înainte de acest meci și anume să rămână pe jocul ei, indiferent ce joacă adversara, Muguruza, Simona a jucat la fel în acest meci. Dacă vom vedea meciul în reluare, vom constata că indiferent de scor, indiferent de moment - pentru că au fost și momente când Muguruza a luat controlul partidei, începuse să-i meargă jocul - Simona a jucat la fel și nu s-a pierdut, a rămas lucidă tot timpul, extrem de inteligentă și cu o deplasare în teren, probabil, ce probabil! sigur cea mai bună din circuitul feminin. Deci, încă o dată, indiferent ce va face în finală Simona - nu vreau să fac niciun fel de pronostic - acesta a fost primul ei meci ca legendă a tenisului”.
Urmăriți-i comentariul încărcat de emoție în materialul video de mai sus.
