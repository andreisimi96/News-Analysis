Oradea devine un oraş al istoriei reabilitate. Încă opt clădiri istorice, printre care Palatul Fuchsl - considerată prima clădire în stil Art Nouveau din municipiu, își vor recăpăta frumuseţea de odinioară. Aproape 12 milioane de lei au fost alocați pentru lucrările care se vor întinde până la sfâşitul anului 2019.
În Oradea există 86 de monumente istorice şi 300 de clădiri istorice a căror reabilitare a început acum șase ani.
Bianca Firezar, jurnalist Digi24 Oradea: "Palatul Fuchsl a fost construit între anii 1902 şi 1903 şi a fost declarată prima clădire în stil Art Nouveau din Oradea. Palatul de pe Strada Independenţei urmează să fie reabilitat cu aproape trei milioane de lei."
Ramona Novicov, critic de artă: "Palatul este special pentru că are o decoraţie unică în Oradea: viţă de vie, ciorchini de viţă de vie care umplu faţadele, care alunecă pe sub cornişă şi care se regăsesc pe spendida poartă de metal, una dintre ele. Sunt două porţi, dar una este deosebit de frumoasă."
În renovare va intra și clădirea care odinioară găzduia Hanul Arborele Verde. Aflată pe strada Vasile Alecsandri, recent transformată în zonă pietonală, construcția a fost modificată de mai multe ori de-a lungul timpului. Costurile pentru refacerea ei se ridică la aproape două milioane de lei.
Ramona Novicov, critic de artă: "A fost primul pilon, practic, cu o tradiţie de prestigiu din complexul Vulturul Negru. A fost ridicată la sfârşitul secolului al XVIII-lea, deci are o vechime considerabilă."
Pe lângã acestea, alte șase clãdiri din centrul Oradei, cinci aflate pe Strada Republicii şi alta pe strada Iosif Vulcan, vor intra în șantier în acest an. Vor fi reparate faţadele, streşinile, tâmplãriile exterioare, iar decoraţiunile vor fi refãcute sau reabilitate. Lucrãrile trebuie terminate în 12 luni, iar costurile totale se apropie de 12 milioane de lei, bani din bugetul local.
T: Costurile reabilitărilor:
1. Imobil situat pe str. Republicii nr.7 - 2 milioane de lei
2. Imobil situat pe str. Republicii nr. 15 - 1,6 milioane de lei
3. Imobil situat pe str. Republicii nr. 21 - 495 de mii de lei
4. Imobil situat pe str. Republicii nr. 14 - 1 milion de lei
5. Imobil situat pe str. Republicii nr. 17-19 - 895 de mii de lei
6. Imobil situat pe str. Iosif Vulcan nr. 14 - 892 de mii de lei
Oradea a început reabilitarea monumentelor şi clãdirilor istorice din anul 2012.
Reporter: Bianca Firezar
Operator: Constantin Gheorghiţă
