Oleg Vladimirovici Ivannikov. Un nume banal în alt context. Însă nu și în această conjunctură: mai mulți jurnaliști de investigație susțin că acesta este numele unui ofițer de rang înalt din GRU (agenția principală rusă de informații militare externe), care ar fi fost responsabil de trecerea de arme la granița ruso-ucraineană spre teritoriile separatiste din estul Ucrainei, în 2014, la momentul în care zborul MH17 a fost doborât de o rachetă despre care investigatorii susțin acum că ar aparține armatei ruse.
The Bellingcat, The Insider și McClatchy DC sunt cele trei surse de jurnalism de investigație care au realizat o anchetă amplă legată de tragedia aviatică petrecută pe 17 iulie 2014 deasupra Ucrainei, în urma căreia au murit toate cele 298 de persoane aflate la bordul avionului.
La acea dată, Oleg Ivannikov fusese însărcinat cu supravegherea convoaielor cu arme pentru rebelii pro-ruși care intrau la granița dintre Ucraina și Rusia.
The Bellingcat scrie că ofițerul GRU este unul dintre cele două personaje-cheie de pe lista de suspecți a poliției olandeze.
Pe baza dovezilor adunate, The Bellingcat și partenerii săi din anchetă cred – cu „un nivel ridicat de certitudine” – că Oleg Vladimirovici Ivannikov, născut pe 2 aprilie 1967, este „persoana de interes a cărei identitate a făcut obiectul” investigației realizate de Olanda.
CITIȚI ȘI:  Rusia, acuzată oficial de Olanda și Australia de doborârea zborului MH17
Ivannikov ar fi deținut, până în septembrie 2017, o funcție importantă în cadrul GRU. Tot cu un „nivel ridicat de certitudine”, The Bellingcat spune că ofițerul ar fi activat sub numele de cod Andrei Ivanovici Laptev în funcția de președinte al Consiliului de Securitate (2004-2006) și apoi în cea de așa-zis ministru al apărării în autoproclamata Republică a Osetiei de Sud (2006-2008), de pe teritoriul Georgiei.
La o zi după catastrofa aviatică de deasupra estului Ucrainei, aflat în stare de război, pe 18 iulie 2014, Serviciul de Securitate al Ucrainei (SBU) a dat publicității o serie de interceptări telefonice care ar fi avut legătură, potrivit agenților de securitate, cu prăbușirea zborului MH17.
CITIȚI ȘI:  Reacția lui Serghei Lavrov la acuzațiile în cazul zborului MH17
În una dintre conversații, datată pe 14 iulie 2014, apar drept protagoniști Oleg Bugrov, fost vice-ministru al apărării din autoproclamata Republică Populară Lugansk, și un individ pe nume Andrei Ivanovici, având pseudonimul Oreon, care ar fi fost cetățean rus și ofițer GRU, conforma informațiilor deținute de SBU. Altfel spus, Oleg Ivannikov.
În această conversație, subliniază The Bellingcat, Oreon s-ar fi lăudat că „ei” (separatiștii) ar fi intrat în posesia unui sistem de rachete Buk-Telar și că vor „începe să dărâme avioane cu el”, referindu-se cel mai probabil la avioanele de luptă ale Kievului.
Într-o declarație de pe 18 iulie 2014, SBU preciza că sistemul antiaerian Buk-Telar ar fi intrat pe teritoriul Ucrainei, transportat din Rusia, în noaptea de 16 spre 17 iulie.
