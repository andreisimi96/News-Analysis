E scandal la protestul taximetriștilor din Piața Constituției. Un șofer a fost îmbrâncit și scos din rândurile demonstranților.
Protestul are loc după ce Ministerul Dezvoltării a pus în dezbatere publică un proiect de ordonanță prin care se modifică legea transportului de persoane. Taximetriştii cer concurenţă loială şi, unii dintre ei, scoaterea în afara legii a aplicaţiilor Uber, Taxify, Star Taxi şi Clever Taxi.
S-au luat la bătaie cei care nu suțin proiectul de ordonanță cu cei care cer autorităților să grăbească procedura.
Sunt voci care afirmă că atunci când aplicațiile vor avea dispecer, așa cum prevede documentul, oamenilor le va fi mult mai greu să găsească taximetriști disponibili. În schimb, alții spun că aplicațiile cu dispecer i-ar scoate de pe piață pe așa-numiții „pirați”.
Noua lege va lărgi sensul dispeceratului de taxi. În vitor, pe lângă ceea ce se înțelege în prezent ca dispecerat, se vor introduce și aplicațiile web sau pe telefon dacă acestea au scopul preluării de comenzi de transport.
Dispeceratul taxi este definit ca ”activitate conexă transportului în regim de taxi, marfă sau bunuri, autorizată de autoritatea de autorizare, care permite preluarea comenzilor de transport prin intermediul telefonului, aplicației informatice mobile de taxi sau alte mijloace ce pot fi descărcate cu ajutorul internetului şi le transmite taximetristului prin staţia radio de emisie-recepţie, prin intermediul aplicației informatice mobile de taxi conectată la internet”.
Persoanele care efectuează servicii de transport fără autorizație pot fi sancționate, conform legii 265 din 2007, cu amendă cuprinsă între 25.000 lei și 50.000 lei.
