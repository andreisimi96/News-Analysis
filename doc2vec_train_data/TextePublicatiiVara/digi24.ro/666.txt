Europarlamentarul Monica Macovei, fost ministru al Justiției, este de părere că decizia CCR prin care i se cere președintelui Klaus Iohannis să o revoce din funcție pe șefa DNA, Laura Codruța Kovesi, riscă să creeze un dezechilibru între puterile statului, pentru că funcția președintelui este astfel golită de atribuții, care trec la Guvern. 
„Decizia CCR de astăzi înseamnă că:
1. Ministrul Justiției, un politician din partidul sau coaliția aflată la putere, va decide singur asupra carierei procurorilor șefi DNA, PG și DIICOT, subordonându-i politic. Președintele este scos din joc, a devenit o “ștampilă”. Deși a fost votat de peste 6 milioane de oameni, astăzi președintele a fost subordonat deciziei unui ministru numit politic de o coaliție care a primit cca. 3,6 milioane de voturi. Și CSM este, practic, eliminat din procedura de revocare a procurorilor șefi. De altfel, nici avizul consultativ al CSM nu a mai contat pentru ministrul Justiției. Coaliția toxică PSD-ALDE își urmează rapid drumul subordonării politice a procurorilor, distrugerii justiției și opririi luptei anticorupție, ca să scape de anchete, condamnări și confiscări.
2. Se creează un dezechilibru evident între puterile statului: au fost luate prerogative de la președinte și mutate la Guvern, prin ministrul Justiției.
Curtea Constituțională ar trebui să apere Constituția, echilibrul puterilor în stat și democrația. Vedem cum justiția ajunge în mâinile unui singur politician, ministrul Justiției, care, de când a preluat mandatul, este avocatul politicienilor cu dosare penale. Decizia de astăzi a CCR se alătură altor decizii controversate din ultima vreme, iar opinia publică vede.”, a transmis Monica Macovei. 
