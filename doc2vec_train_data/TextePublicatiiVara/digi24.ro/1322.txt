Elevii claselor primare din Sectorul 5 al Capitalei vor purta ceasuri cu buton de... panică. Le face cadou primăria, de la toamnă încolo. Mii de părinţi şi-au dat deja acordul, câteva sute s-au împotrivit. Deocamdată, primăria refuză să spună câte ceasuri va cumpăra, cum va funcţiona sistemul şi ce se va întâmpla dacă un copil curios îşi va desface ceasul ca să vadă... ce se ascunde în el. Psihologii atrag atenţia că un copil care capătă încredere în aceste brăţări - paznic riscă să devină un adolescent fricos.
Oamenii care locuiesc în Sectorul 5 se plâng că îşi duc copiii în şcoli care sunt un pericol pentru cei mici. Nu au autorizaţie de la pompieri, nu au pază şi multe dintre ele stau să cadă. Surpriză însă, au aflat că elevii până în 10 ani vor avea ceasuri cu buton de panică.
Eugen Ilea, vicepreşedinte al Federaţiei Părinţilor din România: „Nu ştiu dacă legislaţia prevede achiziţionarea acestor dispozitive, dacă sunt conforme cerinţelor Uniunii Europene. Rămâne de văzut”.
Funcţionar la Primăria Sectorului 5: „Pentru siguranţa copiilor sunt. Pentru siguranţă. Dacă au o problemă, apasă, ia legătura cu părintele. Părintele decide dacă anunţă mai departe poliţia.
Părinte: Păi şi asta înseamnă că trebuie să avem şi noi ( părinţii - n.r) ceva? Sau cum să ia legătura?
Funcţionar la Primăria Sectorului 5: Nu ştiu. Prin telefon. Sunt conectate prin GPS. E un abonament de doi ani. Nu-l plătiţi dvs. Se plăteşte din partea noastră.”
Mihaela Săhlean – psiholog: „În momentul în care unui copil i se explică ce poate să facă cu această brăţară, cu acest buton, dacă acel copil îşi uită brăţara acasă va intra într-o panică şi mai mare. Că nu are cum să ia legătura, poate, cu părinţii lui.”
Părinţii au fost deja înştiinţaţi de învăţători şi trebuie să-şi dea acordul.
Părinte: „N-am fost de acord, să ştiţi! Am şi semnat că nu sunt de acord. Are probleme cu un băieţel în clasă. Şi vă spun cinstit că de câte ori se ciondănesc nu mi-ar conveni să apeleze tot timpul pe ceasul acela. Ar fi inutil. Şi atunci alarmele ar fi false.”
„Într-un fel este foarte bine, că ai cum să ştii despre copil ceea ce face, ce se întâmplă. Posibil în viitorul an, în toamnă, să primim şi acele ceasuri care sunt gratuite”, spune un alt părinte.
Părinţii se tem însă că mulţi elevi vor demonta ceasurile de curiozitate.
Eugen Ilea, vicepreşedintele Federaţiei Părinţilor din România: „Acel dispozitiv ori va fi accesat, ori va fi distrus. Şi atunci, dispeceratul... Am înţeles că dispeceratul va fi la Poliţia Locală, va intra în panică şi vor lua măsurile necesare. Presupun că va veni o patrulă în şcoala respectivă, vor vedea despre ce este vorba.”
Primăria nu a anunţat câte ceasuri a cumpărat şi nici cât au costat. De asemenea, nu e clar ce se va întâmpla dacă poliţiştii locali vor primi sute de alarme în acelaşi timp.
