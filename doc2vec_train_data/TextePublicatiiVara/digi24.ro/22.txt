Administraţia Naţională de Meteorologie (ANM) a emis, sâmbătă, noi avertizări nowcasting Cod portocaliu și galben de furtună, valabile în următoarele ore în mai multe județe.
Actualizare 15:20 - Meteorologii au emis, sâmbătă, noi atenţionări nowcasting Cod galben de furtună, valabile în localităţi din opt judeţe din Oltenia şi Transilvania.
Conform Administraţiei Naţionale de Meteorologie (ANM), până la ora 16:00, în localităţi din judeţele Bihor, Hunedoara, Arad şi Bistriţa-Năsăud, inclusiv în zonele de munte, se vor semnala frecvente descărcări electrice, averse care vor cumula local 25 - 30 l/mp, grindină de dimensiuni mici şi intensificări de scurtă durată ale vântului.
De asemenea, tot până la ora 16:00, vor fi fenomene similare în localităţi din judeţele Vâlcea, Olt, Gorj şi Dolj, potrivit Agerpres.
Potrivit meteorologilor, până la ora 15:00, în localităţile Bratca şi Bulz din judeţul Bihor se vor semnala averse care vor cumula 35-40 l/mp, frecvente descărcări electrice, grindină şi intensificări de scurtă durată ale vântului.
De asemenea, până la ora 14:30, se află sub atenţionare similară şi localităţile Poieni, Negreni, Săcuieu şi Ciucea din judeţul Cluj, unde vor fi ploi cu caracter de aversă care vor cumula 35 -40 l/mp, frecvente descărcări electrice, grindină de dimensiuni medii, intensificări de scurtă durată ale vântului.
De asemenea, sâmbătă după-amiază vor fi în vigoare și mai multe atenționări nowcasting pentru județele: Alba, Mehedinți, Vâlcea, Gorj, Hunedoara, Bihor, Arad, Caraş-Severin, Sălaj, Mureș, Maramureș.
Se vor semnala frecvente descărcări electrice, grindină de mici dimensiuni, averse care vor cumula 20-25 l/mp și intensificări de scurtă durată ale vântului.
Avertizările de fenomene periculoase imediate (nowcasting) se emit pentru o perioadă de maximum şase ore, menţionează ANM.
