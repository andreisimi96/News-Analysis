Un liceu din judeţul Vaslui a devenit un exemplu în întreaga ţară. Școala produce, în regie proprie, energie electrică.Totul a fost posibil după ce cinci elevi au câștigat, în 2014, o sută de mii de dolari la un concurs de mediu, organizat în Emiratele Arabe. Dacă panourile voltaice și lămpile cu led au fost montate în mai puțin de un an, lupta cu birocraţia românească a durat de trei ori mai mult.
Colegiul „Gheorghe Roșca Codreanu" din Bârlad este de-acum o şcoală verde. Produce energie electrică cu ajutorul unor panouri fotovoltaice, iar lumina din sălile de clasă și holuri este dată de peste 250 de lămpi cu led.
„În 2015 am reușit să instalăm panourile solare și de atunci am început lupta cu birocrația românească. S-a încheiat prima etapă a luptei pentru că s-a făcut conectarea în 21 mai 2018. Suntem autonomi din punct de vedere energetic”, spune Nicoleta Croitoru, profesor coordonator.
40 de panouri fotovoltaice au fost montate pe două clădiri. Aceastea produc suficientă energie electrică pentru întreaga școală și aduc și o economie lunară între 2000 și 3.500 de lei, în funcție de anotimp.
„Anual era o cheltuială de 32 de mii, suma pe care, probabil, eu știu, începând cu luna mai 2018, va fi orientată spre alte nevoi ale liceului”, spune Dumitru Boroș, primarul municipiului Bârlad.
Patru elevi și o absolventă a Colegiului, alături de profesorul coordonator, au fost cei care au transformat unitatea de învățământ într-o școală prietenoasă cu mediul înconjurător.
„ A fost o oportunitate pentru noi. Ne bucurăm să aflăm că proiectul la care am lucrat s-a concretizat, liceul devenind independent din punct de vedere energetic”, spune Mihaela Iftimie, absolventă a colegiului, care a lucrat la proiect.
Conducerea unitații de învățământ vrea acum să dezvolte proiectul elevilor.
„În viitor ne-am dori ca surplusul de energie să putem, totuși, să îl vindem unor firme de distribuție astfel încât și să facem bani pentru acest liceu”, spune Daniela Jidca Horoița, directorul Colegiului „Gh. Roșca Codreanu" din Bârlad.
Investiţia totală se ridică la aproximativ 100 de mii de dolari. Banii reprezintă chiar premiul câştigat de cei 5 elevi ai colegiului la un concurs de mediu desfăşurat în 2014, în Emiratele Arabe.
