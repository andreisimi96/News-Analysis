Pagina de Facebook a Gabrielei Firea a fost reactivată din nou, joi după-amiaza. Pagina era închisă de marți seara, la fel și cea a Primăriei Municipiului București.
Prima postare detaliază ultimele programe demarate de Primăria București și este însoțită de 17 imagini. Opțiunea „embed” de pe pagina oficială a Gabrielei Firea a fost dezactivată.
Mesajul de la care a pornit scandalul ce a dus la dezactivarea paginii de Facebook a primarului Capitalei nu se mai regăsește pe pagină.
Pagina de Facebook a Gabrielei Firea a devenit inactivă pentru prima dată luni seara, după ce aceasta a fost huiduită pe National Arena , la ceremonia organizată în onoarea Simonei Halep.
Imediat după, Firea a postat următorul mesaj:
„Nicio faptă bună nu rămâne nepedepsită, spune o vorbă veche din popor! În mai puţin de 24 de ore, Primăria Capitalei a organizat un eveniment de ţinută, pe Arenă Naţională, în cadrul căruia marea noastră campioana Simona Halep să poată prezenta fanilor trofeul. A fost o mobilizare uriaşă! S-a lucrat frenetic minut de minut.  
De dimineaţă, însă, aparatul sorosist de propagandă, prin organele sale tributare de presă, a demarat acţiunea : compromiterea evenimentului. Cu tot felul de ştiri false şi comentarii răutăcioase. Nu a contat că umbresc momentul unic pentru Simona Halep. Nu a contat că, seara, martori au fost şi copii, la un festival al urii şi dezbinării. Când am declarat-o Cetăţean de onoare al Municipiului Bucureşti, mulţi au strâmbat din nas. Şi au comentat negativ. Acum, dacă nu o primeam aşa cum merită, ar fi spus că sunt aroganta şi că nu îmi fac datoria de primar general. În toate capitalele civilizate ale lumii, marii campioni sunt întâmpinaţi cu entuziasm de cetăţeni şi sunt recompensaţi prin intermediul autorităţilor de la acel moment : ministru, primar, preşedinte de federaţie etc. Nu există o altă cale civilizată prin care să ne arătăm respectul faţă de valorile noastre. Repet, dacă nu organizăm nimic şi nu ofeream Cheia Oraşului într-un cadru festiv, aveam să fiu certata că sunt nepăsătoare. Dacă mi-am făcut datoria de roman şi primar, nici aşa nu a fost bine... pentru unii. Echipe de cetăţeni cu venin au venit bine organizate, plasate strategic printre oameni decenţi, care au venit la un eveniment memorabil pentru Simona Halep.  
De dragul ei şi din respect pentru performanta sa uriaşă, puteau lăsa o jumătate de oră ură la poarta Arenei Naţionale. Acolo este despre sport, respect, valori, performanţă. Nu despre câţi bani primim de la ONG-uri dubioase, pentru a transforma Bucureştiul într-un oraş sub asediu. Slavă Domnului că cei mai mulţi sunt oameni civilizaţi, democraţi, cu respectul fiecăruia de a avea dreptul să nu fie de acord cu celălalt. În rest, şi mâine este o zi! Şi mâine e o zi de muncă! Şi mâine ne vom bucura că apare soarele, că suntem sănătoşi, că putem avea credinţă şi că putem ierta. Ai câştigat, continuă! Ai pierdut, continuă!”.
Imediat după postare, internauţii au criticat dur prin mii de comentarii mesajul acesteia, unii folosind cuvinte jignitoare la adresa edilului, astfel că pagina de Facebook a fost închisă luni seară şi redeschisă marţi după-amiază , însă a fost închisă şi redeschisă de încă două ori, după ce internauţii au lăsat mii de comentarii critice la ultima postare, care, de altfel, a fost şi ea ştearsă şi repostată de două ori. Într-un final aceasta a devenit inactivă și așa a rămas până azi.
Acelaşi mesaj al Gabrielei Firea a fost postat luni seară şi pe pagina sa de Twitter, unde a primit la fel de multe critici. Mesajul se află în continuare postat pe această reţea de socializare.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Se poate observa că toate mesajele negative la adresa primarului Gabriela Firea de pe Facebook sunt șterse în timp real. De altfel, utilizatorii noștri de Facebook semnalează și ei același lucru.
La trei zile de la scandalul inițial, supărarea oamenilor nu s-a domolit. Mulți îi cer edilului demisia.
Scandalul mediatic imens care s-a iscat în jurul acestor postări a dus la concedierea de către Liviu Dragnea a lui  George Harabagiu, presupusul autor al postărilor denigratoare despre Simona Halep .
