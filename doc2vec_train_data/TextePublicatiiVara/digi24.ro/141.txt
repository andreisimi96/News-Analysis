Senatorul PNL Florin Cîţu a publicat un document atribuit Comisiei Europene, în care se arată că Guvernul ar fi informat Comisia Europeană încă de la începutul lunii aprilie despre intenţia de desfiinţare a Pilonului II de pensii. Ulterior, CE a precizat că subiectul a fost discutat în termeni generali, iar MFE a susținut că „Guvernul nu suspendă și nu intenționează suspendarea Pilonului 2 de pensii”.
Actualizare: CE nu a primit notificare de la Guvern despre pilonul II
Comisia Europeană nu a primit nicio notificare de la Guvernul României în ceea ce priveşte modificările la pilonul II de pensii. Acest subiect a fost discutat în termeni generali, se arată într-un comunicat de presă al instituţiei europene.
Într-un raport recent, reprezentanţii Comisiei Europene arătau, citând declaraţiile publice, că Guvernul ia în considerare să facă opţionale transferurile către Pilonul II de pensii, iar o decizie în acest sens va fi luată până la sfârşitul lunii iunie 2018, după consultări cu toate părţile implicate. O astfel de măsură va duce la scăderea deficitului fiscal, însă doar pe termen scurt.
Reacția Ministerului de Finanțe: „Raportul DG ECFIN, în urma misiunii de evaluare de la începutul lunii aprilie, prezintă doar punctul de vedere al oficialilor europeni asupra discuțiilor de pe agendă. În acest sens, afirmația "Guvernul are în vedere o inversare a reformei sistemului de pensii din 2008, care a introdus Pilonul 2 de pensii" este o apreciere subiectivă. Oficialii români vor prezenta, în perioada următoare, rezultatul evaluării pilonului 2 de pensii administrate privat. Subliniem faptul că Guvernul nu suspendă și nu intenționează suspendarea Pilonului 2 de pensii, acest subiect nefiind discutat în cadrul întâlnirilor cu oficialii europeni. ”
„Guvernul, PSD, minstrul finanțelor publice MINT! În perioada 10-11 aprilie au fost discuții cu reprezentanții CE despre faptul că România ignoră creșterea alarmantă a deficitului structural. În contextul acestor discuții, guvernul României a informat CE de planurile sale de suspendare a contribuției pentru pilonul II de pensii și că va face această contribuție “faculativă”.  După cum vedeți în text, există mai multe riscuri inclusiv pierderea beneficiilor de pe urma aplicării clauzei pentru reforme sistemice care permite devieri de la țintă de deficit”, avertizează Florin Cîțu.
„Dacă până și CE știe de ce face PSD acest circ? Ce ascunde? PSD are nevoie de timp ca să vină cu strategia de comunicare. Deja au planurile de suspendare a contribuției pentru pilonul II iar acum se gândesc cum se ni le bage pe gât și să facem cât mai puțin scandal. Nu trebuie lăsați! PSD-iștii mint doar pentru a mai câștiga timp”, mai spune senatorul PNL.
Astfel, conform documentului citat de Florin Cîţu, Guvernul ar face rost de peste 7 miliarde de lei anual, aproximativ 1,5 miliarde de euro, bani care ar ajuta Executivul să acopere deficitul bugetar.
În documentul citat se afirmă că această măsură ar fi benefică pe termen scurt, în timp ce pe termen mediu şi lung un asemenea transfer ar pune şi mai mare presiune pe sistemul public de pensii.
În documentul citat de Florin Cîţu se afirmă că Guvernul ar urma să ia o decizie în privinţa Pilonului II de pensii până la finalul lunii iunie.
Citiți și Pilonul II de pensii. Suma virată de stat, la cel mai mic nivel din ultimele 13 luni
Miercuri, Viorica Dăncilă a declarat, ca răspuns la afirmațiile făcute de președintele Klaus Iohannis, că Guvernul are bani de salarii și pensii. Premierul vorbit în acest context și de Pilonul II de pensii: „Uitați de el”.
„Uitați de Pilonul II, a fost o propunere a Comisie Naționale de Prognoză neagreată de Guvern. Nu pot să vorbesc despre ceva neagreat, nici nu m-am uitat pe propunere”, a spus Dăncilă.
Cu o zi înainte, preşedintele Klaus Iohannis le-a cerut Guvernului și PSD să răspundă la două întrebări legate de Pilonul II de pensii: „1. Ce aveți de gând cu pilonul II de pensii? Clar, răspicat, cu argumente. 2. Mai aveți bani pentru pensii și salarii până la sfârșitul anului?”
„Până și cei de la PSD se contrazic între ei: ba se suspendă, ba nu, ba există un proiect, ba nu. O harababură totală. Lumea își pune întrebarea: de ce s-a creat această incertitudine din partea PSD? Ce urmăresc? Oare nu s-au înțeles între ei?”, a mai spus șeful statului. 
