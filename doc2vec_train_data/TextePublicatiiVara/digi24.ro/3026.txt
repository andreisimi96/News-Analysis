Poliţiştii au început să stea pe Facebook tot mai des, dar în interes de serviciu. Reţeaua de socializare devine un ajutor pentru ei: numărul anchetelor a crescut cu 10 procente de la începutul anului, de când agenţii caută filmări cu bătăi sau furturi. În astfel de cazuri, nu mai aşteaptă plângere oficială de la victimă şi deschid un dosar penal.
O adolescentă de la Tulcea, snopită în bătaie pe stradă de patru femei, şi-a găsit dreptatea după ce un martor a filmat agresiunea şi a postat imaginile pe reţeaua de socializare. Cu ajutorul imaginilor, poliţiştii le-au găsit pe bătăuşe. Aşa se face că răufăcătorii trebuie să se teamă acum şi de agentul Facebook.
Dumitru Coarnă, preşedintele sindicatului poliţiştilor: „Un poliţist care se respectă folosește Facebook-ul, folosește informațiile pe care le extrage de acolo. Verifică anumite informații pentru a ajunge la soluționarea unor cauze penale”.
Inclusiv la Bucureşti poliţiştii se folosesc de filmările făcute de martorii unor infracţiuni.
Dumitru Coarnă: „Amenințare, loviri sau alte violențe, vătămare corporală din culpă, furtul, înșelăciunile simple”.
Mirela Drugă, purtătorul de cuvânt al Poliţiei Capitalei: „Avem cazuri în care ne-am sesizat din oficiu în urma unor postări pe diverse rețele de socializare în urma expunerii unor situații prezentate când cetățenii aiu fost victime ale infracțiunilor”.
O decizie a curţii supreme a stabilit acum doi ani că pagina de Facebook a unui utilizator reprezintă spaţiu public, nu privat, în consecinţă informaţiile de acolo pot fi folosite de oricine.
FOTO: Getty Images
