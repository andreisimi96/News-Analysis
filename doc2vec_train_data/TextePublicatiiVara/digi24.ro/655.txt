Femeia de serviciu luată ostatică la Liege, de către un bărbat care a ucis 2 polițiști și un civil, l-a convins pe acesta să cruțe viața elevilor din liceul în care acesta intrase înarmat, scrie The Telegraph .
Femeia a dat dovadă de foarte multă stăpânire de sine, atunci când Benjamin Herman, în vârstă de 31 de ani, a intrat în liceu și a amenințat-o cu pistoalele sustrase de la polițiștii pe care îi omorâse.
Femeia, pe nume Darifa, în vârstă de 47 de ani i-a spus atacatorului că și ea este de religie musulmană și că nu ar trebui să se afle în curtea liceului, deoarece sunt mulți copii nevinovați acolo.
Bărbatul i-ar fi răspuns doar „Ai dreptate”, apoi a eliberat-o și s-a întors spre ieșirea liceului, de unde a deschis iar focul asupra forțelor de ordine, strigând „Allah Akbar”.
Femeia a declarat pentru RTBF că închisese porțile școlii, înainte să apară atacatorul, care a reușit totuși să intre în liceu. „O să îți pun două întrebări”, i-a spus acesta, apoi a vrut să știe dacă femeia este musulmană și dacă respectă Ramadanul.
„S-a uitat la mine și m-a întrebat: ești musulmancă? Am zis da. Și ții Ramadanul? Am răspuns iar că da. Apoi mi-a zis: uită-te la mine, nu o să îți fac niciun rău. Să nu mai plângi! Dacă vrei să plângi, fă-o pentru frații noștri palestinieni. I-am spus că plâng în fiecare zi când văd la televizor. Mi-a spus că e belgian convertit la islamism. A zis apoi de trei ori Allah Akbar”, a povestit femeia. 
