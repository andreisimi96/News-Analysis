În timp ce România rămâne codaşa Europei la absorbţia fondurilor destinate infrastructurii, Ungaria a obţinut de la Bruxelles finanţare pentru o autostradă. Este vorba despre ultimul tronson al şoselei M4, cel care va ajunge la punctul de trecere a frontierei de la Borş.
Potrivit presei maghiare, ţara vecină va putea folosi fonduri europene în valoare de 265 de milioane de euro pentru a construi ultimul tronson al autostrăzii M4.
Uniunea Europeană va finanţa tronsonul între Berettyoujfalu şi Nagykereki, ultimul care nu a fost terminat încă între Budapesta şi vama Borş.
De cealaltă parte a graniţei, sectorul din Bihor al Autostrăzii Transilvania, care ar trebui să se conecteze la M4, bate pasul pe loc de mai mult de un an şi jumătate, de când contractul cu o asociere de firme din Spania a fost reziliat.
De altfel, din cei 600 de kilometri ai autostrăzii A3, între Borş şi Bucureşti, sunt deschişi circulaţiei mai puţin de o sută.
Redactor: Bogdan Băcilă
