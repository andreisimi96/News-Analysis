Nemții de la Bayern Munchen sunt cu ochii pe un portar cu origini bihorene, care a evoluat în campionatele din Spania și Germania.
„Îmi place, normal, Bayern ca stil de joc, cu pase. Echipă mai tehnică, cum a fost şi Guardiola antrenor, este antrenorul meu preferat, a fost şi la echipa mea preferată, FC Barcelona, şi a luat stilul de joc la Bayern şi îmi place", spune Denis Lungu-Bocean, portarul echipei TUS Traunreut.
Fotbalistul s-a născut în Spania, unde au emigrat părinții lui, și a făcut primii paşi în fotbal la Villareal.
„Am început cu tata, mă jucam cu el pe plajă, acolo, în Spania. Jucam pase şi am început să sar după mingi, şi m-am dus la club acolo, unde am stat în oraş, şi m-am făcut portar. Mi-a plăcut mai mult decât să alerg, să dau goluri", spune Denis.
După ce familia s-a mutat în Germania, tânărul a fost legitimat la o echipă dintr-un oraș de lângă Munchen. Atunci a fost convocat pentru prima dată în naționala de juniori a României.
„La sfârşitul lui februarie, începutul lui martie, a fost o selecţie în Turcia. M-au chemat, au fost două meciuri cu Turcia şi acolo am debutat: o repriză în al doilea meci. Acum două, trei săptămâni am fost la U16 la un turneu în Georgia", povesteşte jucătorul.
Antrenat de fostul portar austriac Hans Peter Berger, Denis Lungu-Bocean mai este dorit și de ex-campioana europeană la juniori, Red Bull Salzburg.
Aflat în țară, în vacanță, el se pregătește alături de antrenorul cu portarii al FCSB, Marius Popa.
Reporter: Nicolae Mihalcea
