Mihaela Buzărnescu, locul 30 WTA, s-a calificat în sferturile de finală ale turneului de la Nottingham, după ce a învins-o, miercuri, cu 6-3, 5-7, 6-3, pe americanca Irina Falconi, locul 152 WTA, venită din calificări.
Tenis, WTA: Turneul de la 's-Hertogenbosch e în direct la Digi Sport 2, în perioada 11-17 iunie
Buzărnescu, a cincea favorită, a avut ceva emoţii în decisiv, când, după ce a condus cu 5-0, a pierdut trei ghemuri al rând şi a ratat trei mingi de meci, înainte de a pune capăt partidei, cu 6-3, după două ore şi şase minute de joc.
În faza următoare, ea va evolua cu japoneza Naomi Osaka, locul 18 WTA şi cap de serie numărul 3, sau cu Denisa Allertova din Cehia, locul 101 WTA.
Calificarea în sferturi este recompensată la turneul de categorie WTA International de la Nottingham cu 6.175 de dolari şi cu 60 de puncte WTA.
Tot miercuri, perechea Mihaela Buzărnescu/Heather Watson (România/Marea Britanie) s-a calificat în sferturile de finală ale turneului WTA International de la Nottingham.
Buzărnescu şi Watson au învins, miercuri, cu scorul de 1-6, 6-2, 10-4, cuplul Liudmila Kicenok/Alla Kudriavţeva (Ucraina/Rusia), cap de serie numărul 1.
În faza următoare, învingătoarele vor evolua cu perechea Priscilla Hon/Dalila Jakupovici (Australia/Slovacia).
Calificarea în sferturi este recompensată cu un premiu total de 1.820 de dolari şi cu câte 60 de puncte WTA.
