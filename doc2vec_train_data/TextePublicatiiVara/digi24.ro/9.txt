Spectacol pe două roţi în Capitală. Peste 1.000 de motociclişti şi biciclişti au pornit într-un marş prin centrul Bucureştiului pentru a sărbători deschiderea sezonului pe două roţi, dar şi pentru a le transmite şoferilor să le acorde mai multă atenţie în trafic.
Peste 1.000 de motociclişti au defilat prin centrul Bucureştiului, au cântat la semafor şi au sărbătorit împreună deschiderea sezonului pe 2 roţi.
„Să fii motociclist înseamnă tot: înseamnă libertate, înseamnă pasiune, înseamnă adrenalină, înseamnă spirit liber. Iar să fii free riders e un cumul. Free Riders înseamnă viață”, explică un participant.
Parada „Iubim două roţi” a avut un traseu bine stabilit: motocicliştii au plecat de la Gara Băneasa şi au traversat bulevardul Kiseleff şi Calea Victoriei, cu destinaţia finală Şoseaua Grozăveşti.
Ca la fiecare marş, motocicliştii au profitat de ocazie să le transmită şi şoferilor un mesaj. Cu atât mai mult cu cât anul trecut, de exemplu, peste 500 de motociclişti au fost victimele unor accident grave.
„Să se uite în retrovizoare! Oamenii stau pe telefoane, nu sunt atenţi. Dar avem noi grijă să îi ferim pe ei”, spune o tânără motociclistă.
„Totul este să nu ne surprindem. Să nu accelerăm agresiv, să nu facem lucruri prin care să îi încurcăm pe ceilalţi participanţi la trafic”, explică Mihai, unul dintre organizatorii acțiunii „ Iubim2Roți ” 2018, care a ajuns deja la a șasea ediție.
Parada a adunat motociclişti şi motociclete de toate vârstele.
- Este o motocicletă veche, rusească, din al Doilea Război Mondial.
- Şi aţi mai lucrat puțin la ea, mă gândesc?
- A, daaaa, lucrez o săptămână şi mă plimb o zi!
„Iubim două roţi" înseamnă nu doar motociclete, aşa că şi câteva zeci de biciclişti s-au alăturat paradei.
- De ce iubiţi două roţi?
- Pentru că e mai palpitant decât pe 4. Pentru că înseamnă aer liber, o plăcere de a face mişcare, mai ales că suntem cam sedentari, spune o biciclistă.
- Mă menţin sănătos şi în formă. Mi-am făcut mulţi prieteni şi am reuşit să văd multe locuri din România. E şi palpitant în trafic, uneori, mărturisește un cetățean străin.
