Citiți și:  Presa internațională descoperă noua senzație a tenisului: „doctor” Mihaela Buzărnescu
ACTUALIZARE. „Se poate spune că, odată cu această victorie, Buzărnescu intră în tenisul mare. După atâția ani în care a jucat pe terenuri de zgură unde ciugulesc vrăbiile iarba pe margini, iat-o împlinindu-și visul din copilărie de a juca pe tabloul principal la Roland Garros și ajunge în turul 4 pentru prima dată”, a comentat la Digi24 jurnalistul Cristian Tudor Popescu .
Nu a fost o zi slabă a foarte valoroasei Svitolina, jucătoare aflată în formă și pe zgură, (...) dar a jucat Mihaela mai bine decât Svitolina. Meciul a fost de un foarte ridicat nivel tehnic, fizic, iar Mihaela a reușit să conducă ostilitățile, un lucru foarte important pentru viitor. A impus un ritm sufocant în schimburi, astfel încât a dus-o pe Svitolina în starea de a ţipa cam ca Sharapova”, a observat CTP.
ACTUALIZARE. „Nu pot să cred că se întâmplă asta! Mă bucur de fiecare moment petrecut aici, la Paris. Turul următor, cu Keys”, a scris Buzărnescu pe Facebook, într-o primă reacție după victoria ei neașteptată, dar meritată împotriva Elinei Svitolina.
În faza următoare, Buzărnescu, 30 de ani, va evolua pentru prima dată cu americanca Madison Keys, locul 13 WTA şi cap de serie numărul 13. Partida este programată să aibă loc duminică.
Într-un alt mesaj, postat de data aceasta pe Twitter, Buzărnescu se amuză pe seama faptului că presa internaţională întâmpină dificultăţi în privinţa numelui său.
„Încă nu îmi pot spune numele pe litere, dar eu sunt în a doua săptămână la Roland Garros”, a scris Buzărnescu, ataşând o postare a Tennis Channel, care se notează că „Buzarnesco” a eliminat-o pe favorita 4, Elina Svitolina.
Buzărnescu a fost inclusă de site-ul rolandgarros.com în materialul de vineri “1 zi, 10 cifre”:  „30. Niciodată nu este prea târziu pentru a ieşi în evidenţă. Este vorba de vârsta Mihaelei Buzărnescu, românca de pe locul 31 mondial care a surprins-o pe Elina Svitolina (4 WTA) şi care în acest an este... la primul său Roland Garros. Şi încă un lucru: ea s-a amuzat pe Twitter de faptul că nu mai ştie de câte ori jurnaliştii i-au greşit numele în această săptămână”, notează site-ul oficial al French Open, citat de News.ro.
„Mă bucur că reușesc să-i surprind pe cei care mă privesc la meciuri și sper să fie și de acum încolo la fel  și să mă susțină și la rele, și la bune”, a declarat Mihaela în exclusivitate pentru Digi Sport.
Nici Mihaelei Buzărnescu nu-i vine însă a crede că-și trăiește visul. Întrebată cum ar fi reacționat dacă în urmă cu doi ani cineva i-ar fi spus că o va elimina pe favorita 4 de la Roland Garros, Mihaela a spus: „Nu credeam, făceam mișto, ceva de genul glumești, eu nu pot juca de dureri la genunchi și nu știu dacă o să mai reușesc să joc vreodată tenis. Acum realizez că așa a fost, tot răul spre bine”, a mărturisit românca.
Mihaela Buzărnescu, locul 33 WTA şi cap de serie numărul 31, s-a calificat în optimile de finală ale turneului de la Roland Garros, după ce a eliminat-o, vineri, pe ucraineanca Elina Svitolina, locul 4 WTA şi cap de serie numărul 4, una dintre favoritele la câştigarea trofeului, cu scorul de 6-3, 7-5.  LIVE TEXT despre desfășurarea partidei găsiți aici.
Cum a decurs partida
Exceptând-o pe Simona Halep, Mihaela Buzărnescu a făcut cel mai bun meci al unei românce în ultimii ani, partida carierei pentru ea. Buzărnescu a întâlnit o adversară în formă, văzută cu cele mai mari şanse la câştigarea trofeului, pe care a dominat-o într-un stil de mare campioană. Buzărnescu a evoluat cu dezinvoltură, cu responsabilitate, aşa cum fac cele mai bune sportive, căutând mereu lovitura câştigătoare (31-11 pentru ea), fără să aştepte ca adversara să greşească (38-29, tot pentru jucătoarea română).
Chiar dacă Svitolina, triumfătoare la Roma, după o finală clar câştigată în faţa Simonei Halep, şi-a scos din arsenal tot bagajul de lovituri şi şi-a crescut efortul pe măsură ce meciul a avansat, Buzărnescu a rămas calmă şi a continuat să lovească în cros în reverul ucrainencei şi să schimbe apoi brusc direcţia, epuizând-o fizic şi psihic pe jucătoarea ucraineană. Unghiurile deschise ale româncei, acurateţea loviturilor ei, stăpânirea de sine arătată în momentele cheie ale meciului au fost atuurile Mihaelei Buzărnescu, care au destabilizat-o pe Svitolina.
Setul I a fost destul de clar dominat de româncă. Ea a obţinut break-ul la scorul de 1-1 şi l-a dublat la 5-3, pentru 6-3 în 35 de minute.
De pe la jumătatea setului I, Svitolina şi-a ridicat nivelul jocului, a devenit mai agresivă şi mai precisă. În setul secund, ea a făcut prima break, la scorul de 1-1, dar nu l-a susţinut cu serviciul, astfel că Buzărnescu a egalat. Tot Svitolina s-a desprins cu break la 4-4, dar din nou românca nu a cedat, a salvat o minge de set şi a egalat din nou. Următoarele două ghemuri au fost ale Mihaelei Buzărnescu, care a produs cea mai mare surpriză a competiţiei şi şi-a trecut astfel pentru prima dată numele în optimile de finală ale unui Grand Slam, cu 7-5, după o oră şi 37 de minute.
Mihaela o „răzbună” pe Simona
Culmea e că înaintea acestei partide, Svitolina era principala favorită la câștigarea trofeului la casele de pariuri, devansând-o pe nr. 1 mondial, Simona Halep. Detalii, aici .
Simona Halep fusese învinsă de Svitolina anul acesta în finala de la Roma  cu scorul de 6-0, 6-4. Svitolina se impusese în faţa româncei şi în finala de la ediţia trecută, cu 4-6, 7-5, 6-1. 
Halep a jucat două finale la Roland Garros, în 2014 şi 2017. În prima a fost învinsă de Maria Sharapova 4-6, 7-6, 4-6, pentru ca anul trecut să cedeze incredibil în fața lui Ostapenko.
Citiți și:   „A fost o zi îngrozitoare”. Prima reacție a lui Ostapenko, după eliminarea neașteptată de la Roland Garros
Ce a spus Svitolina după eliminare
„Nu ştiam multe despre ea, pentru că a crescut foarte repede. Nu mi-am putut găsi ritmul şi nu am putut lupta. Am avut probleme şi adversara mea a jucat foarte bine. A meritat total victoria. Mi-aş fi dorit să fi jucat mai bine. Mi-aş fi dorit să mă mişc mai bine şi să îmi aleg mai bine loviturile. Însă a fost greu şi nu am putut să mă impun în momentele dificile. Se întâmplă să am şi astfel de zile. Data viitoare sper să reacţionez mai bine. Am avut şanse, dar nu am profitat de ele. Nu mai pot face nimic acum. Doar să revin pe teren şi să muncesc. Să încerc să fiu pozitivă şi să muncesc pentru următoarea mea şansă”, a spus Svitolina, potrivit rolandgarros.com, scrie News.ro.
Mihaela Buzărnescu a fost prima sportivă din România care a jucat anul acesta în turul 3 la Roland Garros, fază a competiţiei în care s-au mai calificat Simona Halep şi Irina Begu.  
O nouă izbucnire temperamentală pe teren
Și în acest meci Mihaela Buzărnescu a fost temperamentală, așa cum deja a mai arătat-o și cu alte ocazii.  Buzărnescu şi-a adjudecat primul set cu 6-3 şi conducea cu 3-2 în actul secund, moment în care Svitolina se afla la serviciu. Sportiva noastră conducea cu 40-30, însă nu a reuşit să închidă game-ul. Ucraineanca a câştigat 3 puncte consecutiv şi a egalat la 3. A fost momentul în care Buzărnescu a cedat nervos: a dat cu racheta de pământ şi şi-a reproşat greşelile comise: „Ai făcut ce era mai greu, vito!”, relatează digisport.ro . Autocritica pare că a funcţionat: Mihaela a depăşit şocul şi a luat următorul game, pe propriul serviciu. Ulterior, Buzărnescu a câştigat şi al doilea set şi, implicit, meciul, scor 6-3, 7-5! 
„Îmi doream de mică să ajung să joc un turneu de Mare Şlem şi să şi câştig meciul pe tablou, aşa că este o mulţumire pentru mine şi o ambiţie să mă concentrez la fiecare meci şi să câştig cât mai multe posibil, asta îmi doresc", declara Mihaela Buzărnescu după primul meci câștigat la Roland Garros.
Românca de 30 de ani, care la un moment dat a fost nevoită să se retragă din competiții din cauza problemelor de sănătate, a avut o ascensiune nemaipomenită și a intrat în atenția specialiștilor încă de anul trecut. Buzărnescu a urcat peste 600 de locuri din 19 decembrie 2016 (când se afla pe locul 671 WTA) până pe 32 WTA, după ce a cucerit şapte trofee ITF în 2017. 
