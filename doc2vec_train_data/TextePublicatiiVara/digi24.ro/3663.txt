Sistemul VAR (video assistant referee – asistență video pentru arbitri) a fost folosit în premieră la o ediție de Cupă Mondială, în Rusia. El a îmbunătățit mult deciziile luate de arbitri în timpul meciurilor și a decis multe momente controversate, schimbând soarta jocului.
Formula 1: Cursa de la Silverstone e în direct la Digi Sport 1 (duminică, ora 16:00)
Tehnologia VAR a fost folosită de 335 de ori în meciurile din faza grupelor de la Campionatul Mondial, a anunțat FIFA. Totodată, de 17 ori a fost nevoie de o examinare cu ajutorul VAR.
„În aceste prime 48 de meciuri ale Mondialului au fost verificate toate golurile (122 în faza grupelor) şi numeroase faze, în total au fost 6,9 vizionări pe meci. Dintre aceste 335 de verificări, în 17 cazuri s-a ajuns la o examinare cu ajutorul VAR” a declarat responsabilul cu arbitrajul de la FIFA, italianul Pierluigi Collina, potrivit Agerpres.
Acesta a mai spus că în 14 cazuri, arbitrul s-a deplasat la marginea terenului pentru a viziona fazele litigioase, în timp ce de 3 ori a fost nevoie doar de examinarea arbitrului VAR. Potrivit fostului mare arbitru italian, în cazul celor trei incidente a fost vorba de „un ofsaid, un incident în careu şi o eroare de identitate”.
În total, 14 decizii au fost modificate în primul tur după utilizarea VAR şi trei confirmate: un penalty dictat şi două care în mod îndreptăţit nu fuseseră acordate. La cele 335 de incidente analizate, 95% dintre deciziile arbitrale au fost corecte, dar cele 14 decizii modificate după consultarea asistenţei video fac ca procentul deciziilor bune să urce la 99,3%.
Timpul mediu pentru recurgerea la VAR a fost de 80 secunde la acest Mondial, primul la care a fost folosită asistenţa video pentru arbitri. „În unele cazuri, decizia ar fi putut fi luată mai repede, dar arbitrul a vrut să mai fie câteva secunde în plus ca să fie că ia decizia corectă”, a comentat Collina.
Jurnaliștii brazilieni de la Globo au analizat toate meciurile din grupe și au ajuns la concluzia că s-ar fi calificat aceleași echipe, însă clasamentul grupelor ar fi fost diferit și, în consecință, doar două meciuri ar fi arătat la fel cum s-a decis cu arbitrajul video.
În schimb, meciurile din optimile de finală s-au stabilit astfel: Franța - Argentina, Uruguay - Portugalia, Spania - Rusia, Croația - Danemarca, Brazilia - Mexic, Belgia - Japonia, Suedia - Elveția, Columbia - Anglia.
