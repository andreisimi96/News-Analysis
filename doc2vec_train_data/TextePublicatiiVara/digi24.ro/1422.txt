Insula Sentosa, care va găzdui summitul SUA-Coreea de Nord de pe 12 iunie, este acum o destinație turistică de lux. Dar în spatele acestei opulențe se ascunde un trecut întunecat.
Dacă dăm la o parte plajele luxuriante, hotelurile faraonice, vilele elitei financiare din Singapore, ajungem la un fir al timpului care se întinde spre Al Doilea Război Mondial. În 1942, japonezii împăratului Hirohito transformau Insula Sentosa într-un enorm lagăr de prizonieri de război.
Istoria insulei nu a fost lispită nici de petele de sânge ale execuțiilor: un număr mare de chinezi din Singapore, inclusiv civili, suspectați de activități anti-japoneze, au fost uciși sistematic aici, scrie The Guardian.
Multe dintre execuții aveau loc chiar pe una dintre plaje, unde se întinde acum un vast teren de golf.
După anii 1970, guvernanții singaporezi au derulat o amplă campanie de schimbare a identității istorice a Insulei Sentosa, transformând-o într-o perlă turistică.
Autoritățile din Singapore au declarat luni o zonă centrală - în care se află sediile Ministerului său de Externe, Ambasadei Statelor Unite şi o serie de hoteluri - drept „zonă specială” în perioada 10-14 iunie.
Guvernul din Singapore a extins, potrivit gazetei sale oficiale online, această zonă la Sentosa şi la o porţiune de mare de peste un kilometru de-a lungul ţărmului de sud-vest.
„Locul summitului din Singapore între @POTUS şi liderul Kim Jong Un va fi Hotelul Capella, pe Insula Sentosa”, a anunţat marţi o purtătoare de cuvânt a Casei Albe, Sarah Sanders, adăugând „mulţumim marilor noastre gazde din Singapore pentru ospitalitatea lor”.
Guvernul din Singapore a anunţat că poliţia va proceda la controale mai stricte ale persoanelor şi bunurilor personale şi că obiecte precum sisteme de sonorizare şi drone vor fi interzise în zonă.
Sanders a declarat luni pentru presă că summitul urmează să înceapă în dimineaţa de 12 iunie.
Consilieri pe probleme de securitate naţională îl informează zilnic pe Trump cu privire la summit, de care locatarul Casei Albe vrea să se folosească pentru a-l convinge pe Kim să închidă programul nuclear nord-coreean.
