Idee occidentală, condiţii orientale! Primăria Capitalei vrea să mărească tarifele pentru parcările municipale din centrul Bucureştiului, de la 1,5 lei pe oră ...la 10. Problema este că unele sunt nişte curţi neîngrijite, unde pământul se transformă în nămol când plouă. Şoferii sunt de acord că aşa s-ar putea decongestiona puţin zona centrală, dar pretind un minimum de condiţii la aşa preţuri.
Şoferii care vor să parcheze în spaţiile din zona Universitate şi Unirii, vor plăti 10 lei pentru o oră de parcare. Cei care vor parca în zona centrului extins al Capitalei, respectiv Piaţa Victoriei, Strada Mihai Eminescu, strada Nerva Traian, Calea Şerban Vodă, Bulevardul Libertăţii, Calea 13 septembrie, strada Buzeşti, vor plăti 5 lei pentru fiecare oră de parcare. La periferie, va costa 2,5 lei ora de staţionare.
Tudor - Tim Ionescu, consilier municipal: „Să nu mai avem maşini pe trotuar, să nu mai avem maşini cu număr de telefon lăsate. Şi atunci uşor, uşor, să putem să descongestionăm centrul oraşului, după aceea să extindem”.
Pentru a parca în Zona 0, abonamentul lunar pentru hoteluri, restaurante sau magazine porneşte de la 8.500 de lei locul de parcare rezervat, în timp ce în Zona 1 tariful este de puţin peste 4.200 de lei. În timp ce la periferia Capitalei pentru parcare firmele trebuie să plătească pe lună mai puţin de 2.000 de lei.
Tarife diferenţiate vor plăti şi cei care locuiesc în acele zone. Tarifele sunt accesibile. În zona centrală riveranii vor plăti lunar 120 de lei. Pentru zona cuprinsă între centru şi periferia oraşului abonamentul ajunge la 100 de lei, iar cei care locuiesc la periferia Bucureştiului vor plăti doar 80 de lei pe lună.
Părerile şoferilor sunt împărţite.
„Dacă stau la serviciu şi parchez maşina aici, în zona asta, 10 ore. Ori 1,50. E 150 lei pe zi, şi eu câştig 130. La şantier. Cât câştig eu şi ce mănânc eu într-o zi? Nici apă nu pot să mai beau”, spune un şofer.
„Nu cred că aş da 10 lei, n-aş mai veni. Cred că asta e şi ideea, să încerce să elibereze cât mai mult centrul oraşului”, afirmă un altul.
Un alt şofer e de altă părere: „Mi se pare normal, 1,50 este un preţ derizoriu”.
În acest moment, în Bucureşti sunt înmatriculate aproximativ 1,3 milioane de maşini iar alte peste 500.000 de autoturisme tranzitează zilnic Capitala. Primăriile de sector oferă doar puţin peste 500.000 de parcări de reşedinţă.
În Oradea sunt peste 7500 de spaţii de paracre, în condiţiile în care doar anul trecut au fost înmatriculate 102.000 maşini. Pentru o oră de parcare se plăteşte 2,6 lei, iar abonamentul pentru o lună ajunge la 80 de lei
La Iaşi, sunt puţin peste 550 de locuri de parcare, iar anul trecut au fost înmatriculate 33.000 de maşini. Pentru o oră de parcare se plăteşte 2 lei, în timp ce abonamentul pentru o lună este de 80 de lei.
