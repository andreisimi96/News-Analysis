Imagini cu angajaţi ai societăţii locale care asigură întreţinerea spaţiilor verzi din municipiul Galaţi cum udă cu furtunul plantele sau aspersoare care funcţionează în timp ce plouă au fost surprinse luni, explicaţia autorităţilor fiind aceea că solul nu are apă suficientă pentru plante.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
În imaginile video surprinse de un trecător se poate observa cum, în timp ce ploua, o angajată a societăţii Gospodărire Urbană udă cu furtunul de la o cisternă plantele din zona Inelului de Rocadă din municipiul Galaţi. Întrebată de ce udă plantele pe ploaie, femeia afirmă că apa nu a pătruns în sol. "Plouă, dar nu-i pătruns solul, de asta udăm", a spus angajata societăţii.
Nu a fost însă un caz singular, au semnalat mai mulţi cetăţeni, întrucât aproape de ieşirea din municipiul Galaţi spre Brăila aspersoarele de pe spaţiile verzi funcţionau şi acestea, deşi ploua, potrivit News.ro.
Directorul societăţii Gospodărire Urbană, Bogdan Ardean, spune că solul nu are apă suficientă pentru plante, întrucât cantităţile de precipităţii căzute nu sunt mari. 
„Cantitatea de apă care a ajuns la sol nu este suficientă pentru dezvoltarea normală a plantelor şi atunci ea trebuie suplimentată prin udat pentru că altă metodă nu există. Să spunem că a plouat, dar mai mult a udat putin, dar aceste plantele trebuie udate corespunzător pentru că altfel se usucă. La aspersoare a fost şi o problemă cu o electrovană care a fost schimbată şi mă aştepăt ca de acum înainte să funcţioneze normal, iar vizavi de faptul că unele udă trotuarul sau carosabilul este pentru că acele aspersoare sunt dereglate de oameni rău-intenţionaţi. Sunt zone unde mergem şi de două ori pe săptămână ca să le reglăm din cauza unor astfel de oamei care dau cu picirul în ele, umbă la ele, samd.  Dacă au senzor de ploaie aspersoarele se opresc singure, dar nu toate au", a afirmat directorul societăţii Gospodărire Urbană.
El a adăugat că în cazul în care sunt semnalate cantităţi suficiente de precipitaţii pentru plante, angajaţii societăţii nu mai udă plantele cu furtunul, iar aspersoarele sunt oprite. „Noi oprim aspersoarele în cazul în care sunt anunţate cantităţi importane de precipitaţii sau suficiente pentru necesarul de apă din pământ, dacă nu ,le lăsăm să îşi facă treaba. Dar o burniţă cum a fost astăzi nu satisface nevoia de apă a pământului; la cantitatea de apă care a fost astăzi nu trebuiau oprite, cum nici udatul cu cisterna", a mai spus Ardean.
