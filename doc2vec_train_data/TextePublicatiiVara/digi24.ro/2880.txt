Primarul Timişoarei, Nicolae Robu, s-a prezentat la DNA, vineri, el spunând că nu ştie de ce a fost chemat, dar că este dispus să răspundă tuturor întrebărilor procurorilor. Surse judiciare spun că ar fi vorba despre un dosar în care sunt vizate proiectele tehnice pentru lucrările de anvelopare a unor blocuri din oraş, proiect derulat din fonduri europene.
Nicolae Robu FOTO: Inquam Photos/ Florin Albei
Actualizare 12:00 -  Nicolae Robu a ieşit din sediul DNA Timişoara, unde a fost audiat. Primarul Timişoarei ar fi fost pus sub acuzare în dosarul reabilitării blocurilor.
Robu a ajuns la DNA după ora 10.00. 
"Nu ştiu de ce am fost chemat. Sunt dispus să răspund tuturor întrebărilor procurorilor şi sunt convins că în Primăria Timişoarei nu au fost făcute fraude, dar nu pot să garantez decât pentru persoana mea", a declarat primarul liberal Nicolae Robu, la intrarea în sediul DNA.
Surse judiciare au declarat pentru News.ro că ar fi vorba despre un dosar în care sunt vizate proiectele tehnice pentru lucrările de anvelopare a unor blocuri din oraş, proiect derulat din fonduri europene.
Joi, la DNA Timişoara au fost audiaţi şi viceprimarul Dan Diaconu (PNL) şi directorul Direcţiei Edilitare din Primărie, Culiţă Chiş.
