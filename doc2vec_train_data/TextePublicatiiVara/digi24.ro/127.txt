Imaginea care a produs indignare&colon; fetus militar într-un afiș publicitar din Israel
Imaginea care a produs indignare&colon; fetus militar într-un afiș publicitar din Israel
Guvernul israelian este acuzat de militarizarea simbolică a copiilor nenăscuți, după ce un afiș publicitar cât se poate de explicit în acest sens a apărut recent în presa israeliană, făcând reclamă unei maternități din Tel Aviv.
Reclama a fost publicată în ziarul Makor Rishon, afiliat partidului Likud al premierului israelian Benjamin Netanyahu, și conține o ilustrație cu un fetus care poartă încă din uterul mamei o bască militară.
Afișul este însoțit de următorul mesaj: „A primit Medalia de Execelență a Președintelui, 2038”.
Medalia de Excelență este o înaltă distincție oferită anual militarilor israelieni cu ocazia Zilei Independenței Israelului.  
„Portretizarea militară a unui copil nenăscut este răscolitoare, indiferent de țară (...) Ideea că un spital de calitate va produce soldați buni este patologică”, argumentează jurnalista israeliană Mairav Zonszein într-un articol publicat în +972mag.com .
„Israelul, care susține constant că liderii palestinieni întrețin o societate care produce «teroriști» și că își educă copiii să urască, pare să uite de propriile sale rădăcini militariste”, mai scrie jurnalista.
Acest afiș publicitar apare într-un moment extrem de delicat în relația dintre Israel și Palestina.
De pe 30 martie, locuitorii din Fâşia Gaza manifestează de-a lungul graniţei dintre enclava aflată sub blocadă şi statul evreu pentru a reclama dreptul palestinienilor de a reveni pe pământurile de unde au fost alungaţi ori pe care le-au părăsit la crearea statului Israel, în 1948.
Cel puţin 119 palestinieni şi-au pierdut viaţa de la data respectivă sub gloanţele soldaţilor israelieni, potrivit autorităţilor din enclava palestiniană condusă de mişcarea islamistă Hamas.
