Secţia pentru procurori în materie disciplinară a Consiliului Superior al Magistraturii a a amânat cu o săptămână decizia în cazul acţiunii disciplinare exercitată de Inspecţia Judiciară împotriva procurorului-şef al DNA, Laura Codruţa Kovesi, în urma refuzului de a se prezenta la Comisia parlamentară de anchetă pe tema alegerilor prezidenţiale din 2009.
Foto: InquamPhotos/Octav Ganea
Actualizare 11:00. CSM a amânat cu o săptămână decizia în cazul unei proceduri disciplinare care o vizează pe Laura Codruța Kovesi, deschisă de Inspecţia Judiciară, deoarece nu toți membrii secției de procurori care au judecat în urmă cu o săptămână această cauză s-au prezentat astăzi, unii find în concediu sau în deplasări.
Consiliul a decis să amâne tot cu o săptămână decizia și în cazul acuzaţiilor aduse procurorului Florentina Mirică, cea care l-a anchetat pe Gabriel Oprea. Inspecţia Judiciară susţine că aceasta ar fi încălcat regimul documentelor secrete.
De asemenea, s-a decis amânarea pentru începutul lunii septembrie în cazul unuia dintre adjuncții şefei DNA. Procurorul Marius Iacob este vizat de o acţiune disciplinară, după ce ar fi delegat un procuror să reprezinte instituția într-un proces cu Mihaiela Moraru Iorga. Amânarea de astăzi a venit după ce unul dintre cei implicați în acest dosar nu s-a putut prezenta la CSM.
Pe 18 aprilie, Inspecţia Judiciară anunţa că a exercitat o acţiune disciplinară faţă de Laura Codruţa Kovesi, pentru că a încălcat dispoziţiile deciziei Curţii Constituţionale prin refuzul de a se prezenta la respectiva comisie.
Potrivit IJ, acţiunea disciplinară a fost exercitată pentru manifestări care aduc atingere onoarei profesionale şi prestigiului Justiţiei, săvârşite în exercitarea sau în afara exercitării atribuţiilor de serviciu, şi nerespectarea deciziilor Curţii Constituţionale, abateri disciplinare prevăzute de art. 99 lit. a) şi ş) din Legea nr. 303/2004.
„În motivarea acţiunii s-a reţinut că procurorul-şef al DNA a încălcat dispoziţiile explicite ale deciziei Curţii Constituţionale nr. 611 din 3 noiembrie 2017 prin refuzul de a se prezenta în faţa Parlamentului României - Comisia specială de anchetă a Senatului şi Camerei Deputaţilor pentru verificarea aspectelor ce ţin de organizarea alegerilor din anul 2009 şi de rezultatul scrutinului prezidenţial şi de a furniza informaţiile solicitate sau de a pune la dispoziţie celelalte documente sau mijloace de probă deţinute, utile activităţii comisiei”, arăta, la acea dată, IJ.
De asemenea, IJ preciza că, prin poziţia publică a procurorului-şef al DNA, manifestată ulterior deciziei Curţii Constituţionale, au fost afectate onoarea profesională şi prestigiul funcţiei de magistrat cu consecinţa încălcării dispoziţiilor articolelor 4 alin. (1) şi 90 din Legea nr. 303/2004, art. 104 din Legea nr. 161/2003 privind unele măsuri pentru asigurarea transparenţei în exercitarea demnităţilor publice, a funcţiilor publice şi în mediul de afaceri, prevenirea şi sancţionarea corupţiei, precum şi ale articolelor 7, 17, 18 şi 20 din Codul deontologic al judecătorilor şi procurorilor.
Pe 13 iunie, Secţia pentru procurori în materie disciplinară a Consiliului Superior al Magistraturii a respins una dintre acţiunile exercitate de Inspecţia Judiciară împotriva procurorului şef al DNA, Laura Codruţa Kovesi, respectiv cea referitoare la desemnarea ca membru al unei echipe de control a unui magistrat aflat într-o stare vădită de incompatibilitate.
Pe rolul Secţiei pentru procurori a CSM se mai află încă o sesizare a Inspecţiei Judiciare în care este vizată Laura Codruţa Kovesi, pentru săvârşirea unor abateri disciplinare.
