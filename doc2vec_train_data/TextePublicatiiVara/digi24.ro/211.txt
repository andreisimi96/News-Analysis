Tenismanul spaniol Rafa Nadal, nr. 1 mondial şi de zece ori câştigător la Roland Garros, a spus că este un admirator al legendarului jucător Ilie Năstase şi s-a declarat deschis modificării regulilor privind lovitura de serviciu cu scopul de a încuraja disputarea unor puncte mai lungi, relatează Agerpres.
„Îmi place foarte mult Ilie Năstase. Tenisul din acea perioadă (anii '60 şi '70) îl apreciez cel mai mult, deoarece forţa loviturilor avea mai mică importanţă. Era mai multă magie. Talentul conta mai mult, tactica de asemenea. Punctele se construiau mai mult”, a declarat Nadal într-un interviu pentru L'Equipe.
Ilie Năstase, fost nr. 1 mondial în 1973, a câştigat turneul de la Roland Garros în 1973 şi US Open în 1972.
Nadal se arată deschis unor modificări ale regulilor din tenis, pentru că jucătorii din circuitul ATP sunt din ce în ce mai înalţi şi punctele se încheie uneori după o singură lovitură.
„În zece ani, tenisul poate fi în pericol. Zgura este singura suprafaţă în care au loc puncte elaborate şi se pot încerca lucruri noi”, a declarat Nadal care propune ca jucătorii să beneficieze de o singură minge la serviciu în loc de două în prezent.
Nadal va juca luni în primul tur cu italianul Simone Bolelli, nr. 130 mondial.
