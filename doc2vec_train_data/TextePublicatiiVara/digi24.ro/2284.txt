Irina Tănase, iubita liderului PSD Liviu Dragnea, nu a lipsit de la mitingul de sâmbătă, unde a mers îmbrăcată într-o rochie albă și și-a petrecut timpul în compania politicienelor din PSD.
Foto: Facebook/Rovana Plumb
Irina Tănase nu s-a abătut de la codul vestimentar impus la mitingul PSD și a ales o rochie albă, de lungime medie. Ea a apărut în fotografiile postate pe Facebook de fostul ministru Rovana Plumb, alături de premierul Viorica Dăncilă.
Într-o altă fotografie, Irina Tănase apare alături de ministrul Muncii, Lia Olguța Vasilescu, dar și de primarul Capitalei, Gabriela Firea.
Peste o sută de mii de oameni au adunat social-democraţii în Piaţa Victoriei, sâmbătă seara. Este o estimare, pentru că autorităţile n-au vrut să precizeze exact numărul participanţilor la miting. După ore întregi petrecute pe drumuri, în autobuze şi trenuri, simpatizanţii PSD şi-au pierdut repede răbdarea. Au început să plece înainte de momente cheie, precum aprinderea luminilor de la telefoane, intonarea imnului naţional şi discursul celui care i-a convocat, şeful PSD, Liviu Dragnea. 
Cine este Irina Tănase
Irina Alexandra Tănase are 25 de ani și este iubita lui Liviu Dragnea. Ea și-a făcut prima dată apariția în public alături de liderul PSD la Congresul extraordinar al partidului și a stat în primul rând al Sălii Palatului, între Viorica Dăncilă şi Gabriela Firea, alături de greii partidului.
Irina Tănase a lucrat la început pentru Sebastian Ghiță, în firma Asesoft, după care a fost consiliera lui Andrei Dolineaschi, membru PSD și fost secretar general al partidului.
Apoi, în 2013, a plecat la Ministerul Dezvoltării, unde a devenit asistenta lui Liviu Dragnea.
La congresul PSD, tânăra a afișat și un inel de logodnă, motiv pentru colegii de partid al lui Liviu Dragnea să se ofere ca să le fie nași de căsătorie.
Jurnaliștii de la  Rise Project  scriau în vara lui 2017 despre Tănase că este secretara lui Dragnea și că  liderul PSD a dus-o de mai multe ori în Brazilia, la Fortaleza.  Prima oară a ajuns acolo când avea 21 de ani, abia devenise de două luni secretara sa și a fost însoțită de fostul coleg din facultate al lui Dragnea, Mugurel Gheorghiaș.
