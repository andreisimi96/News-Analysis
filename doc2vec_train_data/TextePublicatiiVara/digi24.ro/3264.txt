Jaf la o bancă din Cluj-Napoca. Un bărbat înarmat cu un cuțit a intrat peste angajaţii unei sucursale și a fugit cu 20.000 de lei. Poliţiştii se uită acum pe imaginile surprinse de camerele de supraveghere din bancă în speranţa că vor avea destule detalii pentru a prinde infractorul.
ACTUALIZARE 18:00. Imaginile surprinse de camerele de supraveghere arată cum un bărbat înarmat cu un cuțit de vânătoare intra în bancă și amenință angajații. Totul s-a petrecut în mai puțin de un minut. 
ACTUALIZARE 17:00. Jaful s-a produs rapid, iar angajaţii au reuşit să apese butonul de panică, agenţii firmei de pază deplasându-se la faţa locului. În bancă, în momentul furtului, se aflau atât angajaţii, dar şi clienţi, potrivit reprezentanţilor Poliţiei Judeţene Cluj.
Reprezentanţii Poliţiei Judeţene Cluj au făcut publice semnalmentele autorului jafului de la banca din Cluj-Napoca. Este vorba despre un tânăr de 25- 30 de ani, constituţie atletică, cu înălţimea de aproximativ 180 de centimetri.
”Persoanele care pot furniza informaţii utile în acest caz, sunt rugate să apeleze numărul de urgenţă 112 pentru a anunţa organele de poliţie”, au transmis poliţiştii din Cluj.
Potrivit acestora, au fost instituite filtre penttru depistarea făptaşului.
Un bărbat cu faţa acoperită şi înarmat cu un cuţit a ameninţat, luni, angajaţii unei bănci din Cluj-Napoca şi a sustras o sumă de bani, după care a fugit. Bărbatul este căutat de poliţişti.
Poliţiştii din Cluj au anunţat, luni, că în jurul orei 15:00, Poliţia a fost sesizată cu privire la faptul că într-o unitate bancară, de pe raza municipiului Cluj-Napoca, a intrat o persoană cu faţa acoperită şi, sub ameninţare cu un cuţit, a sustras o sumă de bani, după care a fugit.
În urma acestui incident, nicio persoană nu a fost rănită.
”Imediat după sesizarea incidentului, toate echipajele de poliţie au fost mobilizate pe teren în vederea depistării bărbatului în cauză. Urmează să se stabilească cu exactitate împrejurările în care s-a produs incidentul, suma care a fost sustrasă şi celelalte date de interes pentru soluţionarea cazului”, au precizat poliţiştii citați de News.ro. 
Potrivit acestora, ancheta este coordonată de către Serviciul de Investigaţii Criminale din cadrul inspectoratului.
