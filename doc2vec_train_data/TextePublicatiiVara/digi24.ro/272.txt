Apar noi detalii în cazul româncei de 20 de ani ucise în Belgia , cu o brutalitate ieșită din comun. După ce presa belgiană a scris că aceasta ar fi fost o prostituată, mama tinerei a reacționat spunând că fiica ei a fost o elevă eminentă, câștigase locul al doilea la un concurs de creație literară și crede că Laura fusese obligată să se prostitueze în Belgia.
„Cred că făcea ceea ce s-a auzit, dar nu pentru bani pentru că a avut mereu ce și-a dorit. Ea a fost singurul meu copil până în 2012. Știam că la stradă nu merge că nu va face vreodată așa ceva, dar cred că a fost sechestrată și obligată. Mi-a arătat casa prin telefon și avea undeva un fel de salon, de unde se cobora pe niște scări de lemn, iar la subsol era o cameră din care nu se auzea nimic. Am întrebat-o dacă e amenințată sau obligată să facă ceva rău, i-am spus că merg la Poliție să o ajut și niciodată nu a vrut să îmi spună. Cred că a fost sechestrată și exploatată sexual. Prietenul ei cred că era partea mică dintr-un grup mai mare. Părerea mea e că Laura cred că a fost amenințată că îi va fi omorât cineva dacă nu face ce i se cere”, a declarat mama tinerei, potrivit Pandurul.ro . 
Suspectul, Maikel E., a fost arestat şi inculpat pentru omor. Presa din Belgia scrie că acesta era un client al fetei și că nu fusese mulțumit de serviciile primite.
”Clientul a înjunghiat-o de 50 de ori pentru că nu și-a recuperat banii. Acesta a considerat că prestația a fost prea scurtă și a vrut să își primească banii înapoi”, scrie La Capitale.
Potrivit unei publicaţii locale, Laura a venit în Belgia împreună cu prietenul ei, în vârstă de 19 ani. Ea se prostitua, iar el vindea maşini. Prietenul ei a spus, conform sudinfo.be, că doreau astfel să câştige bani în Belgia pentru a-şi clădi o nouă viaţă în România.
