Cele mai puternice campionate de fotbal din Europa au înregistrat venituri record în sezonul trecut: veniturile totale ale primelor ligi din Anglia, Franţa, Germania, Spania şi Italia, denumite Big Five, s-au apropiat de 15 miliarde de euro, cu 9 procente mai mult decât în sezonul 2015-2016.
Formula 1: Marele Premiu al Canadei e în acest weekend pe Digi Sport
Datele Deloitte arată că aceste cifre se datorează, în special, noilor acorduri de televizare ale meciurilor din campionatele Angliei, Spaniei şi Franţei.
Întreaga piaţă fotbalistică europeană, evaluată la 25,5 miliarde de euro, e dominată clar de englezi: Premier League valorează aproape 7 miliarde şi jumătate de euro, cu 86% mai mult decât La Liga, campionatul Spaniei.  De peste cinci ani, niciunul dintre cluburile din Anglia nu a intrat în faliment şi....toate sunt rentabile.
Cluburile europene de fotbal sunt mari şi se pregătesc să devină şi mai mari de atât, cu ajutorul FIFA.
O analiză recentă a Bloomberg arăta că noul şef al forului - Gianni Infantino - are în plan crearea unei noi competiţii, la fiecare 4 ani, în care să concureze doar cluburile mari din Europa, America, Asia şi Africa. În total, 24 de echipe. Iar trofeul e uriaş - aproape 2 miliarde de euro, ceea ce va adânci şi mai tare prăpastia dintre echipele gigant şi cele care nu sunt acum la acelaşi nivel. Confruntările sportive dintre greii planetei aduc bani mulţi. Dar doar pentru cei care au deja bani mulţi. Celorlalţi li se refuză orice şansă.
