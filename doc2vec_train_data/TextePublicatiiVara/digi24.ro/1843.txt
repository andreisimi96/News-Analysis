Intervenție de urgență a salvatorilor de la SMURD, în această dimineață, în parcarea unui centru comercial din Oradea.
foto: ISU Crişana
Intervenția celor de la SMURD a fost făcută în cadrul probei de acordare a primului ajutor a unei competiții zonale găzduită azi, de Oradea. Peste 70 de pompieri din şase judeţe din Ardeal au încercat să demonstreze că știu cum să intervină în cazul unui accident rutier. La proba de descarcerare, cei 6 membri ai fiecărui echipaj au fost nevoiţi să scoată una sau mai multe victime dintr-un autoturism implicat într-un accident rutier.
"Fiecare echipaj format din 6 membri are la dispoziţie 20 sau 30 de minute pentru soluţionarea cazului. Pentru fiecare echipaj se pregăteşte un scenariu, iar în partea secundă a concursului şcenariile devin mai complexe", susţine maiorul Camelia Roşca, purtătorul de cuvânt al ISU Crişana.
Concursul a avut loc în parcarea unui centru comercial din Oradea şi s-a întins pe parcursul întregii zile. În 2013, echipajul ISU Crişana a cucerit titlul naţional. Salvatorii bihoreni mai au în palmares trei poziţii secunde.
Reporter: Claudiu Mihuţ
