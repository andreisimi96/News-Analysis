Portarul Loris Karius a declarat, sâmbătă seară, că regretă foarte mult că a greşit la meciul pierdut de Liverpool, scor 1-3, cu Real Madrid, în finala Ligii Campionilor.
„Nu ştiu ce s-a întâmplat. Îmi pare rău pentru coechipierii mei. Au încercat să mă încurajeze, dar îmi pare foarte rău că am pierdut finala”, a spus portarul german, potrivit News.ro.
Real Madrid a câştigat, sâmbătă, pentru a 13-a oară Liga Campionilor, a treia oară consecutiv , învingând în finala disputată la Kiev echipa Liverpool, scor 3-1.
Zinedine Zidane este primul antrenor care obţine trei trofee europene consecutiv. Cristiano Ronaldo, primul fotbalist din istorie care câştigă de cinci ori LC.
Golurile au fost marcate de Karim Benzema ’51 şi Gareth Bale ’64, ‘83 pentru Real Madrid, respectiv Sadio Mane ’55 pentru Liverpool.
Benzema a înscris profitând de o greşeală imensă a portarului Loris Karius, care după ce a reţinut mingea a aruncat-o exact în direcţia în care se afla fotbalistul echipei madrilene la doar un metru de el.
Şi Bale a marcat profitând de o gafă a lui Karius, cu un şut din afara careului, după ce portarul lui Liverpool a încercat să boxeze mingea, însă mai mult a deviat-o în propria poartă.
