Soprana Angela Gheorghiu  a declarat că primarul Capitalei, Gabriela Firea,  s-a folosit de numele unor mari personalități, dându-le cheia și cetățenia de onoare a Bucureștiului, motiv pentru care, în trecut, ea a refuzat  această distincție. Cântăreața de operă și-a exprimat nemulțumirea pe Facebook, după ce luni seară, Gabriela Firea a organizat pe Arena Naţională un eveniment în care a felicitat-o pe Simona Halep pentru victoria de la Roland Garros şi i-a oferit cheia oraşului.
Angela Gheorghiu a mărturisit că a refuzat cheia și cetățenia de onoare a orașului București, în septembrie 2017, dar și în decembrie, același an. Soprana afirmă că a simțit că munca și notorietatea ei vor fi instrumentalizate de către primarul Capitalei, iar aceste distincții ar trebui făcute pentru ceea ce reprezintă cântăreața în lumea arte internaționale.
Mesajul complet al Angelei Gheorghiu: 
„Sunt profund deziluzionată, stimată doamna primar al orașului București, pentru că ați continuat să va folosiți de numele unor mari personalități, oferindu-le cheia și cetățenia de onoare a Bucureștiului.
Având o carieră mondială din anul 1990 până astăzi, sunt și eu un exemplu pentru elită și intelectualii din România ce nu se lasă instrumentalizați de dumneavoastră; dar țin să subliniez că am refuzat cheia și cetățenia de onoare a orașului București în septembrie 2017 cu ocazia concertului meu, oferit de către primăria orașului București publicului din România. Am refuzat aceste onoruri și pe data de 1 decembrie 2017, cu ocazia Zilei Naționale a României.
V-am trimis chiar atunci, pe 1 decembrie 2017, un e-mail cu o scuză, crezând sincer că va urmă să îmi oferiți aceste distincții doar pentru ceea ce reprezint în lumea artei internaționale și nu pentru a va putea folosi de numele meu pentru imaginea politică a domniei voastre. Am simțit atunci că munca și notorietatea mea vor fi instrumentalizate de către dumneavoastră și de aceea am refuzat. 
Apoi am aflat că în aceeași zi de 1 decembrie ați oferit cheia și cetățenia de onoare a Bucureștiului acelor șase personalități românești, ce v-au răspuns afirmativ, ca la comandă. Ce au simțit oare acele 6 personalități, care au fost invitate în aceeași zi, în dimineață zilei de 1 decembrie, pentru a fi onorate, pe fugă, în locul meu, în ciuda lungilor cariere ce le-au avut, nu știu. 
Mi-am dorit întotdeauna și încă îmi doresc ca aceste onoruri primite din partea țării mele să îmi fie oferite numai și numai pentru munca mea și pentru dăruirea mea întru artă, pentru cariera ce am avut-o pe întreg mapamondul de 28 de ani. Există multe metode de a onora un artist.
Invit pe toți politicienii români să se poarte cuviincios și să nu se mai servească niciodată pentru interesele lor mărunte politice de marile personalități din România ce obțin mari succese și victorii!
Nu este elegant ca un om politic să se servească în mod public de talentul, succesul și mai ales de munca unei personalități artistice mondiale. Țin foarte mult să va asigur că există și oameni care țin la demnitatea și la munca lor, dând dovadă de o coloana vertebrală solidă și care sunt extrem de atenți la imaginea, asocierea și onorabilitatea muncii lor. Recomand fiecărei personalități în România ca în viitor să cumpănească foarte bine înainte de a accepta o astfel de recunoaștere”..
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
