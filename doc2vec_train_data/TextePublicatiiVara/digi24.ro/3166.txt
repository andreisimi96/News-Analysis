Bani sau linişte este dilema momentului la Braşov. Localnicii din centrul vechi se plâng că nu se pot odihni din cauza teraselor unde răsună muzica şi după ora la care ar trebui închisă. Dar oraşul este în topul celor mai vizitate din ţară, iar turiştii aduc profit şi nu ar trebui să îi alungăm, spun patronii localurilor.
După ora 22 în centrul vechi din Braşov ar trebui să se aştearnă liniştea, cum spune legea. Muzica de la terase îi deranjează pe locatari.
„Se depăşeşte alteori măsura. Între 10 şi 11 ar fi bine să se oprească ...pe la 11 aşa. Acum eu ca pensionar şi aşa la vârsta asta, sigur că eu am timp să mă odihnesc, dar altul care merge la treabă...”, spune un vârstnic.
Aşa că fac reclamaţii peste reclamaţii. Un proprietar de cafenea a primit, în două luni, peste 30 de amenzi pentru că nu a închis terasa la 10 seara.
Ştefan Gleveşanu, proprietar de cafenea: „Vin turiştii şi noi la 10 trebuie să îi rugăm să părăsească terasa. Problema e că nu înţeleg. E greu de înţeles că într-un oraş turistic ca Braşovul nu ai voie deoarece vine Poliţia Locală şi te amendează”.
Horia Huluban, proprietar de restaurant: „Nu putem să stăm acum să ne plângem de un pesionar sporadic, adică una, două persoane şi pentru care să închidem un centru istoric”.
Asaltată de plângeri din ambele tabere, Primăria Braşovului caută o soluţie care să mulţumească pe toată lumea.
Sorin Toarcea - purtător de cuvânt la Primăria Braşov: „Încercăm să vedem ce soluţii s-au găsit în alte părţi, trebuie să o recunoaştem: centrul Braşovului este cel mai important loc din punct de vedere turistic”.
Va mai dura totuşi ceva timp. După ce se găseşte soluţia, urmează dezbaterea publică, apoi, votul din Consiliul Local. Vreme în care localnicii vor face reclamaţii, iar patronii localurilor se vor plânge că legea alungă turiştii.
