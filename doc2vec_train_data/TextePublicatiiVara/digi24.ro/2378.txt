Drumul spre Viscri este plin de gropi, praf, indicatoarele turistice sunt ruginite, iar centrul de informare este închis. Aşa că mulţi dintre cei care vor să vadă zona turistică atât de iubită de prinţul Charles fac cale întoarsă. Autorităţile sunt la a doua reparaţie în zece ani si spun că nu pot termina lucrările mai devreme de anul viitor.
Cea mai scurtă cale spre Viscri porneşte din Drumul Naţional 13. Turiştii care circulă între Braşov şi Sighişoara trebuie să părăsească drumul naţional la Buneşti. Până să descopere farmecul colinelor din Viscri, descoperă calvarul celor şapte kilometri de gropi.
Consiliul Judeţean a început, anul trecut, reabilitarea şoselei spre Viscri. Se lucrează la poduri, la ziduri de sprijin, însă deocamdată nu e nicio veste bună pentru turiştii care vin acolo cu maşina.
Cornel Stanciu, administrator al unei pensiuni Buneşti: „Starea proastă a carosabilului ţinea departe turismul de masă, cu autocarele şi probabil numărul turiştilor de autocar va creşte, ceea ce nu e neapărat un lucru bun, pentru că turismul de masă nu aduce neapărat beneficii, în zonele rurale”.
Drumul a mai fost reparat în 2008, de Consiliul Judeţean Braşov. Localnicii spun că reparaţiile au rezistat însă doar un an.
Adrian Gabor, vicepreşedinte al Consiliului Judeţean Braşov: „Este un proiect pe Planul Naţional de Dezvoltare Locală, de peste 30 de milioane de lei, și se lucrează”.
Până la finalizarea reparaţiilor, primii care au de pierdut sunt turiştii. Aceiaşi turişti care găsesc uşa închisă la centrul de informare deschis de Primăria Buneşti la şoseaua principală.
Mircea Pălăşan, primarul localităţii Buneşti: „Fata pe care am avut-o la centrul de informare şi-a dat demisia şi s-a mutat la Braşov. Suntem în procedură să angajăm pe cineva. Foarte greu găsim”
Satul Viscri a ajuns cunoscut în întreaga Europă, în special după 1998. Moştenitorul coroanei britanice, Prinţul Charles, a cumpărat atunci o casă veche în această localitate, a refăcut-o în stil tradiţional şi a transformat Viscri într-o destinaţie turistică foarte căutată.
