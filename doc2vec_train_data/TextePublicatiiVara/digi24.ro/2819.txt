Matematica le-a dat serioase bătăi de cap celor peste 4000 de absolvenți de clasa a opta din Bihor înscriși la Evaluarea Națională. Elevii susțin că subiectele au fost mai grele decât se așteptau și chiar mai dificile decât cele de la simulare. Examenul s-a desfășurat fără probleme, deși în șase centre din județ furtuna a oprit alimentarea cu curent până aproape de începerea probei.
Înainte să intre în sălile de examinare, absolvenții au recunoscut că au mai mari emoții decât la proba de limba română, care a avut loc luni.
"- Sper să mă descurc, m-am pregătit atâta timp și sper că nu o să o dau în bară fix acum.
- Ai emoții?
- Da. Destul de mari la mate.
- La română cum a fost?
- Foarte ușor."
"- Cred că o să fie bine pentru că mi-am repetat până acum și sunt destul de pregătită."
"Am o singură temere, că pe cât de ușor a fost la română, pe atât de greu o să ne dea la matematică, dar sper că nu, sper că nu o să fie așa."
Dorințele elevilor nu s-au împlinit, astfel că după cele două ore dedicate rezolvării subiectelor, mulți au ieșit dezamăgiți.
"Subiectul a fost mai greu decât la simulare și la problema de geometrie m-am așteptat să știu mai mult a-ul și b-ul, dar am știut și c-ul, care e mai greu."
"A fost o testare foarte dificilă deoarece nivelul a fost peste mediu de cum trebuia să fie, dar cred că m-am descurcat bine."
În Bihor, proba s-a desfășurat fără incidente, chiar dacă, înainte de începerea examenului, în câteva centre din județ nu a fost curent electric din cauza unei furtuni: Vadu Crișului, Buntești, Dobrești, două în Aleșd, Bratca.
"Chiar dacă timpul, după cum ați văzut, ne-a creat ceva probleme în câteva centre, șase la număr la nivelul județului, de dimineață, din cauza furtunii am avut lipsă curent. Până la data începerii examenului, curentul a revenit", a spus Alin Novac-Iuhas, şeful IŞJ Bihor.
La proba de miercuri au fost prezenți 4.131 de elevi din cei 4.664 înscriși. Rezultatele finale vor fi afișate pe 22 iunie.
Reporter: Anca Deac
Operator: Norbert Hegedus
