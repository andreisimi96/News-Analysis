Numărul abuzurilor împotriva copiilor a crescut îngrijorător de mult în ultimul an, în județul Timiș. Vorbim de o creștere cu aproape 40 de procente, potrivit datelor Direcției Generale pentru Asistență și Protecția Copilului. Specialiștii reamintesc că există un telefon al copilului, un număr special care poate fi apelat de oricine este martor al unui abuz asupra copiilor sau chiar de cei mici - 0256.983. 
În 2017, în județul Timiș, s-au înregistrat cele mai multe abuzuri asupra copiilor din ultimii 8 ani. Statisticile arată că anul trecut au fost confirmate 819 astfel de cazuri. Vorbim de abuzuri fizice, emoționale, sexuale, neglijare sau exploatare prin muncă.
"Cel mai puternic impact e cel emoțional. Dincolo de asta orice formă de abuz, de cele mai multe ori vine și cu urme fizice dar cele cu impact emoțional sunt cele mai greu de gestionat pentru un copil. Vin la pachet cu emoții precum rușine, frică și astea duse mai departe rămân ca un pachet care trebuie rezolvat cumva cu ajutorul unui specialist - Iasmina Mica, psiholog DGASPC Timiș.
0256.983 este numărul la care poate fi sesizat orice abuz asupra unui copil. Iar unele sunt atât de grave încât lasă urme inclusiv asupra specialiștilor care le gestionează. Cel care sună să anunțe un abuz al copilului poate să fie chiar copilul, mama lui, familia extinsă, un vecin, medicul, oricine observă că se petrece un abuz.
"Sunt cazuri care ne marchează și pe noi, într-adevăr. Sunt situații în care noi avem nevoie de psiholog sunt traume și pentru noi, degeaba spunem că le lăsăm la lucru că ajungem cu ele acasă", a declarat Rodica Popescu, șef serviciu prevenție și intervenție în regim de urgență.
În ultima perioadă au fost organizate campanii de informare în școli, în mediul urban și rural iar oamenii au început să cunoască limitele unui abuz.
"De fiecare dată când există un potențial abuz, pentru că o parte dintre cazuri nu au fost confirmate, ei să pună mâna pe telefon și să anunțe. Există și o categorie de copii cărora li se pare interesant să sune la 112 sau 983 doar de dragul de a face rău cuiva. Că e vorba de bunici, de învățători, pentru că am avut și astfel de cazuri, în care s-au reclamat abuzuri făcute de învățători dar care nu s-au confirmat", a declarat Monica Trușcă, directorul executiv al DGASPC Timiș.
În 2017, în județul Timiș au fost înregistrate și 21 de cazuri de abuzuri sexuale asupra copiilor.
reporter: Alexandra Marian/ operator: Mihai Pop
