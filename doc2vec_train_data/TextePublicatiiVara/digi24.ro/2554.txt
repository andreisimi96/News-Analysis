„Rata de analfabetism funcțional de 42% se reflectă foarte vizibil și în înalte sfere ale politicii românești”, a declarat Klaus Iohannis, miercuri, la evenimentul de lansare World Development Report: „Learning to Realize Education’s Promise”, organizat de SNSPA și Banca Mondială. De asemenea, președintele a criticat și proiectul Guvernului de a acorda credite pentru elevi și studenți.
Foto: InquamPhotos/Octav Ganea
Președintele a vorbit pe marginea raportului la nivel mondial, despre cre a spus că „scoate în evidență cauzele și impactul deficitului de educație asupra societății”.
„Raportul menționează o distincție importantă, cea între școlarizare și învățarea efectivă. Sistemul educațional trebui să aibă capacitatea de a face o diferență reală în nivelurile de cunoaștere ale copiilor, nu doar să bifeze un număr de ani pe băncile școlilor. E o lecție care se aplică și României, în condițiile în care un studiu din 2016 ne avertizează că ne confruntăm cu o rată de analfabetism funcțional de 42%, care se reflectă foarte vizibil și în cele mai înalte sfere ale politicii românești”, a spus Klaus Iohannis.
Șeful statului a adăugat că „nu e suficient să asigurăm accesul la educație, trebuie să garantăm accesul la o educație de calitate, una care chiar aduce valoare adăugată”.
„La nivel național ne confruntăm cu o criză demografică amplificată de un nivel ridicat al abandonului școlar și de o participare scăzută la învățământul superior. Pe acest fond, poate nu e momentul să ne concentrăm acum atenția asupra unor sisteme de credite pentru studiu în învățământul superior, în timp ce neglijăm finalizarea altor proiecte deja demarate, destinate creşterii echității în educația preuniversitară”, a completat președintele.
