A fost alertă aseară la Moscova, în plin campionat mondial de fotbal. Un taxi a intrat în mulţimea care se plimba în centrul capitalei şi a rănit şapte oameni. Autorităţile spun că este vorba depre un accident şi nu despre un act terorist. Șoferul era un kîrgîz de 28 de ani. Nu băuse, dar spune că era la volan de peste 20 de ore și a apăsat din greșeală pe accelerație în loc să apese pe frână. Susține că a fugit pentru că i-a fost frică să nu fie linșat de mulțime. Imaginile au puternic impact emoţional.
Autoritatea de management al transportului din Moscova a prezentat un buletin despre care a spus că este al autorului accidentului, care se numeşte Chingiz Anarbek Uulu, este din Kîrgîstan şi are 28 de ani.
„Îmi pare foarte rău. Voiam să merg acasă după aceea, să dorm", a le-a spus el polițiștilor.
Bărbatul va fi audiat pentru a i se stabili pedeapsa.
C amerele de supraveghere au filmat exact momentul în care şoferul de 28 de ani iese din coloana de maşini şi intră pe trotuar. Manevra este atât de bruscă, încât pietonii nu au timp să fugă din calea vehiculului. Mai mulţi oameni sunt loviţi, luaţi pe capotă şi aruncaţi apoi pe asfalt.
„Pur şi simplu a trecut peste oameni. Erau oameni peste tot, se plimbau”, spune un martor.
Cel de la volan a fugit iniţial, dar în cele din urmă s-a predat şi le-a spus poliţiştilor că a fost un accident şi că nu a vrut să rănească pe cineva.
„Fetele au căzut la pământ, majoritatea erau fete. Au căzut, plângeau”, povestește un martor.
Printre cei şapte răniţi sunt şi suporteri străini veniţi să îşi susţină naţionala de fotbal la campionatul mondial din Rusia. Acum vor vedea partida de pe patul de spital.
„Erau mexicani. Oamenii ţipau. Singurul lucru care l-a oprit a fost stâlpul, semnul de circulaţie”, spune un martor.
Rusia este zilele acestea gazda Campionatului Mondial de Fotbal, competiţie pentru care autorităţile au cheltuit 10 miliarde de dolari. O parte din bani sunt destinaţi tocmai măsurilor de securitate.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
