"Baia Mare va fi un fel de Deveselu cultural, unde vom promova cultura rusă." A fost declaraţia făcută de preşedintele Uniunii Rutenilor Subcarpatici din România, Mihai Lauruc, cu ocazia semnării unui protocol de colaborare între organizaţia pe care o conduce şi administraţia locală din reşedinţa Maramureşului.
"Baia Mare va fi un fel de Deveselu cultural, aici, la nord, unde vom promova cultura rusă şi în Rusia cultura românească şi vom dezvolta relaţii economice cu Rusia în special şi cu toate statele CSI. Ambasada Rusiei salută iniţiativa primarului Cătălin Cherecheş şi apreciază curajul său", a declarat Mihai Lauruc, preşedintele Uniunii Rutenilor Subcarpatici din România.
În opinia primarului municipiului Baia Mare, Cătălin Cherecheş, acest parteneriat vizează cooperarea în mai multe domenii, inclusiv o mai bună promovare a turismului maramureşean în Rusia.
În schimb, în această vară, oraşul ar putea găzdui o tabără educaţională pentru copii veniţi din Rusia.
Cu ocazia semnării protocolului, primarul Cătălin Cherecheş a anunţat că în Baia Mare se va construi o nouă grădiniță care va avea, în premieră pentru România, o grupă cu predare în limba rusă.
"Azi am semnat contractul pentru construirea unei grădiniţe în cartierul Vasile Alecsandri, a unei grădiniţe noi care va avea şi grupe unde să se predea, respectiv copiii să fie iniţiaţi în limba rusă, urmând ca apoi pentru clasele primare, gimnaziale, de liceu să continue acest filon împreună cu ce avem consolidat pe zona limbii engleze, respectiv limba germană", a declarat primarul municipiului Baia Mare.
Redactor: Adrian Laboş
