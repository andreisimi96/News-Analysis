Președintele României îl propune pe deputatul PSD Gabriel Vlase în funcția de director al Serviciului de Informații Externe. Klaus Iohannis a transmis o scrisoare în acest sens președinților celor două Camere ale Parlamentului. Gabriel Vlase este vicepreședinte al Camerei Deputaților şi membru al Comisiei pentru apărare, ordine publică și siguranță Naţională.
Klaus Iohannis l-a ales pe Gabriel Vlase pentru experiența lui în domeniul apărării. 
"Preşedintele României, domnul Klaus Iohannis, a transmis joi, 14 iunie, în temeiul art. 65 alin. (2) lit. h) din Constituţia României, o scrisoare preşedinţilor celor două Camere ale Parlamentului, în care propune numirea în funcţia de director al Serviciului de Informaţii Externe a domnului Petru-Gabriel Vlase", arată Administraţia Prezidenţială într-un comunicat.
Petru-Gabriel Vlase este vicepreşedinte al Camerei Deputaţilor, membru al Comisiei pentru apărare, ordine publică şi siguranţă naţională şi membru al Comisiei speciale comune a Camerei Deputaţilor şi Senatului privind analizarea şi actualizarea cadrului normativ cu incidenţă în domeniul securităţii naţionale, potrivit Agerpres.
El este absolvent al Colegiului Naţional de Apărare, Universitatea Naţională de Apărare, al Colegiului Superior de Securitate Naţională, Academia Naţională de Informaţii, şi doctor în Ştiinţe militare şi informaţii, Academia Naţională de Informaţii.
"Era neceară nominializarea unui candidat pentru că exista riscul ca SIE să rămână fără conducere. În actuala structură a Parlamentului nominalizarea lui Gabriel Vlase este oarecum explicabilă. Vlase de-a lungul carierei sale parlamentare a fost un om care a deținut funcții importante, cum este cea de președinte al delegației Parlamentului României la Adunarea Parlamentară NATO. Se deosebește de marea majoritate colegilor lui PSD prin pozițiile pro-euroatlantiste exprimmate și am convingerea că Dragnea nu este foarte fericit cu această propune", a declarat preşedintele PNL, Ludovic Orban, pentru G4Media.ro . Publicaţia online menţionează surse potrivit cărora Liviu Dragnea se pregătea să îl acuze pe Iohannis că nu își exercita atribuțiile prezidențiale prin faptul că nu a nominalizat un șef al SIE de aproape doi ani. Acuzaţie care, mai adaugă G4Media.ro, ar fi figurat pe lista concepută de PSD pentru a motiva suspendarea şefului statului.
În septembrie 2016, Mihai Răzvan Ungureanu a demisionat din funcţia de director al SIE
Vlase apare și în dosarul retrocedărilor în care a fost trimis în judecată Viorel Hrebenciuc. „Deputatul Vlase Gabriel le oferă garanții celor doi inculpați (Adam și Sturdza – n.r.) că după dată de 11 septembrie 2012, când problemele cu justiția vor fi finalizate (făcând referire la decizia ce urmă să se dea la contestația în anulare), va încerca să schimbe ‘starea de spirit’ a celor de care depinde punerea în posesie a hectarelor de pădure”, se arată în rechizitoriul DNA. 
