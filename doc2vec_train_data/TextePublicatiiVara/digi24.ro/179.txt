Fotbalistul galez al echipei Real Madrid, Gareth Bale, a fost desemnat jucătorul finalei Ligii Campionilor, câştigată de formaţia lui Zinedine Zidane, scor 3-1, cu Liverpool, după ce a reușit un gol senzațional, cu o execuție care probabil va intra în istorie, urmat de un al doilea.
Foto: Guliver/Getty Images
Culmea e că Bale figura ca rezervă la începutul partidei. El a fost introdus în teren în minutul 61 al meciului în locul lui Isco şi a reuşit să marcheze de două ori.
„Bale a schimbat total jocul mai ales prin golul acrobatic care a dus echipa sa în avantaj”, a declarat Peter Rudbæk, reprezentant al observatorilor tehnici UEFA, citat de News.ro.
Formaţia Real Madrid a câştigat, sâmbătă, pentru a 13-a oară Liga Campionilor , a treia oară consecutiv, învingând în finala disputată la Kiev echipa Liverpool, scor 3-1. Zinedine Zidane este primul antrenor care obţine trei trofee europene consecutiv. Cristiano Ronaldo, primul fotbalist din istorie care câştigă de cinci ori LC.
Golurile au fost marcate de Karim Benzema ’51 şi Gareth Bale ’64, ‘83 pentru Real Madrid, respectiv Sadio Mane ’55 pentru Liverpool.
Gareth Bale a fost eroul formației lui Zidane în finala de la Kiev, dar viitorul său nu pare a fi legat de gruparea de pe Santiago Bernabeu.  Pare tentat să plece de pe Santiago Bernabeu, sătul să fie lăsat în afara primului 11 de Zidane. Galezul a avut o reacție de nemulțumire chiar și înaintea finalei, când a refuzat să se încălezească cu rezervele în momentul în care a aflat că nu face parte din echipa de start, scrie digisport.ro .
Foto: Guliver/Getty Images
„Mă voi aşeza la masă cu agentul şi vom discuta despre viitorul meu. Sunt foarte confuz pentru că n-am fost titular astăzi. Ştiam că voi avea un impact pozitiv asupra jocului după ce voi intra. În această vară voi lua o decizie împreună cu agentul meu. Cred că meritam să fiu titular”, a spus Bale la finalul partidei, potrivit cotidianului sportiv Marca.
Bale a fost rezervă la Real Madrid pentru al doilea an la rând în finala Ligii Campionilor, iar această ultimă decizie a lui Zidane l-a scos din sărite. Drept dovadă, nici după dubla de efect și câștigarea trofeului nu s-a ferit să-și arate nemulțumirea. Astfel, ruptura dintre Bale și Real Madrid pare una definitivă. Manchester United este echipa care are cele mai mari şanse de a-l transfera pe galez, în această vară. „Diavolii” tatonează pista de aproape doi ani, iar în următoarele luni şansele ca mutarea să se concretizeze sunt foarte mari.
