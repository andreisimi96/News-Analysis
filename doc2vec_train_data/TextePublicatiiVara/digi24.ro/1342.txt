Expert&colon; Un lucru e cert - politicile lui Donald Trump în Europa au poten&tcedil;ialul de a o dezbina
Toate măsurile protecţioniste luate de Donald Trump, cea mai recentă dintre ele fiind impunerea de taxe vamale extrem de dure celor mai apropiaţi aliaţi ai Statelor Unite, ar putea avea o altă miză. Ţinta e Angela Merkel, iar Uniunea Europeană şi ceilalţi parteneri - sunt doar victime colaterale. O spune Judy Dempsey, expert Carnegie Europe, care a analizat această criză, în cadrul unui interviu acordat Digi24. 
Judy Dempsey, expert Carnegie Europe: „Un lucru e cert: politicile lui Donald Trump în Europa au potenţialul de a dezbina Europa. Poate părea foarte ironic că ce face Trump în Europa e tocmai ce a încercat, multă vreme, şi Vladimir Putin să facă. Dar dacă întărâţi statele membre unul împotriva celuilalt, slăbeşti, de fapt, NATO şi relaţia transatlantică. În al doilea rând, dezbini Europa.
Politicile protecţioniste ale lui Donald Trump sunt, la modul general, împotriva Europei, Mexicului şi Canadei. În al doilea rând, sunt împotriva aliaţilor lui! Sub pretextul securităţii naţionale, impune taxe vamale imense propriilor aliaţi! În al treilea rând, politicile sunt împotriva Germaniei. Chimia lui personală cu Angela Merkel e cumplită.
Trump e atât de anti-Germania şi anti-Merkel în primul rând din cauza chimiei personale foarte proaste. În al doilea rând, pentru că Merkel nu-i face pe plac. În al treilea rând, Statele Unite sunt oarecum invidioase pe succesul economic al Germaniei şi pe surplusul comercial. În al patrulea rând - şi nu trebuie să subestimăm acest aspect -, tot ce a făcut Donald Trump de la începerea mandatului a avut ca scop să submineze moştenirea politică a lui Obama. Obama şi Merkel au avut o relaţie foarte, foarte specială. Trump parcă ar vrea să se răzbune, de aceea vizează cât se poate de serios Germania ca ţară pe care să o critice. E nociv pentru Alianţă şi nociv pentru Europa. Speranţa e că, la fel cum Angela Merkel a ţinut Uniunea Europeană unită pe tema sancţiunilor ruseşti, şi statele europene să susţină acum Germania”.
Puteţi urmări interviul pe larg la Paşaport Diplomatic .
FOTO: Getty Images
