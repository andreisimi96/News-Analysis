Patru persoane au murit, iar alte câteva sute au fost evacuate în urma unor ploi diluviene ce au afectat România în ultimele zile, scrie presa internaţională, preluată de News.ro.
Foto: Inquam Photos / Liviu Florin Albei
Doi bărbaţi şi o femeie au fost luaţi de viituri, iar o a patra persoană a murit zdorbită în urma surpării casei, potrivit autorităţilor locale, relatează AFP.
În judeţul Covasna (centru), unul dintre cele mai dur afectate, un dig de protecţie a cedat sub forţa apelor şi a inundat mai multe sate, inclusiv Bacel şi Lunca Marcusului, precizează agenţia francează.
„Pompierii şi jandarmii acţionează. Lucrări sunt în curs în vederea refacerii digului, după care vom interveni pentru a scoate apa din casele inundate”, a declarat un purtător de cuvânt al Inspectoratului local pentru Situaţii de Uregnţă, Marius Tolvaj.
Citiți și VIDEO. Momentul în care podul de la Tărlung se prăbușește din cauza viiturii. Ce a rămas în urma apei
Peste 250 de locuitori din zonă au fost nevoiţi să-şi părăsească locuinţele, în timp ce nivelul apei creştea, a precizat el.
În total 100 de localităţi au fost afectate de creşteri ale nivelului apelor, care au luat poduri şi au distrus zeci de case.
Sute de persoane au fost salvate în urma unor ploi puternice care au avut loc în ţară şi au cauzat inundaţii, relatează The Associated Press.
Ministerul de Interne a anunţat duminică faptul că aproximativ 760 de persoane au fost evacuate din zone inindate, iar 20.000 de lucrători în situaţii de urgenţă participau la un efort de salvare.
Un bărbat care traversa un râu călare pe un cal, în sudul României, s-a înecat duminică, luat de ape. O femeie în vârstă de 70 de ani s-a înecat sâmbătă, după ce a fost luată de ape, dar şi un bărbat care culegea legume, precizează AP.
Căi ferate au fost inundate la nivel naţional, iar traficul feroviar a fost întrerupt în centrul ţării, au anunţat autorităţile.
Mai multe pene de curent electric au fost raportate, iar autorităţile urmăreau creşterea nivelului apelor pe două râuri situate în nordul ţării, mai precizează AP.
