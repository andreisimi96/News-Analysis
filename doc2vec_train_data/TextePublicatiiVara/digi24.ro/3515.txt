Noul guvern al Italiei plănuieşte să facă un recensământ al comunităţii romilor pentru a-i putea expulza pe cei care locuiesc ilegal în ţară, conform ministrului de Interne Matteo Salvini, scrie Reuters.
Matteo Salvini / Foto: Facebook
„Din păcate, nu putem expulza romii italieni”, a declarat Salvini, liderul partidului de extremă-dreaptă Liga Nordului.
Salvini a declarat că ministerul pe care îl conduce analizează problema comunităţii de romi şi doreşte să vadă „cine sunt şi câţi sunt”.
Zeci de mii de romi locuiesc pe teritoriul Italiei, mulţi dintre ei în tabere improvizate la marginea oraşelor.
Partidul Democrat din Italia a comunicat că măsurile cerute de Salvini au readus la viaţă amintiri ale „epurării etnice”.
Într-un comunicat ulterior, Salvini a precizat că guvernul nu are nicio intenţie de a face o arhivă separată pentru romi sau să ia amprente, ci doreşte să protejeze copiii romi care nu sunt trimişi la şcoală de părinţii lor.
El a adăugat că doreşte să verifice cum sunt cheltuite fondurile europene pentru susţinerea comunităţilor marginalizate.
Salvini a fost criticat săptămâna trecută de comunitatea internaţională atunci când a refuzat accesul  în porturile italiene vasului Aquarius care avea la bord 629 de imigranţi.
Spania a preluat apoi vasul iar Salvini a declarat că Italia nu mai este „tabăra de migranţi a Europei”.
