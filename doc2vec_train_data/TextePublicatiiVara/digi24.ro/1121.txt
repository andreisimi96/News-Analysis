Mai multe voci din USR îl critică pe Călin Popescu Tăriceanu, președintele Senatului, după declarațiile făcute zilele trecute, conform cărora referendumurile sunt caracteristice regimurilor totalitare . Cristian Ghinea și Clotilde Armand au amintit în acest context de mai multe declarații ale președintelui Senatului în care susținea referendumuri pe mai multe teme.
Foto: InquamPhotos/George Călin
Călin Popescu Tăriceanu a declarat, vineri, la Digi24 , în contextul organizării unui referendum în urma deciziei CCR privind conflictul instituţional preşedinte-ministrul Justiţiei privind revocarea procurorului-șef al DNA, că reprezintă „o instigare la nerespectarea Constituţiei şi a deciziilor Curţii”.
În replică, mai mulți membri din Uniunea Salvați România îl critică și amintesc de numeroasele declarații ale lui Călin Popescu Tăriceanu în care susținea realizarea de referendumuri pe mai multe subiecte arzătoare la acea vreme.
„Premiul Agamiță Dandanache merge la Călin Popescu-Tăriceanu, un om care schimbă principiile când interesele stăpânilor săi socialiști o cer. Tăriceanu în 2012 ne spunea că expresia democrației este referendumul, în 2018 ne spune că referendumul este apanajul statelor totalitare”, afirmă deputatul USR Cristian Ghinea, care publică un fragment video din 2012 de la referendumul pentru suspendarea președintelui României .
„Instituțiile democratice funcționează. Decizia finală va fi luată de cetățeni prin referendum. Nu trebuie să uităm că cea care va avea însă cuvântul decisiv va fi poporul român. Este perfect legitim și democratic”, declara Tăriceanu în iulie 2012, din plenul Parlamentului.
Mai mult, Clotilde Armand atrage atenția la mai multe declarații făcute de Călin Popescu Tăriceanu cu privire la posibile chemări ale oamenilor la vot.
„Liberalul roșu a uitat brusc că era unul din susţinătorii de frunte al folosirii acestui instrument”, subliniază consilierul USR de la primăria sectorului 1.
2007 - ''Respect întru totul prerogativa preşedintelui de a iniţia un referendum pe tema votului uninominal.''
2009 - ''Avem de-a face cu o frumoasă şmecherie politică'' (despre referendumul pentru reducerea numărului de parlamentari la 300)
2012 - ''Este perfect legitim și democratic ca faptele președintelui (T. Băsescu) să fie supuse evaluării românilor. Parlamentul convoacă astăzi un referendum, iar poporul va spune dacă are nemulțumiri.''
2014 - "Propun iniţierea procedurii constituţionale de suspendare şi demitere a Preşedintelui României, având următorul calendar: suspendarea de către Parlament a Preşedintelui României în și organizarea Referendumului de demitere...''
2017 - ''Organizarea unui referendum, o atitudine caracteristică regimurilor totalitare în care dictatorul discută direct cu poporul.'' (despre un posibil referendum pe tema continuării luptei împotriva corupţiei)
2018 - ''E caracteristic regimurilor totalitare. Nu se poate aşa ceva!'' (despre posibilitatea ca președintele Iohannis să demareze un referendum)
Așadar, nu este ușor să realizezi dacă o persoană are dublă personalitate dar anumite simptome pot fi luate în seama. Dl Tăriceanu este un exemplu perfect”, arată Clotilde Armand într-un mesaj pe pagina sa de Facebook.
De altfel, președintele Senatului și-a exprimat în repetate rânduri, în mai 2017 și martie 2018 , susținerea pentru referendumul pe tema redefinirii familiei în Constituţie.
„Eu rămân la convingerea că nu putem să neglijăm trei milioane de semnături ale cetăţenilor români pe această problemă. Suntem obligaţi, practic, să organizăm un referendum şi, sigur, celor care au îngrijorări că România va deveni mai puţin liberală, eu am să le spun că nu. Avem în acelaşi timp în vedere să cadrăm, din punct de vedere legal, cât mai bine parteneriatul civil şi în aşa fel încât să putem da un anumit confort şi celor care aparţin altor tipuri de minorităţi”, afirma Călin Popescu Tăriceanu în urmă cu trei luni.
