Cel mai mare SUV Audi a fost lansat astăzi. Q8 îmbină eleganţa specifică modelelor coupé de lux, cu versatilitatea practică a SUV-urilor de talie mare. Modelul acesta cu dotări generoase, conectivitate amplă şi caracteristici adecvate deplasării pe teren dificil este companionul optim pentru business, dar şi pentru timpul liber. Audi Q8 va fi lansat pe pieţele europene în al treilea trimestru al anului 2018.
Versatil, sportiv, elegant, graţie dimensiunilor şi a modului de organizare a spaţiului.
Audi Q8 emană mai multă sportivitate şi prestigiu decât orice alt SUV al mărcii cu patru inele. Cu o lungime de 4,99 metri, o lăţime de 2,00 metri şi 1,71 metri înălţime, acest SUV-coupé este mai lat, mai scund şi cu garda la sol mai redusă decât fratele său, modelul Q7. Cu un ampatament de aproape 3,00 metri, acest model oferă un interior extrem de spaţios, care îi întrece pe concurenţii direcţi la cele mai multe dintre dimensiunile importante, inclusiv la lungimea interiorului şi la spaţiul de la nivelul capului. În spate este montat un sistem cu trei scaune, care, opţional, poate fi ajustat longitudinal. Cu spătarele rabatate, portbagajul de sub hayónul cu acţionare electrică are o capacitate de 1.755 de litri.
O alură nouă în familia Q: designul exterior
Modelul Audi Q8 introduce acum un nou membru în familia Q, datorită grilei impunătoare a radiatorului specifică mărcii, numită Singleframe. Grila din față emană forţă şi este dispusă vertical, iar alături de spoilerul care a fost mutat mai în faţă şi de prizele de aer mari şi marcante, accentuează atitudinea dominantă a maşinii. Linia plafonului coboară cu eleganţă şi se încheie cu montanţii D uşor înclinaţi, sprijinindu-se pe blisterele quattro de deasupra pasajelor roţilor, care găzduiesc jante cu dimensiuni de până la 22 de inchi. Numeroase detalii amintesc de modelul quattro original. Contururile profilate şi suprafeţele tensionate atletic transmit senzaţia de forţă, sofisticare şi sugerează caracteristicile dinamice speciale ale tracţiunii integrale permanente. Spoilerul, evazările pasajelor roţilor, bandourile de decor de pe uşi şi difuzorul sunt finisate într-o culoare contrastantă, pentru a accentua şi mai mult aspectul off-road al maşinii.
Farurile LED sunt incluse în dotarea standard şi opţional iluminează şoseaua cu tehnologie HD Matrix LED, la care atât semnătura luminoasă tridimensională a luminilor de zi, cât şi blocurile optice din spate au caracter digital. Unităţile din spate sunt legate între ele de o bandă luminoasă. La fel ca la modelul original Audi quattro, aceasta este aplicată pe un fundal negru.
Sportivitate la volan: suspensiile şi sistemul de transmisie
Audi este quattro, iar quattro este Audi! Fireşte că se aplică mai ales modelului Q8, modelul din vârful gamei SUV a mărcii. În mod uzual, diferenţialul blocabil central pur mecanic transferă cuplul la puntea din faţă şi la cea din spate în raport 40:60. Când este necesar, sistemul transferă cea mai mare parte a cuplului către puntea care are tracţiunea mai bună. Plusul de 254 de milimetri adăugat la garda la sol, consolele scurte şi asistentul pentru coborârea pantelor ii permit noului Audi Q8 să poată trece de punctul unde se opresc drumurile asfaltate. Suspensiile cu sistemul de control al amortizării sunt incluse în echiparea standard. Audi oferă suspensia pneumatică adaptivă cu sistemul de control al amortizării ca dotare opţională, fie cu reglaje confort sau sport. Aceasta ajustează garda la sol cu până la 90 de milimetri, în funcţie de situaţia de mers şi de preferinţele şoferului.
Direcţia progresivă este inclusă în dotarea standard şi ajustează reglajele astfel încât direcţia să dea un răspuns mai nemijlocit pe măsură ce volanul este rotit mai tare. Opţional, Audi oferă şi sistemul de direcţie all-wheel. La viteze reduse, aceasta poate braca roţile din spate cu până la 5 grade în direcţia opusă faţă de direcţia în care se îndreaptă maşina, pentru a spori agilitatea. La viteze mai mari, roţile din spate sunt îndreptate în direcţia de virare, pentru a spori stabilitatea.
Toate sistemele de propulsie sunt deosebit de eficiente, datorită noii tehnologii micro-hybrid (MHEV).
Sistemul electric principal de 48 de volţi încorporează două module tehnice importante: o baterie litiu-ion şi un alternator cu curea. La frânare, sistemul poate recupera până la 12 kW. Această energie este stocată înapoi în baterie. Tehnologia MHEV permite etape lungi de rulare liberă, la care motorul este dezactivat, iar sistemul start-stop poate să intervină încă de la 22 km/h.
Claritatea este noua trăsătură definitorie a unui produs premium: interiorul
Simbolurile intuitive indică precizia digitală de la bordul modelului Audi, precum şi nivelul înalt de integrare a arhitecturii şi posibilităţilor de operare. Elementul central este afişajul tactil MMI touch response. Datorită designului său special, se transformă într-o suprafaţă neagră unitară când nu este activ. Toate elementele sunt îmbinate logic, de la fanta îngustă a ventilaţiei, la consola lată, de pe tunelul central, pe care este montat levierul transmisiei tiptronic. Pe întuneric, sistemul opţional de iluminare a contururilor accentuează liniile de design distinctive ale interiorului şi iluminează fundalul emblemei tridimensionale quattro de deasupra torpedoului: încă un exemplu pentru atenţia pe care Audi o acordă detaliilor. Printre dotările opţionale, se numără scaunele profilate cu funcţie de masaj şi cu ventilaţie, sistemul automat de climatizare şi pachetul pentru calitatea aerului, pentru a spori confortul în această ambianţă elegantă.
Sensibilitate şi design marcant: butoanele şi afişajele
Sistemul de operare MMI touch response de la bordul noului Audi Q8 permite accesarea tuturor funcţiilor prin intermediul a două ecrane de mari dimensiuni. Ecranul superior, de 10,1 inchi este utilizat pentru a controla sistemul de infotainment şi de navigaţie. Șoferul utilizează afişajul de 8,6 inchi poziţionat în partea de jos pentru sistemul de încălzire şi de aer condiţionat, pentru funcţii de confort şi pentru introducere de text. În timpul acesta, încheietura mânii sale se poate odihni în poziţie confortabilă şi ergonomică pe levierul transmisiei.
Operarea este rapidă şi simplă: un „click” tactil şi acustic confirmă când degetul a activat o funcţie. La acestea se adaugă funcţia de comandă vocală naturală, care transformă Audi Q8 într-un partener inteligent de dialog. Şoferii îşi pot formula liber comenzile. Sistemul de comandă vocală poate recunoaşte, de exemplu, propoziţia: „I am hungry!” (Mi-e foame!) şi poate sugera ca răspuns restaurante aflate în apropiere.
Instrumentele de bord sunt afişate pe ecranul 100% digital, Audi virtual cockpit. Afişajul său de 12,3 inchi poate reda informaţiile în două moduri diferite de afişare. Acestea pot fi selectate cu ajutorul volanului multifuncțional. Versiunea opţională plus include un al treilea mod de afişare, care este deosebit de sportiv. Display-ul head-up proiectează informaţiile importante pe parbriz, inclusiv direcţionarea detaliată adaptivă pe bandă, în cadrul navigaţiei.
Interconectare inteligentă: Audi connect şi sistemele de asistenţă pentru şofer
Pe piaţa germană, Audi Q8 oferă, în echiparea standard, sistemul de infotainment premium, MMI navigation plus. Acesta include modulul Audi connect pentru transferul de date, cu standardul LTE Advanced şi hotspot Wi-Fi. Sistemul de navigaţie recunoaşte preferinţele şoferului în baza călătoriilor anterioare şi poate face astfel sugestii inteligente. Serviciile online Audi connect includ aspecte predictive în procesul de planificare a rutei. Astfel, cele două servicii Car-to-X, pentru informaţii privind indicatoarele de circulaţie şi privind potenţiale riscuri, pot beneficia de inteligenţa colectivă (engl. swarm intelligence) a flotei Audi. Cheia opţională Audi connect îi permite şoferului să încuie şi să descuie automobilul şi să pornească motorul folosind un smartphone Android compatibil. Profilurile individuale pentru diferiţi şoferi permit memorarea a 400 de setări preferate pentru mai mulţi şoferi. Utilizând aplicaţia myAudi, şoferii pot, de asemenea, transfera destinaţii speciale către sistemul de navigaţie, pot asculta muzică în streaming sau pot transfera calendarul smartphone-ului în MMI.
Audi Q8 oferă sunet şi conexiuni de calitate, datorită echipării cu Audi phone box şi voice-over LTE. Aceleaşi caracteristici sunt oferite şi de sistemul de sunet Bang & Olufsen Advanced. Acesta generează un sunet 3D fascinant pentru toate cele cinci locuri. Muzica se aude exact aşa cum a fost înregistrată în sala de concerte.
Audi Q8 îşi ajută şoferul în variate situaţii: la manevrele de parcare, în oraş, dar şi la drum lung. De exemplu, printre sistemele care susţin şoferul în acest sens se numără tempomatul adaptiv, asistentul pentru eficienţă, asistentul pentru intersecţii, funcţia de avertizare la schimbarea benzii de rulare, avertizarea pentru borduri, plus camerele video de 360 de grade. Printre dotările deosebit de speciale se numără pilotul telecomandat pentru garaj, care va fi lansat la începutul anului 2019. Acest asistent, supravegheat de şofer, direcţionează autonom SUV-ul în garaj şi apoi din nou afară din garaj. Şoferul iese în prealabil din automobil şi activează procesul folosind aplicaţia myAudi pe smartphone. Pilotul pentru parcare oferă un nivel similar de confort. Pe fundalul tuturor cestor funcţii lucrează sistemul central de comandă a sistemelor de asistenţă a şoferului. Acesta analizează în permanenţă situaţia curentă din jurul maşinii şi utilizează aceste informaţii pentru a controla sistemele de asistenţă. Datele necesare sunt obţinute, în funcţie de opţiunile alese, de până la cinci sisteme radar, şase camere video, 12 senzori cu ultrasunete, plus scannerul laser.
