Puținele urme ale civilizației Timișoarei din secolul al XVII sunt lăsate de izbeliște de autorități. Fundația minaretului moscheii turcești, descoperită de arheologi în Piaţa Sfântul Gheorghe, odată cu reabilitarea centului istoric, nu este conservată ca restul zidurilor vechi. Aşa că timpul şi-a lăsat amprenta şi buruienile au învăluit-o. De 3 ani Primăria Timișoara promite să găsească o soluție pentru conservare şi punere în valoare. 
În urmă cu trei, când reabilitarea centrului istoric era aproape de final, arheologii descopereau în Piaţa Sfântul Gheorghe ruinele minaretului fostei moschei turcești, care datează din secolul XVII. Pentru că proiectul european de reabilitare a zonei trebuia finalizat rapid, conservarea şi punerea în valoare a fundației nu a fost cuprinsă în investiția de 50 de milioane de lei. Cei trei ani care au trecut de atunci au lăsat urme.
„Aceste vestigii năpădite de buruieni sunt fundația minaretului moscheii Sultanului Învingător. Mai exact aici era un turn înalt de aproximativ 15 metri din vârful căruia se chemau credincioșii la rugăciune”, relatează Caterina Ledrer, jurnalist Digi24 Timișoara.
Cărămizile descoperite de arheologi sunt desprinse şi dacă nu se iau măsuri, vestigiile vor dispărea, spun specialiștii.
„Inevitabil apare degradarea, orice vestigiu arheologic fără o anumită protejate riscă să dispară din lipsa noastră de grijă.  Plantele ne arată un singur lucru: că nu există o activitate de întreținere a acestor vestigii arheologice”, a spus Sorin Predescu, directorul Direcției pentru Cultură Timiş.
Piața este o atracție pentru turiștii care trec pragul Timișoarei. Din păcate, asistă, și ei, la nepăsarea autorităților.
Autoritățile locale spun că distrugerea vestigiilor este cauzată de faptul că peste ele ar trece turiști sau copii şi că de abia acum au găsit o soluție ca să conserve și apoi să pună în valoare construcția turcească.
„Intervenţia asupra cestei fundații nu este de factor de mediu ci este una mecanică. Piaţa Sf Gheirghe este folosită mult pentru evenimente şi de cetățenii Timișoarei. Foarte posibil, soluția pe care vrem să o adoptăm pe viitor împreună cu Direcția pentru Cultură, este aceea a protejării cu sticlă a minaretului. Tipul de protecție pe care o avem pentru celelalte ziduri din Sf Gheorghe fiind imposibil de aplicat aici pentru că fundația este la nivelul solului”, a declarat  Dan Diaconu, viceprimarul Timișoarei.
Celelalte ziduri din Piaţa Sfântul Gheorghe, care sunt ruinele bisericii iezuite, au fost acoperite cu un ciment special pentru a se conserva. Dar şi acesta a început să crape şi are nevoie de reparații.
reporter: Caterina Ledrer/ operator: George Ştefăniţă
