Curtea Constituţională a încălcat Constituţia. Îi lasă pe magistraţi la cheremul unui ministru numit politic. Este reacţia PNL la decizia Curţii, întoarsă pe toate feţele de ieri începând, în aşteptarea motivării care mai durează. Între timp, PNL și USR îi sugerează președintelui Klaus Iohnannis să convoace un referenum pe justiție și să ceară un vot popular.
„Șase cetățeni români care exercită temporar atribuțiile de judecători ai Curții Constituționale au instrumentat o decizie care îmbracă caracterul unei lovituri de stat și care pune în pericol democrația României și care afectează Constituția României”, a acuzat liderul liberal. Chiar Curtea Constituțională încalcă Constituția, pentru că nu poți să consideri că mai e respectat principiul independenței justiției, atunci când magistrații sunt lăsați la cheremul unui ministru al justiției, care este numit politic, a adăugat Ludovic Orban.
„De asemenea, Curtea Constituțională nu poate să oblige președintele să facă ceva în contextul atribuțiilor sale constituționale. CCR nu poate obliga președintele României, care este omul care beneficiază de cea mai mare legitimitate și care exercită funcția cu cea mai mare încărăcătură de legitimitate. Ca urmare, nu pot șase judecători ai CCR să se substituie voinței exprimate de cetățeni”, este de părere Ludovic Orban. „PNL nu poate să stea nepăsător”, a spus liderul liberal. „Vom apela la toate formele de protest, inclusiv la proteste de stradă, vom folosi toate pârghiile pe care le avem la dispoziție. Este posibil și un referendum. Este posibil orice. Luăm în calcul și posibile modificări ale Constituției”, a spus Ludovic Orban.
„Există cineva deasupra Curții Constituționale, iar acel cineva este poporul român. Oricând poporul român poate să decidă, pentru că poporul român exercită suveranitatea. Se poate găși orice fel de mijloc constituțional și legal prin care această decizie să nu genereze consecințe” a declarat Orban. Ulterior, întrebat dacă este posibil un referendum pe această temă, pe care să îl propună președintele, liderul liberal a spus că „este posibil orice”, dar a îndemnat să se aștepte mai întâi motivarea Curții.  
De la USR, deputatul Stelian Ion a menționat, joi, la rândul său, această posibilitate a referendumului. „Președintele poate să se conformeze sau poate să nu se conformeze. Poate să se conformeze nuanțat, în sensul de a revoca, dar cu un termen foarte lung, de luni de zile. Ar fi și această posibilitatea, de a se da un decret cu stabilirea unui termen. Luăm cele două ipoteze. Dacă nu o revocă, e un joc de șah. Urmează suspendarea. Nu am nicio îndoială și se întoarce la popor pentru a vedea dacă a avut sau nu dreptate, dacă românii consideră că este corectă decizia CCR sau nu. Un vot negativ la un astfel de referendum de demitere înseamnă că a greșit CCR. (...)”, a declarat Stelian Ion.
El a spus că, în acest moment, ar fi mai salutar un referendum referitor la această chestiune punctuală. Președintele s-ar vedea cu un sprijin mult mai important dacă merge pe această cale și ar considera corect să nu se supună acestei obligații. Acest referendum ar fi mult mai important decât unul pe justiție. Cred că poporul român se va mobiliza și își va spune punctul de vedere, a arătat deputatul USR.
