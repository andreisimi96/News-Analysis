Un francez a câştigat în două rânduri, în decurs de 18 luni, marele premiu de 1 milion de euro la My Million, loterie complementară la Euro Millions, informează miercuri cotidianul Le Parisien, citat de AFP și Agerpres.
Foto: Gulliver/Getty Images
Potrivit calculelor unor profesori de matematică, pe care cotidianul i-a intervievat, jucătorul avea o şansă din 16 miliarde de a recidiva.
Ca exemplu, este cel mai probabil să câştigi o singură dată marele premiu la Loto (o şansă din 19 milioane) sau cel de la Euro Millions (o şansă din 140 de milioane), precizează ziarul.
My Million funcţionează ca o tombolă: un cod format din două litere şi şapte cifre este generat automat de un aparat care apare pe chitanţă când se validează o grilă Euro Millions, explică Le Parisien.
La fiecare tragere a loteriei europene, unul din aceste coduri este tras la sorţi. Persoana care îl deţine câştigă atunci 1 milion de euro.
Euro Million este o loterie care funcţionează în 12 ţări europene în fiecare marţi şi vineri.
Fericitul câştigător, care a jucat de două ori în acelaşi loc, deţinea combinaţia corectă la tragerile din 11 noiembrie 2016 şi din 18 mai anul acesta. El joacă întotdeauna aceleaşi numere şi exclusiv la Euro Millions (prin urmare şi la My Million).
