Parlamentarii vor ca producătorii agricoli care vând legume şi fructe în pieţe să afişeze, pe lângă ţara de provenienţă şi data recoltării, şi informaţii privind atestatul de producător. „E inutil”, spun comercianţii. Cine respectă legea afişează oricum la tarabă o copie după atestat, iar ceilalţi nu trec nici măcar preţul, deşi sunt obligaţi.
Cine cumpără de acest comerciant, pe care l-am găsit într-o piaţă din sectorul 6 al Capitalei, trebuie să aibă multă încredere. Cireşele, care ar fi româneşti, nu au nici măcar preţul trecut. Asta deşi, de câteva luni, pe etichetele produselor din pieţe trebuie să apară obligatoriu - pe lângă preţ - numele producătorului şi al produsului, localitatea de provenienţă şi data recoltei. Reguli introduse ca să fie ignorate.
„Aveţi cartofi 5 lei, dar nu aveţi originea și calitatea. Iar acest lucru se sancționează conform legii 312, cu sancţiune pâna la 5.000 de lei”, afirmă Mihai Alexandru, inspector Direcţia pentru Agricultura Iaşi.
Parlamentarii ar vrea ca pe etichetă să apară şi seria și numărul atestatului de producător. Potrivit legislaţiei, însă, există oricum obligaţia afişării unei copii după acest document, la tarabă.
„Nu mi se pare normal să mai scriem şi pe eticheta pe care o afişăm pentru că ne ocupă foarte mult loc. Că deja scrie provenienţa mărfii, de unde este, numele producătorului adică numele meu, preţul, data recoltării. Mai mult de atât ce să scriem dacă este lipit pe tarabă copie după Atestat”, spune un producător.
Oricum, pentru clienţi, alte lucruri sunt importante.
„Să fie româneşti în primul rând pentru că sunt mai sănătoase decât cele din import şi mai gustoase. Au şi un pic de gust”, spune un cumpătător.
În sezonul cald, peste 70% din fructele şi legumele din pieţe şi magazine sunt de producţie autohtonă.
