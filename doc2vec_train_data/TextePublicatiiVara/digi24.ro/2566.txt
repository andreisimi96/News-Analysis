Președintele USR, Dan Barna, a criticat postările de pe paginile de Facebook ale filialelor PSD prin care se lansa în mod fals că Simona Halep a fost huiduită pe stadion, la prezentarea trofeului Roland Garros, și nu Gabriela Firea. El le-a cerut lui Liviu Dragnea și Gabrielei Firea să-i ceară iertare sportivei, dar și românilor.
„Le solicit lui Liviu Dragnea și Gabrielei Firea să-și ceară iertare pentru minciuna odiosă propagată aseară pe conturile PSD de Facebook. Nu scuze, iertare în fața Simonei Halep și a noastră, a românilor. Să folosești imaginea Simonei Halep în propaganda neagră, mincinoasă și mizerabilă a partidului și să-i crezi pe români atât de naivi încât să creadă o asemenea dezinformare este nu doar insultător, ci un semn că ne îndreptăm spre un regim autoritarist”, afirmă liderul USR.
Barna mai spune că „minciuna aceasta este mai mult decât o simplă minciună pentru a demoniza dizidența la puterea nemăsurată a lui Liviu Dragnea, face parte din arsenalul negru al propagandei naziste”.
„La fel și dezumanizarea adversarului prin apelativul șobolan. Dezbrăcat de atributele umanului, adversarul este transformat, de această propagandă neagră, în dușman, într-o țintă nu doar ușoară, ci și legitimă. "Dacă spui o minciună destul de mare și o repeți, oamenii vor ajunge, în cele din urmă, să o creadă. Devine vital pentru stat să folosească toate puterile sale pentru a reprima disidența, căci adevărul este dușmanul mortal al minciunii și, prin extensie, adevărul este cel mai mare dușman al statului". Acesta este fundamentul propagandei naziste”, adaugă el.
„Liviu Dragnea ne spune că statul este el, că el decide cine este prieten și cine este dușman. Noi îi răspundem NU, să înceteze dezbinarea românilor. Nu există două Românii, există una singură care vrea să trăiască în prosperitate și în modernitate, nu pe un tărâm populat de fantome”, completează Dan Barna.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Marți seară, mai multe filiale PSD au început să posteze pe paginile lor de Facebook filme sau colaje prin care acreditează ideea că huiduielile care au putut fi auzite luni seară pe Arena Naţională au vizat-o pe Simona Halep sau i-au stricat acesteia monentul de glorie.
Luni, aproximativ 20.000 de oameni au fost pe Arena Naţională, unde Simona Halep şi-a prezentat trofeul câştigat la Roland Garros. Liderul WTA fost însoţit de primarul Capitalei,  Gabriela Firea, care a fost huiduită  de cei din tribune când îi oferea Simonei Halep cheia şi o plachetă. De altfel, primarul Capitalei a părăsit Arena Naţională imediat după acest moment.
