O adolescentă în vârstă de 13 ani a supraviețuit în mod miraculos, după ce a fost împușcată de 7 ori, în timpul unui atac armat care a avut loc chiar în școala în care aceasta învăța, scrie ABC News .
Ella Whistler a fost împușcată de șapte ori în față, gât, piept și brațe, luna trecută, în școala Noblesville West Middle School, din Indiana, când un coleg al fetei a intrat în sala de clasă înarmat cu două semiautomate și a început să tragă la întâmplare.
Jason Seaman, profesorul aflat în clasă în acel moment, l-a pus imediat la pământ pe atacator. Însă atât profesorul, cât și adolescenta de 13 ani au fost nimeriți de gloanțe.
Ella a fost dusă de urgență la spital și operată, având mai multe răni care îi puneau viața în pericol: maxilarul rupt, insuficiență pulmonară, clavicula și mai multe vertebre rupte, precum și nervii afectați.
Tânăra a supraviețuit și este acum în stare stabilă, a anunțat familia ei. Ea rămâne însă internată în continuare și o așteaptă „o cale lungă spre recuperare”.
Profesorul, lăudat pentru eroismul său, a fost deja externat în spital, având doar câteva răni minore.
Niciun alt elev nu a fost rănit în atac, iar agresorul a fost arestat de poliție, la scurt timp. 
