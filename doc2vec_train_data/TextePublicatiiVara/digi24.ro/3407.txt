Secretarul general al NATO, Jens Stoltenberg, avertizează că disensiunile puternice dintre Statele Unite sub conducerea lui Donald Trump și aliații europeni din Alianța Nord-Atlantică ar putea ajunge într-un punct critic.
Dacă Donald Trump nu va opri escaladarea disensiunilor politice în relația transatlantică, prima și cea mai periculoasă consecință va lovi în unitatea NATO, a avertizat Stoltenberg într-un articol publicat în The Guardian .
„Nori politici de furtună” s-au adunat deasupra NATO, notează Jens Stoltenberg, iar presiunea crește tot mai mult pe cooperarea dintre aliații blocului militar.
Semnalul de alarmă vine în siajul summit-ului NATO care va avea loc la Bruxelles între 11-12 iulie.
„De la crearea Alianței, cu apropae 70 de ani în urmă, oamenii din Europa și din America de Nord s-au bucurat de o perioadă fără precedent de pace și prosperitate. Dar, la nivel politic, legăturile dintre noi sunt sub presiune”, subliniază șeful NATO.
În opinia secretarului general, există trei probeme cu impact toxic în relația dintre SUA și anumiți aliați europeni: politicile comerciale ale administrației Trump, dezbaterea spinoasă legată de schimbările climatice și Acordul nuclear cu Iranul.
Polemicile pe seama acestor trei subiecte „sunt reale și nu vor dispărea peste noapte”. Nicăieri nu stă scris „în piatră că relația transatlantică va prospera pe vecie”, mai scrie Jens Stoltenberg. „Dar asta nu înseamnă că avarierea ei este inevitabilă. Putem să o menținem și să păstrăm toate avantajele ei”, se mai arată în articolul semnat de șeful NATO.
Tonul oficialului s-a mai domolit însă într-un interviu oferit canalului France 24, relatează Agerpres .
„Sunt încrezător în capacitatea Europei şi a SUA de a rămâne unite în cursul summitului, în pofida importantelor divergenţe şi de a demonstra importanţa legăturii transatlantice", a declarat el.
Secretarul general al NATO a reafirmat că a primit asigurări din partea preşedintelui american cu privire la „angajamentul său personal" faţă de Alianţă. 
„Summitul NATO ar putea fi ocazia lansării negocierilor pentru aderarea Macedoniei de Nord, datorită acordului găsit cu Grecia asupra noii denumiri a fostei republici iugoslave", a anunţat Stoltenberg. 
