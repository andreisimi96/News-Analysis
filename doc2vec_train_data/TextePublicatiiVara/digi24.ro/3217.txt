Judecătoria Sectorului 1 a decis anularea amenzii în valoare de 2.000 de lei dată de un jandarm unui bărbat surdo-mut la protestul din luna martie, din timpul Congresului PSD. Instanţa a stabilit şi că Jandarmeria Bucureşti trebuie să îi plătească protestatarului cheltuielile de judecată. Decizia nu este definitivă şi poate fi atacată în termen de 30 de zile. Reprezentanţii Jandarmeriei spun că vor decide dacă vor face apel sau nu după ce vor analiza motivarea instanţei.
„Admite plângerea contravenţională formulată de petentul Duia Ioan, în contradictoriu cu intimata Direcţia Generală de Jandarmi a Municipiului Bucureşti, împotriva procesului-verbal de contravenţie (...). Anulează procesul-verbal de contravenţie (...) Exonerează petentul de la plata amenzii contravenţionale în cuantum de 2.000 de lei”, se arată în decizia Judecătoriei Sectorului 1.
Instanţa a mai stabilit şi că Jandarmeria Bucureşti trebuie să îi plătească protestatarului cheltuielile de judecată, respectiv 734 de lei, reprezentând onorariul avocatului şi taxa judiciară de timbru.
Decizia nu este definitivă şi poate fi atacată în termen de 30 de zile.
Reprezentanţii Jandarmeriei spun că vor decide dacă vor face apel după ce vor analiza motivarea instanţei.
Un bărbat surdo-mut a fost amendat cu 2.000 de lei după ce a participat la protestul din 10 martie din faţa Sălii Palatului, unde a avut loc Congresul Extraordinal al PSD. Pe procesul verbal încheiat de un jandarm scrie că bărbatul „a participat alături de alte persoane la o contramanifestaţie, scandând lozinci împotriva participanţilor care îşi desfăşurau legal activitatea la Congresul Extraordinar al PSD”.
Direcţia Generală de Jandarmi a Municipiului Bucureşti a susţinut atunci că amenda nu a fost dată protestatarului pentru că scanda lozinci, ci în baza articolului 26, litera g din Legea 60/1991 privind organizarea şi desfăşurarea adunărilor publice, care spune că reprezintă contravenţie „organizarea sau participarea la contramanifestaţii desfăşurate în acelaşi timp şi în acelaşi loc cu adunările publice declarate, indiferent de modul lor de exprimare”, iar aceste lucru este precizat şi în procesul verbal, la rubrica „încadrarea faptei”.
„Asupra temeiniciei şi legalităţii aspectelor menţionate de agentul constatator în descrierea faptei din procesul-verbal încheiat se poate pronunţa doar o instanţă de judecată, în cazul în care procesul-verbal va fi contestat de către respectiva persoană”, a mai spus DGJMB.
Ulterior, Jandarmeria Română a anunţat că Direcţia Control din cadrul Inspectoratului General face verificări la DGJMB, cu privire la modul în care a fost întocmit procesul verbal de sancţionare, rezultatele verificărilor urmând să fie făcute publice.
În aprilie, comandantul Jandarmeriei Române, Sebastian Cucoş, spunea că bărbatul a fost identificat pe baza probelor video, astfel că este greu de realizat dacă strigă sau nu. Cucoş a subliniat faptul că încadrarea faptei a fost făcută corect, însă descrierea faptei din procesul-verbal, unde scrie că bărbatul striga lozinci alături de alţi protestatari, este eronată.
„Din informaţiile pe care le am, încadrarea faptei a fost făcută corect, descrierea ei a fost eronată. Asta şi pentru că identificarea persoanei a fost făcută pe baza probelor video. În vacarmul care se vede pe imagini nu îţi dai seama cu uşurinţă dacă strigă sau nu sitrgă”, a declarat atunci şeful Jandarmeriei.
Comandantul Jandarmeriei Române a adăugat că una dintre măsurile luate este intensificarea pregătirii din şcoli, pentru ca „aceste situaţii jenante să nu se mai repete”.
„Am ordonat deja ca în şcolile noastre şi în instituţiile în care avem pregătirea continuă să revenim cu toţi acei agenţi constatatori pentru a reîntări pregătirea lor. (...) Toţi angajaţii noştri trec regulat prin diverse forme de pregătire, în funcţie şi de specializările pe care le au. (...) În instituţiile noastre se desfăşoară activităţi de învăţământ pe tot parcursul anului, care oricum suntobligatorii, dar vrem să intensificăm un pic pentru ca aceste situaţii jenante să nu se mai repete”, a explicat Sebastian Cucoş.
