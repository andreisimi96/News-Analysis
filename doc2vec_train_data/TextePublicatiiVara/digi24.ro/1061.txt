O femeie de 33 de ani din Focşani a născut pe stradă, în noaptea de duminică spre luni, o fetiţă, care cântăreşte 2.700 de grame, fiind perfect sănătoasă. Există informaţii neconfirmate încă de mămică, potrivit cărora ar fi încercat să ia un taxi pentru a o duce la spital, însă şoferul ar fi refuzat-o, scrie News.ro.
Foto: Gulliver/Getty Images
Potrivit reprezentanţilor Spitalului Judeţean Focşani, femeia de 33 de ani este la a treia naştere. Atât ea cât şi fetiţa ei, care s-a născut în plină stradă, înainte de sosirea ambulanţei, sunt stabile, însă vor mai rămâne câteva zile internate în unitatea medicală.
Femeia a născut, în noaptea de duminică spre luni, pe o stradă din municipiul Focşani. Din primele informaţii, ea ar fi coborât din casă însoţită de două rude, în aşteptarea ambulanţei pe care o solicitase. Însă, ea a născut foarte repede, înainte ca salvarea să ajungă. Focşăneanca a născut pe spaţiu verde, în apropierea unei staţii de taxiuri.
De altfel, femeia ar fi rugat un şofer de taxi să o ducă la spital, însă ar fi fost refuzată.
Când medicii de la SAJ Vrancea au ajuns la adresa menţionată în apelul la 112, femeia adusese pe lume o fetiţă. Medicii au tăiat cordonul ombilical si au preluat cele două paciente, transportându-le la Spitalul Judeţean Focşani.
Potrivit medicilor din această unitate medicală, atât mama cât şi fetiţa care cântăreşte 2.700 de grame sunt bine, însă vor mai rămâne o vreme intermate în spital.
