Comoară neexploatată: aproape un sfert de milion de copii consideraţi geniali se nasc în fiecare an la noi în ţară, dar nici 200 dintre ei nu ajung să facă minuni cu mintea lor sclipitoare. Statul nu face mai nimic ca să îi susţină, aşa că cel mai mare centru pentru copii supradotaţi din Bucureşti caută sponsori pregătirea micilor genii.
Eduard are 8 ani şi un IQ de 138. La 3 ani ştia deja multe despre planete si dinozauri, iar acum cântă la pian. A schimbat trei şcoli până acum şi asta pentru că profesorii nu ştiu cum să lucreze cu astfel de copii, spune mama lui. Plăteşte, în fiecare lună, aproape 2.000 de lei pentru a-l duce în centrele specializate.
„Costurile sunt mari. Aș vrea să îl duc în tabără, se fac pentru copiii aceștia, la care participa și părintele, însă costurile pentru un om sunt de 1200-1500 de lei și în momentul în care suntem doi sau patru, costurile sunt foarte mari. Mi-aș dori să-l duc în tabără de câte ori se face. Dar nu pot”, spune Andreea David, mama copilului supradotat.
Femeia povesteşte că, în încercarea de a găsi o şcoală potrivită pentru Eduard, s-a lovit de reticenţa dascălilor.
„Prima învățătoare de renume, în momentul în care i-am dus raportul testării mi-a spus: Doamnă, sunt prostii. Copilul nu știe să scrie și să citească. A doua mi-a spus: Doamnă, citiți prea mult. Dacă aș testa toți copiii din clasă, toți ar avea IQ-ul foarte mare”, povestește Andreea David.
În urmă cu aproape doi ani, Andreea şi-a dus copilul la o şcoală privată din Capitală în speranţa că acolo va găsi profesori de vocaţie. Băiatul a fost însă agresat fizic chiar de profesoara de muzică, care în final a primit un avertisment scris.
„În momentul în care l-a prins de mână și-a înfipt unghiile în mâna lui. Am depus plângere la poliție. Atât directorul, cât și profesoara au negat că s-ar fi întâmplat ceva. După ce copiii au recunoscut, mi-au spus că i-au băgat pe profesoara de muzică și pe alții în comisia de disciplină, iar după ceva timp mi-au spus că le-au acordat avertisment scris”, a relatat mama.
Acum, cel mai mare centru pentru copiii supradotaţi cere sprijin din partea celor care vor şi pot să ofere sponsorizări.  „Sumele pe care noi le primim sunt derizorii și nu ne bazăm pe ele. Pe an un părinte plătește de la 2.400 de euro pentru un singur copil. Statul nu susține cu nimic copiii supradotați în momentul de față”, spune Monica Gheorghiu, președintele unui centru pentru copii supradotați.
Aproximativ 200.000 de copii supradotaţi sunt descoperiţi anual în România. Doar unul din o mie reuşeşte să-şi cultive şi să îşi păstreze aceste abilităţi speciale.
