Selecţionata Rusiei a învins surprinzător reprezentativa Spaniei cu scorul de 4-3 la loviturile de departajare, duminică, pe Stadionul Lujniki din Moscova, în optimile de finală ale Cupei Mondiale de fotbal 2018 şi s-a calificat în sferturi.
Formula 1: Cursa de la Silverstone e în direct la Digi Sport 1 (duminică, ora 16:00)
A fost primul meci de la actuala ediţie a CM ajuns la lovituri de departajare şi prima partidă din istoria competiţiei la care cele două echipe au făcut câte patru schimbări.
Pe stadionul Lujniki, din Moscova, la finalul prelungirilor scorul era 1-1. Spania a deschis scorul printr-un autogol al lui Ignaşevici, în minurul 12. Pentru Rusia a înscris Dziuba ’41 (penalti).
1-0: Ignaşevici a trimis mingea în propria poartă după o lovitură liberă executată de Asensio.
1-1: Dziuba a executat un penalti acordat pentru un henţ în careu al lui Gerard Pique.
La loviturile de departajare, pentru Rusia au marcat Smolov, Ignaşevici, Golovin şi Cerişev.
Pentru Spania au marcat Iniesta, Pique şi Ramos. Au ratat Koke şi Iago Aspas.
Rusul Aleksandr Erohin, care a intrat pe teren în minutul 97, în locul lui Kuzaiev, este primul jucător face face obiectul celei de-a patra schimbări la un meci la Cupa Mondială. Şi spaniolii au făcut apoi a patra schimbare, Rodrigo intrând în locul lui Asensio, în minutul 104.
Spania: De Gea – Nacho (Carvajal ’70), Pique, Sergio Ramos, Alba - Koke, Busquets - D. Silva (Iniesta ’67), Isco, Asensio (Rodrigo ‘104) - Diego Costa (Aspas ’80). Selecţioner: Fernando Hierro
Rusia: Akinfeïev - M. Fernandes, Kutepov, Ignaşevici, Koudriaşov, Jirkov (Granat ’46) – Samedov (Cerişev ’61), Zobnin, Kuziaev (Erohin ’97) – Dziuba (Smolov ’65), Golovin. Selecţioner: Stanislav Cercesov.
Meciul a fost arbitrat de olandezul Bjorn Kuipers.
În sferturi, Rusia va întâlni câştigătoarea partidei din optimi Croaţia – Danemarca, programată la ora 21.00, la Nijni Novgorod.
Surse: Agerpres, news.ro. 
