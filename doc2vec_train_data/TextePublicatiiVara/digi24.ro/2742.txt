Filosoful Mihai Şora afirmă, referindu-se la caricatura privind victoria Simonei Halep la Roland Garros apărută în publicaţia satirică Charlie Hebdo , că aceasta ironizează tocmai „minţile înţepenite în stereotipuri etnice”, concluzia sa fiind că, „umor îndoielnic sau nu, satiră subţire ori groasă, este, în final, consternant să vezi români (câtă frunză, câtă iarbă) care şi-ar lua mintenaş puşca din cui şi l-ar ciurui pe caricaturist”.
Tenis, WTA: Turneul de la 's-Hertogenbosch e în direct la Digi Sport 2, în perioada 11-17 iunie
„Dragi prieteni, pe scurt: 1. Publicul-ţintă al caricaturii din Charlie Hebdo este cel francez (lucru pe care nu par să-l înţeleagă toţi comentatorii noştri). 2. Desenul ironizează tocmai minţile înţepenite în stereotipuri etnice (acele toxine pe care le cunoaştem prea bine), motiv pentru care nici nu apare numele Simonei alături, căci nu EA, ca atare, face obiectul ironiei”, îşi începe Mihai Şora postarea.
El explică faptul că este vorba despre „o ramă în ramă (unde nu scrie „ceci n’est pas une pipe”, nici nu figurează vreun omuleţ galben alături, încât să priceapă şi cei care nu au exerciţiul lecturii unui desen)”.
„Umor îndoielnic sau nu, satiră subţire ori groasă, este, în final, consternant să vezi români (câtă frunză, câtă iarbă) care şi-ar lua mintenaş puşca din cui şi l-ar ciurui pe caricaturist”, este concluzia lui Mihai Şora.
Publicaţia franceză de satiră Charlie Hebdo a ironizat victoria Simonei Halep la turneul de la Roland Garros publicând sub titlul „O româncă câştigă Roland Garros-ul” o caricatură reprezentând o persoană care ridică trofeul deasupra capului şi spune „Fier vechi, fier vechi”.
