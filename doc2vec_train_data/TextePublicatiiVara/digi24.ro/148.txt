Guvernele României şi Poloniei vor avea consultări, vineri, la Varşovia, context în care prim-ministrul Viorica Dăncilă va avea şi o întrevedere cu premierul Republicii Polone, Mateusz Morawiecki.
Foto: Inquam Photos / Octav Ganea
Viorica Dăncilă va fi primită de Mateusz Morawiecki, vineri dimineaţă, la Palatul Belweder din Varşovia, potrivit programului oficial al premierului român. În paralel, vor avea loc întâlniri bilaterale între miniştrii de resort, relatează Agerpres.
Acestea vor fi urmate de consultări interguvernamentale şi de ceremonia de semnare a Acordului bilateral privind regimul juridic al mormintelor militare române aflate pe teritoriul Poloniei şi al mormintelor militare polone aflate pe teritoriul României. Acordul va fi semnat de ministrul Apărării, Mihai Fifor, din partea română, şi de viceprim-ministru şi ministrul Culturii, Piotr Glinski, din partea polonă.
Vineri după-amiază, premierii României şi Republicii Polone vor susţine declaraţii comune de presă.
Tot vineri după-amiază va avea loc o întrevedere a ministrului pentru Românii de Pretutindeni, Natalia Intotero, cu militari români şi cu reprezentanţi ai comunitaţii româneşti din Polonia, la sediul Ambasadei României la Varşovia.
La începutul şedinţei de Guvern de joi, premierul Viorica Dăncilă a anunţat că primele consultări interguvernamentale România - Polonia din istoria relaţiei bilaterale vor avea loc vineri la Varşovia.
„Consultările au loc în contextul în care cele două state celebrează anul acesta Centenarele naţionale - Marea Unire în România şi redobândirea independenţei în Polonia”, a declarat Dăncilă.
Totodată, şefa Executivului a precizat că discuţiile vor aborda stadiul şi perspectivele relaţiei bilaterale, precum şi colaborarea la nivel european şi internaţional.
Din delegaţia română condusă de prim-ministru vor face parte vicepremierul pentru implementarea parteneriatelor strategice, Ana Birchall, ministrul Afacerilor Interne, Carmen Dan, ministrul Afacerilor Externe, Teodor Meleşcanu, ministrul Apărării, Mihai Fifor, ministrul Agriculturii, Petre Daea, ministrul Fondurilor Europene, Rovana Plumb, ministrul Culturii, George Ivaşcu, ministrul Turismului, Bogdan Trif, ministrul pentru Românii de Pretutindeni, Natalia Intotero, şi secretarul general al Guvernului, Andreea Lambru, potrivit unui comunicat al Guvernului.
„Organizarea consultărilor, pentru prima dată în acest format ministerial extins, reflectă nivelul foarte bun atins în ultimii ani în cooperarea româno-polonă, întemeiată pe Parteneriatul Strategic semnat în 2009”, se mai arată în comunicat. 
