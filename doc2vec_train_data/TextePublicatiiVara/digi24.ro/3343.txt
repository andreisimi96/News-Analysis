Fostul premier Dacian Cioloș a criticat luni seară modificările făcute de PSD-ALDE-UDMR la Codul de Procedură Penală. Liderul Mișcării România Împreună a spus că cele trei partide „au făcut din legislația penală o armă împotriva întregii populații a României” și a atenționat cu privire la o posibilă suspendare a președintelui Klaus Iohannis. 
„Majoritatea PSD-ALDE a abuzat de drepturile oferite de democratie, agresând Codul de procedură penală. Vor să ne convingă că tâlhăria și fărădelegea sunt parte a vieții noastre pentru că ei au ales să fie parte a vieții lor. Au făcut din legislația penală o armă împotriva întregii populații a României. PSD și ALDE ne-a transformat pe toți în victime colaterale ale infracționalității. Prin votul de azi, PSD și ALDE fac din fărădelege un plan de țară”, afirmă Dacian Cioloș.
„Îmi dau seama ce simt foarte mulți români normali, cu bun simț, la ora asta. E dureros să rabzi și să accepți că o mână de oameni disperați care se gândesc doar la propriile lor vieți - neînțelegând să-și asume greșelile trecutului - aruncă în aer echilibrul unei societăți întregi.  Ei, în graba lor pentru a se salva, omit faptul că normalitatea și bunul simț pot să-și piardă răbdarea și umilința de a accepta palmă după palmă fără să riposteze la un moment dat”, adaugă el.
„Ultima greșeală pe care ar face-o cei care ne-au abuzat azi bunul simț și ne-au vândut siguranța pe propria lor impunitate, ar fi să forțeze zilele următoare mecanisme instituționale, ordonanțe de urgență sau suspendarea Președintelui, pentru a face să intre în vigoare pe “repede inainte” modificările decise azi. Acesta ar putea fi ultimul act al unei guvernări iresponsabile”, mai spune fostul premier.
