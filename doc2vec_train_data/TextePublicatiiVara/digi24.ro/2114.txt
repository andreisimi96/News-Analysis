Descoperire arheologică inedită în Galaţi. Un cavou roman, vechi de 1.800 de ani, a fost găsit în mijlocul unui cartier. Până acum câteva luni, acolo se depozita gunoiul. Săpăturile au fost făcute cu ajutorul municipalităţii care a anunţat că vrea să valorifice aceste zone şi să reînvie turismul arheologic de la malul Dunării.
La mijlocul anilor '70, în Galaţi se construiau sute de blocuri, fără să se ţină cont de prea multe reguli. Aşa a fost parţial distrus şi cavoul roman descoperit acum, un important vestigiu istoric de la finalul secolului al II-lea. Cea mai spectaculoasă descoperire sunt foiţele de aur, zecile de pietre semipreţioase, dar şi tencuiala pictată a cavoului. Toate reprezintă un mic tezaur arheologic.
Marius Mitrof, consilier Direcţia de Cultură Galaţi: Este valoros nu datorită concepţiei şi tehnicii de construire, ci mai ales datorită faptului că fiind de secol patru şi fiind de origine romană dovedeşte faptul că administraţia romană nu s-a retras cu totul la sud de Dunăre.
Localnic: Au găsit un cavou, un mormânt, mă rog, au sistat lucrarea, poate cel mult un an, pe undeva pe aici, aşa. A rămas groapă de gunoi, mocirlă.
Arheologul care a supravegheat săpăturile trage, însă, un semnal de alarmă privind necesitatea conservării sitului.
Gabriel Jugănaru, arheolog: Punerea în valoare se va configura în studiile de fezabilitate si este apanajul unor arhitecţi. Ei vor aduce viziunea cu privire la modul cum vor fi integrate şi e vorba în special de cavoul Roman, care sigur că va fi integrat într-o construcţie.
Autorităţile locale vor să folosească situl pentru a reînvia turismul arheologic.
Ionuţ Pucheanu, primarul municipiului Galaţi: Ne-am propus, şi zic eu că vom şi reuşi, să repunem pe hartă Galaţiul din punct de vedere al turismului şi a ceea ce înseamnă istorie la Galaţi.
În Galaţi mai sunt alte două situri arheologice importante: poarta de han turcesc şi un castru roman. La ambele se fac săpături arheologice.
Pe aceeași temă
