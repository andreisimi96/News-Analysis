Senatorul liberal de Timiş Alina Gorghiu este de părere că ”motivul adevărat” al mitingului organizat de PSD la Bucureşti este de susţinere a lui Liviu Dragnea, care cu o zi înainte, vineri, îşi aşteaptă sentinţa în dosarul privind angajările fictive de la DGASPC Teleorman.
Senatorul Alina Gorghiu spune că motivul mitingului PSD de la Bucureşti este ”lipsit de legitimitate” şi nu are vreo legătură cu interesul public, potrivit News.ro.
”Motivul adevărat este de susţinere a domnului Dragnea, care îşi aşteaptă sentinţa vineri. Acum se organizează oficial mitinguri de susţinere, cu zeci de oameni. Acesta este un motiv lipsit de legitimitate, n-are clar nicio legătură cu interesul public”, a spus Gorghiu.
Parlamentarul a tras un semnal de alarmă şi a spus că PSD este răspunzător pentru orice incident va avea loc sâmbătă. Mai mult, Gorghiu spune că momentul mitingului a fost special ales, după pronunţarea sentinţei în dosarul Dragnea.
”Vreau să trag un semnal de alarmă: orice posibil incident de sâmbătă este responsabilitatea acestui partid inconştient, PSD. Momentul mitingului, ales special în ziua de sâmbătă, după eventuala pronunţare a sentinţei domnului Dragnea nu pot să o calific decât ca o formă clară de presiune şi intimidare a completului de judecată care nu poate fi acceptată într-un stat democratic”, a spus Gorghiu.
Instanţa supremă a decis, în data de 29 mai, amânarea pronunţării sentinţei în dosarul în care este judecat Liviu Dragnea pentru data de 8 iunie.
