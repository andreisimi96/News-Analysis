Simona Halep va încerca sâmbătă pentru a treia oară să câștige titlul la Roland Garros, iar de data aceasta adversară îi va fi americana Sloane Stephens, nr. 10 WTA.
Foto: Guliver/Getty Images
Formula 1: Marele Premiu al Canadei e în acest weekend pe Digi Sport
Sloane Stephen a trecut vineri în două seturi, 6-4,  6-4 de compatrioata și buna sa prietenă Madison Keys, nr. 13 mondial. În vârstă de 25 de ani, Sloane Stephens reușește pentru prima oară în carieră această performanță. În schimb, Simona Halep este la a treia încercare, după ce în 2014 a pierdut finala de la Roland Garros în fața Mariei Șarapova, iar anul trecut i-a cedat trofeul Jelenei Otapenko.
Sloane Stephens a declarat joi că abia aşteaptă să joace finala de la Roland Garros contra Simonei Halep, subliniind că acesta este turneul ei favorit.
„Este turneul meu favorit, sunt fericită să fiu în finală, abia aştept să joc în ultimul act”, a declarat Stephens la Eurosport, după victoria cu Madison Keys. Stephens s-a impus într-o oră şi 17 minute. Ea a întrecut-o pe Keys şi în finala US Open de anul trecut, scor 6-3, 6-0.
Românca are palmares pozitiv în întâlnirile cu Stephens, câștigând cinci dintre cele șapte meciuri jucate. Unul dintre meciuri a fost chiar la Roland Garros, în 2014.
Simona a câştigat ambele dueluri pe zgură, la Barcelona, în 2012, şi la Roland Garros, în 2014, de fiecare dată în două seturi. Mai mult decât atât, ultimul succes al jucătoarei din SUA s-a înregistrat în 2013, la Australian Open, când constănţeanca a cedat clar, cu un dublu 1-6.
În urma victoriei de azi, Sloane Stephens va intra în top 5 mondial de săptămâna viitoare, scrie digisport.ro .
Calificarea în finală la Roland Garros este recompensată cu 1,12 milioane de euro şi cu 1.300 de puncte WTA. Câştigătoarea va primi 2,2 milioane de euro şi 2.000 de puncte WTA.
Citiți și:   Halep - Muguruza, 6-1, 6-4, la Roland Garros. Simona Halep este în finală și își păstrează locul 1 în WTA
Simona Halep, în vârstă de 26 de ani şi 1,68 de metri înălţime, va disputa a 31-a finală din carieră și a patra din acest an, după ce a învins-o categoric, joi, pe Garbine Muguruza, locul 3 WTA , într-un meci extrem de frumos, în care jocul româncei a fost apreciat în unanimitate de presa internațională.
