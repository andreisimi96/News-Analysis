Călin Popescu Tăriceanu a vorbit despre statul paralel, servicii de informații și atitudinea părtinitoare a Comisiei Europene. S-a întâmplat în cadrul unui discurs susținut de la tribuna Senatului, în calitate de președinte al acestei instituții, în fața șefilor Senatelor din Europa, veniți la București.
„Din cauza politicii părtinitoare, uneori chiar partizane, a Comisiei Europene, Mecanismul de Cooperare și Verificare a fost ținut captiv de sistemul de influență ocult și metalegal, coordonat de SRI și DNA, devenind pur și simplu un alt instrument la nivel național de presiune asupra oponenților acestui sistem paralel cu statul de drept”, a spus Tăriceanu.
Tăriceanu a vorbit de asemenea despre deturnarea luptei anticorupție de către serviciile de informații și statul paralel, spunând că este vorba despre un sistem represiv asemănător cu cel din anii 50, despre plimbarea oamenilor încătușați prin fața camerelor de filmare, despre prezumția de nevinovăție abolită.
El a mai spus că sunt judecători presați public să dea sentințele cerute de procurori la presiunea SRI și despre cazuri în care judecătorii nu ar fi executat aceste cerințe și ar fi fost ei înșiși inculpați.
„După aderarea României la UE, s-a creat aici un sistem represiv asemănător cu modelul Securității din anii 50. Semnele existenței acestui sistem cu rădăcini staliniste sunt indiscutabile – arestări abuzive, plimbarea oamenilor încătușați prin fața camerelor de luat vederi, scurgerea către mass media de informații din dosare. În practică, prezumția de nevinovăție a fost abolită, iar judecătorii au fost presați în mod constant, prin amenințări directe și publice, să dea condamnările cerute de DNA, la instrucțiunea SRI”, a spus președintele Senatului.
„S-a ajuns arestarea și inculparea, uneori dovedită nedreaptă a unor judecători de la Înalta Curte sau de la Curtea Constituțională. Până de curând, acest sistem a fost încurajat chiar de Comisia Europeană”, a adăugat el.
„Existența și tolerarea, inclusiv de către unii dintre partenerii noștri europeni, a sistemului paralel de administrare a luptei împotriva corupției a avut rezultate greu de corectat: în primul rând, România a fost portretizată ca o țară în care incidența corupției se măsoară după numărul de arestări și rechizitorii instrumentate de instituții care se dovedește astăzi că s-au lăsat ele însele corupte de exercițiul puterii nelimitate, prin deformarea mecanismelor de control și verificare reciprocă prevăzute de Constituție.
Rechizitoriile au dus la demisii la nivel înalt și în multe dintre cazuri nu existau nici măcar probe pe baza cărora să poată fi dovedită existența faptelor incriminate. Achitări de răsunet au confirmat natura politică a multor cazuri”, a spus Tăriceanu.
Reuniunea Asociației Senatelor din Europa (ASE) are loc astăzi la București. La eveniment participă președinți și vicepreședinți ai camerelor superioare din Austria, Belgia, Bosnia și Herțegovina, Republica Cehă, Elveția, Franța, Italia, Luxemburg, Marea Britanie, Olanda, Polonia, Slovenia și Spania, secretarul general al Consiliului Federal din Germania, precum și președintele Senatului irlandez, în calitate de invitat special.
