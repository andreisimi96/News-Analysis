Un elicopter în care se va afla un poliţist rutier care va transmite informaţii utile colegilor de la sol va survola sâmbătă Capitala şi împrejurimile, a declarat, vineri, purtătorul de cuvânt al Poliţiei Române, Georgian Drăgan, în contextul în care în Capitală vor fi organizate mai multe manifestaţii publice.
„Mâine, începând cu ora 13.30, până la ora 22.00, în Capitală vor fi instituite şi menţinute, alternativ, anumite restricţii de trafic. Astfel, poliţiştii rutieri împreună cu cei de ordine publică vor fi mobilizaţi atât în zona principalelor puncte de staţionare de pe itinerariile de deplasare ale participanţilor, cât şi pe intrările şi ieşirile din municipiu. Totodată, un elicopter al Inspectoratului General de Aviaţie din cadrul Ministerului Afacerilor Interne va survola deasupra Capitalei şi a împrejurimilor. În acest elicopter se va afla un poliţist rutier, care va transmite informaţii utile colegilor de la sol, în vederea acţionării în zonele unde există probleme de fluenţă a traficului rutier. Recomandăm tuturor să acceseze site-ul, precum şi pagina oficială de Facebook a Poliţiei Române, unde vor fi postate zonele, intervalele orare cu restricţii rutiere, precum şi hărţile cu rute ocolitoare”, a spus Georgian Drăgan, într-o declaraţie de presă despre măsurile dispuse de Poliţia Română pentru asigurarea unui climat de ordine şi siguranţă publică.
Drăgan recomandă să fie respectate indicaţiile organizatorilor, dar şi ale poliţiştilor şi jandarmilor.
„Pentru a evita orice eveniment nedorit, vă rugăm să fiţi prudenţi, să reduceţi viteza dacă vă aflaţi la volan şi treceţi pe lângă un grup de persoane, pentru a nu le pune viaţa în pericol! Nu încercaţi să treceţi de barajele instituite de poliţiştii rutieri, întrucât acestea au rolul de a vă proteja viaţa şi de a preveni accidentele rutiere! Manifestaţi înţelegere şi respectaţi indicaţiile poliţiştilor cu privire la rutele ocolitoare! Nu parcaţi autovehicule în apropierea locului de desfăşurare a manifestaţiilor sau pe traseele de deplasare a manifestanţilor! Folosiţi locurile de parcare special amenajate în acest sens şi nu lăsaţi în maşină, la vedere, bunuri de valoare! Manifestaţi paşnic! Respectaţi indicaţiile organizatorilor, dar şi ale poliţiştilor şi jandarmilor! Misiunea lor este aceea de a vă proteja! Cereţi sprijinul celui mai apropiat poliţist sau sunaţi la 112 dacă sesizaţi persoane care au asupra lor obiecte care pot fi periculoase! Dacă vi se cer documentele de identitate de către forţele de ordine, colaboraţi cu acestea!”, a afirmat Drăgan.
El a menţionat că Poliţia Română, Jandarmeria Română şi celelalte structuri cu atribuţii în domeniu vor coopera şi vor acţiona în sistem integrat.
În Capitală au loc, sâmbătă, 14 evenimente, inclusiv mitingul PSD, Gabriela Firea afirmând că va fi un test pentru autorităţi, în condiţiile în care în 2020 Bucureştiul va fi gazda Campionatului European de Fotbal şi trebuie să arate că este ca orice altă capitală europeană în care pot avea loc mute evenimente cu număr foarte mare de participanţi. 
Firea a mai precizat că în cererea de autorizare pentru mitingul PSD a fost estimat un număr de 220.000 – 250.000 de persoane.
