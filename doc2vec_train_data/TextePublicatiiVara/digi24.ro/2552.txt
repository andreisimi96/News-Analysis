Ministrul Muncii, Lia Olguța Vasilescu, crede că liderul PSD Liviu Dragnea va fi achitat în dosarul angajărilor fictive de la Direcţia de Protecţie a Copilului Teleorman, dosar în care magistrații au amânat pronunțarea sentinței pentru data de 21 iunie.
”Eu sunt absolut convinsă că sentinţa va fi de achitare, sunt convinsă de acest lucru, pentru că nu există niciun motiv. Să târăşti un politician de anvergura liderului partidului de guvernământ într-un proces penibil... nu e normal. În condiţiile în care tot dosarul se baza pe mărturiile a două persoane, care în faţa instanţei au spus că Liviu Dragnea este nevinovat şi că au dat declaraţiile acelea în faţa procurorilor, pentru că au fost forţate să facă acest lucru. Refuz să cred că este posibil să asistăm la altceva decât o achitare”, a spus ministrul Muncii, la TVR1.
Magistraţii Înaltei Curţi de Casaţie şi Justiţie (ICCJ) au amânat pentru a treia oară decizia în dosarul angajărilor fictive de la Direcţia Generală de Asistenţă Socială şi Protecţia Copilului (DGASPC) Teleorman, în care DNA a cerut condamnarea liderului PSD, Liviu Dragnea, la şapte ani şi jumătate de închisoare pentru instigare la abuz în serviciu şi o pedeapsă de doi ani şi jumătate pentru instigare la fals intelectual, scrie News.ro. În același dosar, procurorii au cerut anularea suspendării condamnării de doi ani în dosarul Referendumul. În cazul fostei soţii a lui Dragnea, Bombonica Prodana, procurorii au cerut suspendarea procesului, având în vedere că aceasta şi-a achitat partea de prejudiciu.
