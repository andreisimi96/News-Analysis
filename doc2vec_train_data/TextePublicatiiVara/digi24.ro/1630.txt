Statele Unite au trimis un bombardier cu capacitate nucleară B-52 Stratofortress în apropierea unor insule disputate din Marea Chinei de Sud, zonă supranumită „butoiul cu pulbere al Asiei”. 
Pentagonul a anunțat că bombardierul se află într-o misiune de antrenament și a decolat de la baza americană din Guam spre Insulele Spratly. 
Acest grup de insule face subiectul unui litigiu între China, Vietnam și Taiwan (aliat al SUA). 
Zborul bombardierului a provocat indignare la Beijing. Autoritățile chineze au declarat că nicio navă și niciun avion de luptă nu vor descuraja misiunea țării de a-și „proteja suveranitatea și securitatea”, relatează Newsweek, care citează Reuters. 
Luna trecută, Beijingul a trimis bombardiere nucleare - într-o demonstrație de forță la adresa rivalilor regionali - deasupra Mării Chinei de Sud.
Forțele aeriene chineze au desfășurat pe cer bombardiere H-6K, cu capacitate nucleară, în cadrul unui exercițiu militar de amploare ce a avut drept scop sporirea vitezei de reacție în „pregătirea de luptă pentru Marea Chinei de Sud”. 
Acesta a fost cel mai recent exemplu de hardpower dintr-un lung șir de acțiuni care indică transformarea acestei zone maritime - prinsă în vechi litigii teritoriale - într-o fortăreață militară a Chinei, care și-a propus crearea, până în 2050, a unei armate de talie mondială.
