Decizia CCR de azi ar trebui respectată, dar societatea civilă trebuie să lupte, a declarat la Digi24 jurnalistul Cristian Tudor Popescu, el subliniind că judecătorii CCR l-au pus pe Klaus Iohannis în situaţia Regelui Mihai între 1945 şi 1947 când s-a rezolvat prin abdicare, iar acum se poate recurge la suspendare.
"E o consecinţă logică a ce s-a întâmplat după alegerile din 2016, obiectivul acesta a fost, principalul obiectiv al coaliţiei care a ajuns la guvernare şi acum e pe cale să fie îndeplinit, adică stăpânirea asupra justiţiei.
Situaţia este echivalentă cu cea din vara anului 1945 când şeful statului de atunci, Regele Mihai a început Greva Regală. Atunci, şeful statului i-a cerut demisia prim-ministrului Petru Groza, care a refuzat, nesupunându-se legilor în vigoare, având în spate tancurile sovietice. Iohannis se găseste într-o situaţie asemănătoare pentru că e ultima instituţie care rămâne neocupată de către actuala putere.
Atunci, Regele Mihai a refuzat să contrasemneze decrete. Acum, Iohannis poate să intre într-o grevă prezidenţială, refuzând să semneze revocarea lui Kovesi, situaţie în care se ajunge la suspendare. Este singura modalitate de reacţie a PSD-ALDE, vor avea majoritatea parlamentară, vor avea avizul CCR pentru referendumul de suspendare, de vreme ce CCR a emis această hotărâre istorică şi se va ajunge la consultarea electoratului.
Întrebarea e: e corect aşa ceva?
Preşedintele refuză se semneze o decizie a CCR, ceea ce potrivit legii nu se poate, dar sancţiunea ar însemna întoarcerea la popor, la vot şi ar exista o justificare legată de logică şi de bun simţ, pentru că cu ele se ciocneşte această decizie CCR de azi. Şi anume în campania din 2106 cu care au câştigat alegerile, PSD-ALDE nu au pomenit nimic de tot acest război uriaş contra justiţiei. Nu ştim dacă cei care au votat sunt de acord cu tot ce a făcut PSD-ALDE  în această direcţie, culminând acum cu această hotărâre a majorităţii politice din CCR, şi atunci poporul se poate pronunţa, suntem de acord cu ce aţi făcut şi faceţi, sau nu suntem de acord şi atunci preşedintele rămâne.
Ar mai putea preşedintele să o revoce pe Kovesi şi rămâne de văzut cum vor reacţiona magistraţii la ce se întâmplă acum, e o îngenunchiere a puterii magistraţilor de puterea politică.
Nu ştiu ce va face Iohannis, dar acum o etapă se încheie, lupta anticorupţie aşa cum s-a desfăşurat în ultimii 5 - 6 ani nu mai poate continua, s-a sfârşit, ce va urma e o chestiune fundamentală de atmosferă, aşa cum dinainte de 2004 un om politic putea să arunce un pahar de apă în faţa unui executor judecătoresc, să scoată chipiul de pe capul unui poliţist şi să-l arunce, niciun ştab politic nu era deranjat nici măcar cu o urmărire penală. Atmosfera a fost distrusă în 2004, au căpătat curaj magistraţii şi atmosfera se schimbă din acest moment.
Tudorel Toader, Guvernul, Dragnea, Tăriceanu au demonstrat cu acest CCR că sunt mai tari decât preşedintele Iohannis ales de 6 milioane de cetăţeni.
CCR avea posibilitatea să nu spună: foarte bine a facut Iohannis, dar nici să spună să o demită de îndată pe Kovesi. Putea să spună doar că e conflict, fără să ofere soluţii imperative, aşa ceva e act politic a majorităţii din CCR. Oricât ar fi de respingătoare o astfel de decizie, ar trebui respectată.
Rămâne să lupte, dacă doreşte, justiţia în această ţară, pentru schimbarea legii de numire a celor din CCR şi pentru schimbarea Constituţiei.
E o lovitură politică pe care o dă această CCR, totul depinde de preşedintele Iohannis şi de reacţia oamenilor", a comentat situaţia la Digi24 Cristian Tudor Popescu.
