Parlamentarii din comisia specială condusă de Florin Iordache au mai votat, joi, un amendament controversat de natură să schimbe Codurile penale. Astfel, instanţa de apel nu poate schimba sentinţa primei instanţe decât dacă administrează probe noi sau readministrează niște probe. Articolul prevede clar că dacă prima instanță dă o decizie de achitare, la apel nu poate fi dată o sentință de condamnare decât dacă sunt prezentate probe noi sau sunt readminstrate cele existente. 
Ce înseamnă readministrarea probelor existente? Că instanța de apel trebuie să treacă cel puțin la reaudierea inculpaților, dar e posibilă și o nouă audiere a martorilor sau refacerea unor expertize.
Acest articol de Cod de procedură penală practic transpune în legislația din România o serie de hotărâri date de Curtea Europeană a Drepturilor Omului începând din 2014, hotărâri prin care statul român a fost condamnat tocmai pentru că instanțe de apel din țara noastră au întors decizii de achitare fără să readministreze probe nemijlocit în fața completului care ia o astfel de hotărâre definitivă.
Acest lucru se întâmplă deja în practică, cel puțin în instanțele din capitală, unde în ultimii ani, în etapele finale ale procesului în apel, au fost readministrate probe, cum ar fi martorii din rechizitoriu și audierea inculpaților, relatează corespondentul Digi24.
