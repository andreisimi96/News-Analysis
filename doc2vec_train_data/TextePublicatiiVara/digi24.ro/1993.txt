Simona Halep, numărul 1 mondial, este campioană la Roland Garros, după ce a învins-o pe americanca Sloane Stephens, în trei seturi, câștigate cu scorul 3-6, 6-4, 6-1. Simona Halep intră astfel nu numai între legendele sportului românesc, ci și internațional.
Foto: Guliver/Getty Images
Formula 1: Marele Premiu al Canadei e duminică, de la ora 21:00, în direct pe Digi Sport 2
Simona Halep le-a mulțumit în primul rând fanilor care au venit să o susțină și a declarat că a visat dintotdeauna la acest moment: "Vă mulţumesc pentru tot sprijinul. În ultimul game simţeam că nu mai pot respira, nu voiam să repet ce s-a întâmplat anul trecut. E uluitor ce se întâmplă, am visat la asta de când m-am apucat de tenis".
„Sloane este o mare jucătoare și este mereu dificil împotriva ei. Mi-am spus: OK, trebuie să continui, mi-am regăsit puterea interioară. Este un oraș special”, a declarat Simona Halep după meciul de legendă de la French Open. 
„Anul trecut a fost greu să vorbesc, dar acum este emoționant pentru mine. Am visat la acest moment, mi-am dorit să câștig acest trofeu aici. Felicitări lui Sloane, a câștigat US Open, anul trecut, după acele accidentări. Ai grijă de tine, sunt convinsă că vei mai juca multe finale!
Îl văd pe Darren cu drapelul României. Le mulțumesc celor din echipă, familiei, prietenilor, dar și francezilor, pentru sprijinul acordat. Îmi doresc să mai joc aici o finală, este turneul meu preferat!”, a spus Simona Halep, la festivitatea de premiere.
„Nu este chiar trofeul pe care mi-l doream, dar este OK și acesta. Vă mulțumesc tuturor! Felicitări Simonei pentru primul Grand Slam și echipei sale. Mulțumesc și echipei mele, fără voi nu aș fi avut acest zâmbet pe față, chiar dacă am fost învinsă”, a declarat și Sloane Stephens. 
