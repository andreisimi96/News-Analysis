Elena Udrea şi-a aflat sentinţa în Costa Rica, acolo unde este de la începutul anului. A cerut azil politic şi ar putea primi certificatul peste aproximativ un an. Autorităţile din România au început deja demersurile pentru aducerea fostului politician în ţară, mai ales că republica din America Centrală este pe lista celor 135 de state care au un acord bilateral cu România.
Potrivit procedurii de extrădare, poliţia primeşte mandatul de executare a pedepsei, apoi se va adresa altei instanţe pentru emiterea unui mandat european de arestare şi va face cerere pentru urmărire internaţională.
De extrădare se ocupă Ministerul Justiţiei. După ce documentele sunt trimise în Costa Rica, poliţiştii de acolo trebuie să o prindă pe Elena Udrea.
Ea ar putea fi extrădată în baza Convenţiei Naţiunilor Unite împotriva Corupţiei din 2003, care obligă statele semnatare să extrădeze persoanele condamnate pentru corupţie. Şi România, şi Costa Rica sunt semnatare ale acordului bilateral.
Elena Udrea este în Costa Rica de la începutul anului.
În martie, ea a obţinut un carnet de refugiat, cu care apărătorii au încercat să îi justifice în instanţă absenţa de la procesele aflate pe rol. Nu au reuşit să obţină audierea prin videoconferinţă sau comisie rogatorie.
Elena Udrea nu s-a mai prezentat în ultima perioadă la termenele de judecată şi a încercat să îşi justifice absenţa cu aceste documente.
Ar putea dura un an obţinerea statutului de refugiat politic, timp în care Elena Udrea nu ar putea fi extrădată.
În 2007, o persoană cercetată pentru corupţie a putut fi extrădată din Costa Rica abia în 2015.
Elena Udrea a fost condamnată la 6 ani de închisoare de judecătorii de la Curtea Supremă. În acelaşi dosar, fostul preşedinte al Federaţiei de Box, Rudel Obreja, a primit cinci ani de închisoaret. Decizia este definitivă.
