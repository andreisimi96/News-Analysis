Pippa Middleton, sora ducesei de Cambridge, a confirmat că este însărcinată, scrie news.ro, care citează The Telegraph.
Foto: Gulliver/Getty Images
În vârstă de 34 de ani, Middleton este căsătorită cu James Matthews, managerul unui fond de investiţii. Ea a dezvăluit că a depăşit primul trimestru de sarcină fără să fi fost afectată de greţurile matinale.
„Am fost norocoasă să trec de cele 12 săptămâni fără asta şi am putut să îmi continui activitatea în mod normal”, a scris ea în editorialul pentru Waitrose Weekend.
Ea a promis să facă o cronică a exerciţiilor fizice pentru perioada sarcinii.
„Fiind prima mea sarcină, am avut atât de multe întrebări şi simt că multe au rămas fără răspuns”, a mai scris ea făcând referire la exerciţiile fizice pe care are sau nu voie să le facă în această perioadă.
După ce a făcut cercetări, ea şi-a adaptat exerciţiile fizice pe care le face timp de 45 de minute, de trei sau patru ori pe săptămână.
Pippa Middleton a renunţat la jogging, însă atunci când nu face yoga sau gimnastică, merge, înoată şi joacă tenis: „Am remarcat faptul că mi se schimbă corpul şi greutatea creşte, dar cu sport şi exerciţii simt că poate fi tonifiat pentru a susţine o sarcină sănătoasă, naşterea şi recuperarea”.
Speculaţii privind sarcina ei au apărut în luna aprilie, cu câteva zile înainte ca ducesa de Cambridge să nască cel de-al treilea copil.
Pippa Middleton şi James Matthews s-au căsătorit anul trecut.
