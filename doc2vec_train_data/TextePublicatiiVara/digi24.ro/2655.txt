București&colon; Șine de tramvai care pun în pericol viața șoferilor și a pietonilor
București&colon; Șine de tramvai care pun în pericol viața șoferilor și a pietonilor
Şinele de tramvai sunt o adevărată capcană pentru şoferi. Sunt atât de degradate încât bucăţi de fier din ele se rup pur şi simplu. După ce au călcat linia de tramvai, mulţi bucureşteni au ajuns în service cu cauciucurile tăiate. Nu reprezintă pericol doar pentru șoferi, ci și pentru pietoni, pentru că o bucată desprinsă poate fi aruncată de roțile mașinilor pe trotuar. Şi mai grav, acum 6 ani, un şofer a ajuns la spital după ce o bucată din şină i-a străpuns podeaua maşinii.
Șofer taxi: Vedeţi scobitura aia jos în prag? Aia este de la un camion care a trecut tot pe aici!
Reporter: De la șina de tramvai?
Șofer taxi: Da! Da! De la o bucată din aia de metal! A sărit din roțile unui camion.
Reporter: Cât de periculoasă este situația?
Șofer taxi: Este! Vă dați seama că putea să sară în geam, în cap! Asta este țara noastră!
Orice şofer din Bucureşti a trecut măcar o dată prin situaţia de a circula pe linia de tramvai pe arterele înguste unde sunt maişini parcate pe prima bandă. Efectele?
Șofer: Am tăiat două cauciucuri. Nu mi se pare normal. Toată linia pe Calea Călărașilor este dezastru! Ar trebui schimbată!
Șoferiță: Am mereu probleme cu cauciucurile. Dacă trec peste calea de tramvai mi se dezumflă roțile.
Starea şinelor îi nemulţumeşte nu doar pe şoferi ci şi pe călători.
Reporter: Bună ziua! Ia uitați!
Vatman: Nu depinde de mine!
Reporter: Știm, dar cum vi se pare?
Vatman: Când nu sunt bani, tot timpul spun că nu sunt bani și că nu au ce face! Șinele astea sunt varză! Mai ales de la Piața Muncii până pe Basarabia, ne termină!
Vatmanii se plâng că şinele de tramvai nu au mai fost modernizate de zeci de ani şi că s-au făcut doar cârpeli.
Cristian Popa, jurnalist Digi24: Aceste obiecte sunt doar două dintre pericolele desprinse din șina de tramvai. O bucată metalică este extrem de ascuțită. Ar putea oricând să ricoșeze într-un șofer sau un pieton. Dacă ne aplecăm, vedem că sunt câțiva centimetri distanță, șina de tramvai este ridicată periculos. Nu trebuie să facem prea mulți pași pentru a descoperi un alt pericol. De exemplu, găsim o adevărată tijă, o suliță ridicată amenințător. Ea ar putea să accidenteze pe oricine trece în această zonă.
Specialiştii spun că sunt şi alte pericole.
Sorin Ene, pilot: Liniile de tramvai au și această structură din plăci de beton care sunt corodate la îmbinări. Sunt diferențe de nivel iar când ai dat cu roata sunt slabe șansele să mai ieși cu anvelopele, cu amortizoarele sau jantele întregi.
Contactaţi de Digi24, reprezentanţii RATB spun că aşteaptă bani de la primărie pentru modernizarea liniilor de tramvai. La rândul lor, edilii susţin că au în vedere modernizarea şinelor în viitor. Până atunci, experţii în siguranţă rutieră atrag atenţia că accidentul din 2012 când un şofer a ajuns la spital după ce o bucată din şină a străpuns podeaua maşinii, se poate repeta oricând.
