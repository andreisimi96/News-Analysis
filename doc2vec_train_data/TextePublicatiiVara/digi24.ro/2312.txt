Simona Halep a aterizat la București și a adus în țară trofeul Roland Garros. Jucătoarea din România a fost întâmpinată cu flori și cadouri. 
Foto: Guliver/Getty Images
20:00, Digi Sport 1: Azi, Simona Halep se întâlneşte cu suporterii pe Arena Naţională, festivitate transmisă în direct în emisiunea Fotbal Club
Simona Halep a ținut un scurt discus în care le-a mulțumit familiei, echipei tehnice și fanilor. Apoi a urmat o sesiune de întrebări și răspunsuri. Halep a povestit că este jucătoarea cu cei mai mulți fani și cea mai frumoasă galerie din tot circuitul feminin.
Simona a spus că a avut parte de o atmosferă de vis în finala de la Roland Garros, unde s-a întâmplat și un moment inedit, unic în istoria turneului de la Paris, așa cum i-au mărturisit organizatorii turneului. La final, în timpul festivității de premiere, la intonarea imnului național al României, spectatorii din tribune au început să cânte „Deșteaptă-te, române”. Simona a mărturisit că a încercat să cânte și ea versurile, însă nu a putut, din cauza emoțiilor.
„Acela a fost de departe cel mai frumos moment al vieţii şi al carierei mele; spectatorii au cântat imnul, am început şi eu, dar eram emoţionată şi nu ma reuşit până la capăt; după ce am ieșit de pe teren, organizatorii mi-au spus că nu s-a mai întâmplat ca vreodată să se cânte cu cuvinte imnul câștigătorului. Rar îmi dau lacrimile pe teren, dar chiar a fost ceva deosebit. Le mulțumesc tuturor pentru că nu au încetat să mă susțină, a fost important ca să pot reveni”, a declarat Simona Halep.
