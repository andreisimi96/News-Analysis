Schimb dur de replici între soprana Angela Gheorghiu şi primarul general al Capitalei, Gabriela Firea. 
Foto: Angela Gheorghiu / Facebook
Ieri, după momentul huiduielilor de pe Arena Naţională , soprana a postat pe o reţea socială un mesaj critic la adresa edilului . A afirmat că a refuzat să primească titlul de cetăţean de onoare al Bucureştiului, pentru că nu ar fi fost o recunoştinţă pentru munca ei, ci o încercare a Gabrielei Firea de a-şi face imagine.
Azi a venit şi replica primarului general, care spune că Angela Gheorghiu nu doar că a primit şi acceptat titlul de cetăţean de onoare, dar a şi fost remunerată cu 145 de mii de euro, pentru un concert susţinut de Zilele Bucureştiului.
În plus, soprana trebuia să primească distincţia într-o ceremonie organizată pe 1 decembrie anul trecut, dar ar fi anunţat, cu o seară înainte că nu mai poate să ajungă. Gabriela Firea mai susţine că artista internaţională i-a cerut să intervină la ANAF, pentru a i se şterge nişte datorii, însă a refuzat să facă acest lucru.
„Concret, artista a solicitat primarului general să intervină pe lângă Direcţia de Impozite şi Taxe sector 2, sau ANAF, pentru ştergerea unor datorii pe care aceasta le are, datorii reprezentând impozite şi taxe neplătite”, se arată într-un comunicat al Primăriei Capitalei.
