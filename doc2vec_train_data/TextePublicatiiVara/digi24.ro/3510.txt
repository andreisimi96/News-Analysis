Gigi Becali a afirmat, marţi, că nu cunoştea obiectul contractului dintre FCSB şi Primăria Capitalei, în ceea ce priveşte mentenanţa Arenei Naţionale, întrucât nu discută cu Primarul General Gabriela Firea despre afaceri, pentru că „este femeie şi se alege praful”, scrie News.ro. 
„N-am vorbit în viaţa mea cu Gabriela Firea nici afaceri, nici despre asta. Nu am vorbit nici cu nimeni din Primăria Capitalei. Astea le rezolvă Argăseală cu funcţionarii din primărie. Sunt nişte lucruri de manipulare ale unor oameni, care au făcut şcoli ca să urască civili. Dar un lucru nu pot să oprească, voctoriile pe care le-am făcut eu în Europa nu le pot şterge, 200 de milioane de euro pe care i-am adus eu în România nu îi pot şterge şi nu pot să oprească nici sutele de milioane pe care le voi lua pe fotbalişti. O să vedeţi asta. Nu e problema mea, pentru că nu am plătit niciodată mai mult cu alţi primari şi cu Gabriela Firea mai puţin. Tot aceiaşi bani i-am plătit. Habar nu aveam, ştiţi că eu nu vorbesc afaceri cu femeile. Poate să fie şi preşedinte, nu vorbesc cu ea afaceri. Că aşa vreau eu, ce mă obligă cineva? Eşti femeie şi ai funcţie înaltă, să fii sănătoasă. Ştiţi de ce nu vorbesc? Pentru că orice vorbeşti cu o femeie cu înaltă funcţie, se alege praful. Pentru că ea nu poate să facă, nu e născută să facă”, a spus Becali la ProX.
Becali spune că a plătit aceeaşi sumă pentru chiria Arenei Naţionale, indiferent cine a fost primar, nefiind avantajat de faptul că Gabriela Firea este fina sa: „Mă vedeţi pe mine găinar, cioflingar, de 3-4000 de euro? Sunt cioflingar, dacă dau donaţii de 30-40 de milioane de euro, sunt cioflingar de 12.000 de euro, eu? Fac eu asemenea mizerii, să o pun într-o situaţie urâtă pe Gabriela Firea, fina mea, pentru 7.000 – 12.000 de euro? Mă credeţi aşa? Eu nu o sfătuiesc să facă nimic, pentru că e în grija ei, şi-a asumat asta, e greu, a făcut multe lucruri bune, dar nu o învăţ eu ce să facă. Eu nu învăţ femeile ce să facă. Eu îi învăţ pe bărbaţi ce să facă, pe femei nici măcar nu le îndrum”.
Conform unor dezvăluiri ale ziaristului Cătălin Tolontan , FCSB asigură mentenanţa gazonului Arenei Naţionale în baza unui contract cu Primăria Capitalei. Acesta prevede ca instituţia condusă de Gabriela Firea, fina omului de afaceri, să achite contractul, ”compensând din sumele aferente închirierii stadionului şi achitării utilităţilor”.
Contractul a fost atribuit clubului FCSB fără o procedură de achiziţie publică. Ulterior, Primăria Capitalei a emis un comunicat de presă, în care susţine că protocolul cu FCSB, este legal, precizând însă că este temporar şi că municipalitatea va organiza o licitaţie în acest sens.
