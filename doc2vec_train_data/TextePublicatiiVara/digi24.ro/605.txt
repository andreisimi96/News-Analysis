Românii vor putea lua credite garantate de stat pentru renovarea locuinţei, dar şi pentru operaţii estetice sau intervenţii stomatologice. Guvernul vrea să aloce un miliard de lei pentru acest proiect. Potenţialii clienţi sunt încântaţi, dar analiştii economici avertizează că nimic nu este gratis.
Peste opt milioane de români vor putea lua credite bancare cu dobândă zero garantate de stat pentru cursuri de specializare, taxe de studii, calculatoare, plata chiriei sau cazarea în căminele studenţeşti. Se pot lua împrumuturi şi pentru abonamente la fitness, operaţii estetice, intervenţii stomatologice, construcţia sau renovarea locuinţei.
Suma maximă este de 40.000 de lei pentru tinerii cu vârste cuprinse între 16 şi 26 de ani şi de 35.000 de lei pentru persoanele până în 55 de ani. Dacă lucrează, limita de credit creşte cu 20.000 de lei.
Viorica Dăncilă, premierul României: „Statul plăteşte dobânda de 6%, 80% garantează statul, 20% persoana. Dobânda este plătită de stat. Ceea ce condiţionează acest credit este legat de faptul că respectivul trebuie să urmeze cursurile unei facultăţi sau de reconversie”.
Ce spun potenţialii beneficiari:
„Nişte cursuri de specialitate sau eventual nişte aparatură pentru casă”
„Mi-aş deschide un cabinet de stomatologie”.
„Să fac nişte cursuri de dezvoltare personală”.
„Eventual cărţi de specialitate, studii adiacente, meditaţii, eventual”
Marius Deaconu, presedinte ANOSR: „O creştere a taxelor de şcolarizare şi o descreştere a numărului de locuri bugetate oferite de statul român, aceste lucruri probabil că s-ar întâmpla în paralel”.
E clar însă că totul are un preţ, avertizează economiştii.
Cristian Păun, economist: „Nimic nu este gratis, nici măcar un credit, iar atunci când vii şi propui lucruri gratis, fără cost, oamenilor trebuie să le spui tot adevărul, nu doar jumătate din adevăr. Adică, pentru a fi gratis aceste credite, alte resurse sunt sacrificate”.
Programe similare sunt şi în alte ţări.
Andreea Pietroşeanu: „În Marea Britanie există un program guvernamental ce oferă studenţilor, atât din Marea Britanie, cât şi celor din UE, dobânda 0 pe 30 de ani, iar după terminarea studiilor şi după ce studentul se angajează poate începe să plătească creditul”.
Programul "Investeşte în tine" ar putea fi aprobat de Guvern chiar săptămâna viitoare.
