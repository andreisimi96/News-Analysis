Secretarul adjunct al PSD, Codrin Ştefănescu, a declarat, marţi, că parlamentarii majorităţii au readus "legalitatea şi normalitatea în Codul de procedură penală", prin votul dat luni în Camera Deputaţilor, scrie Agerpres . 
"Grupul securist din aşa-zisa opoziţie a devenit pur şi simplu isteric după modificările aduse Codului de procedură penală. Pentru că să declari printre urlete şi injurii că modificările aduse de Parlament sunt bune numai pentru infractori reprezintă forma cea mai pură şi cea mai gravă a propagandei de tip bolşevic pe care aceste personaje o promovează de ceva timp în spaţiul public", a afirmat Ştefănescu.
El a adăugat că fostul premier Dacian Cioloş, "aliatul PNL+USL, atinge noi culmi ale ipocriziei, lipsei de logică şi a slujirii absolute a Statului Paralel".
"Mesajul său 'majoritatea PSD-ALDE a abuzat de drepturile oferite de democraţie, agresând Codul de procedură penală' se adaugă celor promovate de corul istericilor iubitori şi susţinători ai abuzurilor. Adică, tocmai tehnocratul preferat al lui Iohannis ţipă astăzi? Cel care, într-o singură noapte, fără dezbatere publică şi într-o manieră absolut obscură, a modificat prin ordonanţă de urgenţă nu mai puţin de 151 de articole ale Codului de procedură penală?", a susţinut Ştefănescu.
Potrivit acestuia, parlamentarii au readus legalitatea şi normalitatea în Codul de procedură penală, iar modificările adoptate răspund cerinţelor Curţii Constituţionale, CEDO şi directivelor europene.
"Majoritatea PSD - ALDE a asigurat o dezbatere transparentă, extrem de clară şi consistentă a Codului de procedură penală, respectând în integralitate procedura de adoptare. În noua sa variantă, Codul de procedură penală garantează respectarea tuturor drepturilor procesuale în conformitate cu rigorile europene în materie şi pune astfel capăt abuzurilor. Iar modificările adoptate răspund cerinţelor Curţii Constituţionale, CEDO şi directivelor europene, dar mai ales respectării drepturilor fundamentale ale omului. Şi cu asta am spus tot! ", a transmis Codrin Ştefănescu.
