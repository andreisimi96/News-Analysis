Peste o mie de magistraţi care consideră că justiţia a fost atacată nepermis de politicieni în ultimele săptămâni mai au de aşteptat până când CSM va decide dacă se impune să ia poziţie. Deşi reprezentanţii judecătorilor şi procurorilor au pus chestiunea în discuţie la şedinţa de săptămâna aceasta, până la urmă au amânat luarea unei decizii. De altfel, în ultimii ani, CSM a adoptat tot mai puţine hotărâri de apărare a justiţiei, singurul instrument prevăzut de lege pentru a sancţiona atacurile la adresa sistemului judiciar.
O parte dintre membrii CSM au criticat aspru, în ultima şedinţă de plen, declaraţiile politicienilor de la mitingul împotriva abuzurilor.
Andrea Chiş - judecător, membru CSM: „Mesajul acesta de stat paralel a fost folosit în Turcia, unde procurori şi judecatori au fost arestaţi după ce acest mesaj a fost folosit. Nu putem să tolerăm un astfel de limbaj”
Mihai Bălan - judecător, membru CSM: „La miting s-a făcut o referire la nişte brigăzi albe care ar merge până la capăt. Poate pentru cei prezenţi la miting nu s-a înţeles foarte bine, dar cei care au înţeles aluzia, este vorba despre acele brigăzi roşii din Italia.”
Dezbaterile au pornit de la cererea a peste 1000 de judecători şi procurori, care consideră că CSM ar trebui să se implice.
„Se impune apărarea justiţiei ca sistem, precum și a judecătorilor și a procurorilor, întrucât afirmaţiile formulate sunt de natură să producă un impact negativ asupra sistemului judiciar, aducând atingere independenţei, prestigiului și credibilităţii în ansamblul său”, au cerut magistraţii.
Ministrul Justiţiei a propus, cu succes, amânarea dezbaterilor.
Tudorel Toader - ministrul Justiției: „Trebuie să vedem și într-o parte și în alta dacă discutăm de echilibrul celor trei puteri. Să nu discutăm numai dintr-o anumită perspectivă ca nu cumva, și asta este o realitate, există o tentație a puterii de a se extinde”.
Hotărârea CSM de amânare vine pe fondul scăderii, în ultimii ani, a numărului de decizii adoptate de Consiliu, pentru apărarea independenţei sistemului judiciar. Astfel, anul trecut au fost 19 astfel de dosare raportate la Inspecţia Judiciară, în 2016, 26, iar cu un an înainte erau înregistrate 36 de cereri. De altfel, şi numărul solicitărilor formulate în mod individual de judecători şi procurori a scăzut în ultimii ani.
