Sorin Constantin Marcu, un bărbat în vârstă de 44 de ani originar din Craiova, a fost executat în stil mafiot pe o stradă din Cancun, Mexic. Bărbatul a fost împuşcat în cap prin luneta maşinii, relatează Adevărul .
Bărbatul ar fi fost implicat în activități interlope în Mexic, după ce fusese chemat la o întâlnire cu rivalii săi. În răfuială au fost trase trei focuri de armă, iar două gloanțe l-au lovit în cap pe craiovean, care a decedat pe loc.
Sorin Constantin Marcu se lupta cu o bandă rivală pentru a obţine supremaţia în zonă, existând informaţii că era implicat în activităţi infracţionale de anvergură. El a fost ucis sub privirile unui alt conațional, care se afla în mașină cu el. Presa locală din Mexic scrie că autorităţile au reţinut un fost poliţist, pe care l-au acuzat de crimă.
Marcu a fugit din România în 2014, după ce a atacat cu un cuțit un bărbat, în Craiova, și a fost pus sub acuzare pentru tentativă de omor.
