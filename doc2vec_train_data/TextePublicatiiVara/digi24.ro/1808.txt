Poloiştii de la CSM Digi au cucerit în acest sezon medaliile de argint ale Superligii pentru al treilea an la rând. Un rezultat mulţumitor, spune antrenorul Dorin Costrăş, în condiţiile în care în vara anului trecut a decis să întinerească echipa.
„Personal sunt mulţumit, deşi mie nu îmi place să fiu pe locul doi. Dar, cu răbdare, cu muncă, cu ambiţie şi cu sprijin automat din partea clubului, a celor care ne susţin, a suporterilor, eu cred că putem face paşi importanţi înainte, şi într-o perioadă cât mai scurtă să ne întoarcem să ne luptăm pentru titlu", a precizat Dorin Costrăş, antrenorul CSM Digi Oradea.
Experienţa acumulată în sezonul competiţional îl face pe antrenorul formaţiei orădene să privească cu optimism spre noua ediţie care va începe cu jocurile din cupele europene.
„Cupele europene rămân în continuare motivaţia supremă, să zic, mai ales pentru cei tineri. Să joci în Cupa Campionilor şi poate reuşim apoi să jucăm în Cupa LEN, eu cred că e un merit şi o dovadă în plus că clubul care în continuare încredere în noi."
Lotul formaţiei orădene care în acest sezon a disputat două finale, una de cupă şi una campionat, a fost compus din 15 jucători, din care zece au fost formaţi la CSM Oradea sau Clubul Sportiv Crişul.
Reporter: Nicolae Mihalcea
