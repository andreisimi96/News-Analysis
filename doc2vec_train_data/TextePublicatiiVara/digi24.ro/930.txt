Au fost ciocniri între forţele de ordine şi demonstranţi în centrul capitalei iordaniene, Amman, unde mii de oameni au ieşit să protesteze faţă de planurile guvernului de la creşte taxele şi preţurile la carburanţi şi electricitate.
Când mulţimea a încercat să se apropie de sediul Guvernului şi să forţeze cordonul de securitate, forțele de ordine au răspuns cu gaze lacrimogene.  Oamenii cred că pachetul de măsuri de austeritate, propus de executiv şi susţinut de FMI, va scădea şi mai mult nivelul de trai.
Regele Abdullah al II-lea a îndemnat Guvernul să abandoneze majorarea preţului la carburanţi şi la electricitate. Dar premierul a spus că nu va renunţa la reformă şi că Parlamentul va decide dacă aprobă sau respinge legea.
Măsurile de austeritate vin după ce Iordania a obţinut o linie de credit de peste 700 de milioane de dolari de la FMI în 2016.
