Un eminent medic kosovar a fost condamnat joi la şapte ani şi şase luni de închisoare pentru că a prelevat de la donatori ademeniţi în Kosovo rinichi care au fost vânduţi pacienţilor unei clinici unde se practicau transplanturi ilegale de organe, o afacere având ramificaţii internaţionale, relatează AFP, citată de Agerpres .
Lutfi Dervishi a fost găsit vinovat de „trafic de persoane", a anunţat tribunalul. El a fost condamnat să plătească 8.000 de euro despăgubiri şi i s-a interzis să practice medicina timp de doi ani.
Anestezistul său, Sokol Hajdini, a fost condamnat la doi ani de închisoare.
Cei doi medici, care lucrau la clinica Medicus în 2008, aduceau acolo donatori de rinichi mai ales din Turcia, Rusia, Republica Moldova şi Kazahstan.
Rinichii erau prelevaţi şi vânduţi pacienţilor bogaţi, în special israelieni.
Donatorilor li se promiteau 15.000 de euro pentru organele lor, în timp ce beneficiarii trebuiau să plătească 100.000 de euro pentru fiecare rinichi.
Potrivit verdictului, Dervishi „era membru al unei organizaţii criminale internaţionale care funcţiona ca un grup structurat", recrutând pacienţi şi participând la mai multe transplanturi de organe.
Fiul lui Lutfi Dervishi, Arban, acuzat de aceleaşi crime şi care era însărcinat cu logistica, nu a fost judecat, pentru că a dispărut.
Cei doi Dervishi şi Sokol Hajdini au mai fost condamnaţi la pedepse cu închisoarea în 2013 pentru acest trafic, dar Curtea Supremă a anulat sentinţa din motive de procedură, ordonând un nou proces.
Poliţia a percheziţionat clinica Medicus, aflată în capitala Kosovo, în 2008, după ce un turc, care fusese supus extracţiei unui rinichi, şi-a pierdut cunoştinţa pe aeroportul din Pristina, unde aştepta zborul de întoarcere la Istanbul.
Un alt suspect, Moshe Harel, un israelian acuzat că a fost implicat în această afacere de trafic de organe, a fost arestat în Cipru în ianuarie în baza unui mandat al Interpolului. Kosovo a cerut extrădarea lui.
Un alt suspect, medicul turc Yusuf Sonmez, a reuşit să scape justiţiei din Kosovo.
Clinica Medicus a pus la cale această schemă de trafic de organe încă de la începutul războiului din Kosovo, în 1998, un conflict regional care avea să dovedească un camuflaj perfect pentru o afacere de asemenea proporții. 
Printre investigatorii acestei caracatițe s-a numărat și o expertă în criminalistică din România, Carmen Barbu, care a făcut parte din echipa EULEX.
