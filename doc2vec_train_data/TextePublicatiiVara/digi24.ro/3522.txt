„Nu ne putem salva pe rând, trebuie să ne salvăm toți odată!” - acestea sunt cuvintele cu care purtătorul de cuvânt al ALDE, Varujan Vosganian , a explicat votul de aseară pentru proiectul PSD-ALDE-UDMR de modificare a Codului de procedură penală . În urmă cu trei ani, Varujan Vosganian era el însuși vizat de două dosare. L-au scăpat colegii parlamentari, care au votat împotriva declanșării urmăririi penale nu doar o dată, ci de două ori, impresionați, probabil, de lacrimile senatorului, dar și de mirul pe care acesta l-a adus să îi poarte noroc. 
În 2013, Varujan Vosganian scăpa, pentru a doua oară, de urmărirea penală a DIICOT în dosarul în care era acuzat că i-a dat ilegal gaze ieftine, din producţia internă, omului de afaceri Ioan Niculae. Plenul Senatului a respins a doua cerere a procurorilor în doi ani, după ce senatorul PNL a urcat la tribună şi şi-a asigurat colegii, cu lacrimi în ochi, de afecţiunea sa, dar şi de faptul că anchetatorii nu au probe care să demonstreze că ar fi făcut ceva ilegal.
Rezultatul votului l-a nemulţumit pe preşedintele Klaus Iohannis, care a criticat Senatul, dar şi pe copreşedintele PNL Vasile Blaga, care îi cerea lui Varujan Vosganian să demisioneze din Parlament şi să se pună la dispoziţia justiţiei.
Varujan Vosganian le-a explicat colegilor săi că nu există în referatul procurorilor argumente în plus pentru declanşarea urmăririi sale penale faţă de octombrie 2013, când Senatul a respins prima dată cererea. Liberalul a făcut apel şi la sensibilitatea aleşilor: „Pe unii dintre dumneavoastră vă cunosc încă din 90. Am sperat...mi-aș dori să nu trebuiască să ne amintim cu stânjeneală de momente ca aceasta. Vă încredințez de afecțiunea mea”, le-a spus Vosganian colegilor, de la tribuna Senatului.
Imediat după discurs, mai mulţi colegi printre care şi şeful Senatului, Călin Popescu Tăriceanu, s-au dus să îl încurajeze pe Varujan Vosganian, iar senatorul Ilie Năstase l-a sărutat pe creştet:
Fostul ministru al Economiei a început să citească apoi dintr-o carte de rugăciuni, iar ulterior şi-a aşezat pe masă o sticluţă cu mir:
Mai înainte, folosise mirul într-un ritual magic, atingându-și fruntea:
Liberalii dau vina pe colegii de la putere pentru că au blocat cererea Justitţiei.
Cristian Bodea, senator PNL și vicepreședinte al Senatului: „Nu PNL a făcut scut, mulți colegi liberali au votat, o altă parte a votat împotriva cercetării penale, înseamnă că au votat jumătate cel puțin de la PSD”.
O primă reacţie după votul din Senat a venit de la preşedintele Klaus Iohannis , într-un mesaj postat pe Facebook:
„Mă așteptam ca Senatul să încuviințeze cererea DIICOT de începere a urmăririi penale în cazul senatorului PNL Varujan Vosganian. Votul senatorilor arată că nu s-a înțeles încă pe deplin necesitatea schimbării pentru care am pledat atât la consultările cu partidele politice parlamentare, cât și în recentul discurs ținut în plenul Parlamentului. În fața justiției, nu există decât o singură măsură: respectul față de lege, indiferent de persoană sau funcție”, a scris şeful statului.
Tot pe Facebook a comentat şi Victor Ponta votul senatorilor în cazul lui Varujan Vosganian: „Votul Senatului în cazul Vosganian - o mare greșeală și inconsecvență! Noua Alianță Blaga - Gorghiu - Geoană - Vanghelie își arată prioritățile!”
În acelaşi dosar cu Varujan Vosganian era pus sub urmărire penală Adriean Videanu, şi el fost ministru al Economiei.
