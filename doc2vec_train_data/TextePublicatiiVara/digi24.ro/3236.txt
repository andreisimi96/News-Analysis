Scandalul Dieselgate loveşte din nou. Poliţia germană l-a reţinut pe directorul executiv al diviziei Audi din cadrul concernului Volkswagen, în cadrul anchetei legate de trucarea emisiilor auto.
Procurorii au percheziţionat săptămâna trecută locuinţa lui Rupert Stadler și l-au arestat pe șeful Audi de teamă că acesta ar vrea să ascundă dovezi în legătură cu scandalul Dieselgate. 
În total, 20 de persoane sunt vizate în prezent de această anchetă. Investigaţia vizează maşinile vândute în Europa.
Potrivit anchetatorilor, vehiculele ar fi fost echipate cu un software care oprea controlul emisiilor de noxe în timp ce maşinile erau în mişcare.
Pentru acuzaţii similare, doi directori ai diviziei americane a Volkswagen au fost deja condamnaţi în Statele Unite.
Autoritățile germane l-au acuzat pe șeful Audi că nu a luat măsuri să oprească livrarea în Europa a modelelor cu emisii trucate, începând cu sfârșitul lui 2015.
