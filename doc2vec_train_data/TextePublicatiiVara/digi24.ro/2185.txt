Finala baschetului masculin românesc, dintre CSM CSU Oradea şi Steaua, se mută, de duminică, la Bucureşti. Deşi au pierdut un meci din cele două jucate "acasă", bihorenii sunt convinşi că pot obţine cel puţin o victorie pe terenul Stelei.
„Evident că nu este nimic pierdut. Vom merge la Bucureşti şi ne vom juca şansa acolo. Am mai fost în situaţia asta, doar că Steaua este, totuşi, o echipă cu jucători foarte buni", spune Cristian Achim, antrenorul CSM CSU Oradea.
Antrenorul finlandez al Stelei, Jukka Toijala, îşi îndeamnă jucătorii la calm şi precauţie.
„Este 1-1 şi doar atât. Este 1-1. Cum a zis Achim la 1-0 - nu înseamnă nimic. Sunt de acord cu el în această privinţă şi pot spune ca el, că nici 1-1 nu înseamnă nimic. Este o serie în care ai nevoie de trei victorii."
Cel de-al treilea meci dintre Steaua şi CSM CSU Oradea va fi găzduit duminică, de la sala „Mihai Viteazul" din Capitală. Partida este transmisă în direct, de la ora 18, de Digisport 2.
Reporter: Nicolae Mihalcea
