Meteorologii au emis duminică o informare şi anunţă că vremea rea continuă şi după expirarea codului galben valabil, duminică, pentru 27 de judeţe .
De duminică de la ora 23.00, până luni la ora 21.00, sunt anunţate ploi torenţiale, descărcări electrice şi rafale de vânt în sudul şi centrul ţării, precum şi în zonele de deal şi de munte.
Vor fi perioade cu instabilitate atmosferică accentuată în sudul şi centrul ţării, precum şi în zonele de deal şi de munte. „Se vor semnala averse ce vor avea şi caracter torenţial, frecvente descărcări electrice, intensificări de scurtă durată ale vântului care vor lua şi aspect de vijelie şi căderi de grindină”, anunţă meteorologii.
Potrivit acestora, în restul teritoriului, astfel de fenomene se vor semnala pe arii restrânse.
În intervale scurte de timp sau prin acumulare, se vor înregistra cantităţi de apă ce vor depăşi 15...20 l/mp şi izolat 30...40 l/mp.
Douăzeci şi şapte de judeţe sunt, duminică, sub cod galben de instabilitate atmosferică accentuată, fiind anunţate cantităţi însemnate de precipitaţii care pot depăşi 50 de litri pe metru pătrat. În plus, se vor semnala intensificări ale vântului, descărcări electrice şi intensificări ale vântului.
