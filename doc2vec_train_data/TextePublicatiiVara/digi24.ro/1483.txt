România este pe primul loc la fraude cu bani europeni dovedite. În raportul OLAF, publicat astăzi, apare ca fiind emblematic pentru cum se fac proiectele cu bani europeni la noi dosarul TelDrum. România trebuie să dea înapoi 21 de milioane de euro, bani europeni.
Peste 3 miliarde de euro din fonduri europene au fost folosţi fraudulos şi trebuie recuperate la nivelul Uniunii Europene. Este concluzia raportului pe 2017 a Oficiului European Anti-Fraudă, OLAF, prezentat azi la Bruxelles.
Oficiul European Antifraudă a anunţat că România a finalizat 11 anchete, dintre care 8 au fost încheiate cu recomandări printre care cele de recuperare a fraudei. Ţara noastră este pe primul loc în ceea ce priveşte numărul anchetelor finalizate, dar şi cel al recomandărilor. Este urmată de Ungaria şi Polonia.
Cel mai răsunător caz trecut în dreptul României este dosarul TelDrum. În raport se menţionează că „reprezentanţii unui municipiu de judeţ, beneficiarul (proiectului, n.r.) au complotat cu o companie care a făcut proiectul pentru un drum, pentru a impune condiţii în documentaţia pentru atribuirea contractului de pe urma cărora să beneficieze un anumit operator economic şi ceilalţi să fie descalificaţi. (...) Ei au falsificat un număr mare de documente, inclusiv proiectul cu specificaţiile tehnice şi memorandumul pentru construcţia drumului, dar şi datele privind structura”.
OLAF a calculat că prejudiciul în acest caz este de 21 de milioane de euro şi a recomandat DNA recuperarea acestuia.
