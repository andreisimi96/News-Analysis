Graţie, perfecţiune şi frumuseţe la ediţia din acest an a Campionatului Naţional şcolar de gimnastică ritmică. Găzduită de sala LPS „Bihorul", competiţia a avut la start sportive de la nouă cluburi din ţară.
Printre acestea s-au aflat ieşencele Andrea Verdeş şi Laura Aniţei, ambele componente ale lotului naţional. Ultima a sosit la Oradea direct de la Campionatul European din Spania, unde s-a clasat pe locul al patrulea. În competiția de sâmbătă, Laura a obţinut nu mai puţin de şase medalii de aur.
„A fost un concurs de relaxare pentru mine. Într-adevăr, m-am încordat ca să nu mă fac de ruşine, şi totuşi să menţin acest rezultat. Nu este greu ceea ce ţin la gât, este pur şi simplu un lucru minunat să-mi atârne aşa ceva la gât", spune Laura Aniţei, multiplă campionă naţională.
Cu tradiţie în gimnastica ritmică naţională, sportivele de la LPS „Bihorul" s-au făcut remarcate în competiţia pe echipe. Elevele antrenate de Alexandra Ille, Mihaela Paraschiv şi Edith Preoteasa au obţinut două medalii de argint, la ansamblu junioare panglică şi categoria a treia, şi un bronz la categoria a II-a.
„Ne bucură că am putut face faţă, a fost o promovare pentru noi şi sperăm în rândul tinerilor, a gimnastelor", susţine Alexandra Ille, antrenoare LPS Bihorul.
„Chiar dacă am fost acasă emoţii tot au fost, dar nu chiar aşa de puternice", recunoaşte Patricia Szabo, de la LPS Bihorul.
Campionatul Naţional şcolar de la Oradea a fost organizat de Ministerul Tineretului şi Sportului, Inspectoratul Judeţean Şcolar şi LPS „Bihorul".
Reporter: Nicolae Mihalcea
