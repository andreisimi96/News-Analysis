Vremea se va încălzi uşor în următoarele zile la nivelul întregii ţări şi maxima va ajunge la 31 de grade, iar probabilitatea de apariţie a ploilor va fi ridicată în perioada 5-15 iulie, conform prognozei pe următoarele două săptămâni realizate de Administraţia Naţională de Meteorologie.
În Banat, în prima săptămână vremea se va încălzi uşor de la o zi la alta, astfel încât temperaturile maxime vor atinge, în medie, 29 de grade în data de 6 iulie. Ulterior vor scădea uşor spre valori medii de 27 de grade în data de 8 iulie, apoi vor creşte din nou uşor şi treptat, până la sfârşitul intervalului, spre 31 de grade, în medie. Temperaturile minime vor fi în creştere treptată în prima săptămână de prognoză, de la aproximativ 10 grade în prima zi, până spre 16 grade în data de 7 iunie. Ulterior, variaţiile vor fi nesemnificative astfel că, pe parcursul intervalului 8 -15 iulie, media temperaturilor minime se va menţine în jurul a 16 grade. Probabilitatea de apariţie a ploilor va fi ridicată în perioada 5- 15 iulie, potrivit Agerpres.
La începutul intervalului, în Crişana vremea se va afla într-un proces de încălzire, temperaturile maxime urmând a atinge în medie 28-29 de grade în 7 iulie, pornind de la 23 de grade în prima zi. Ulterior, în intervalul 7 - 11 iulie, variaţiile nu vor fi notabile de la o zi la alta, urmând astfel ca media temperaturilor maxime să se menţină în jurul a 27-28 de grade. În perioada imediat următoare, între 12 şi 15 iulie, temperaturile maxime vor creşte uşor de la o zi la alta, atingând în ultimele zile ale celei de-a doua săptămâni de prognoză, în medie, 30 de grade. În intervalul 2 - 7 iulie, temperaturile minime vor creşte de la medii de 10 grade în prima zi, spre 15-16 grade la sfârşitul acestuia, apoi, până în data de 15 iulie, variaţiile vor fi nesemnificative, minimele menţinându-se în jurul mediei de 15 grade. Probabilitatea de apariţie a ploilor va fi ridicată în intervalul 6- 15 iulie.
În Transilvania, vremea se va afla într-un proces de încălzire în prima parte a intervalului, când valorile medii ale temperaturilor diurne vor creşte de la 20 de grade în prima zi, până spre 27 de grade în data de 6 iulie. Ulterior, nu vor fi variaţii semnificative astfel că, în perioada 7- 11 iulie, temperaturile maxime se vor menţine în jurul mediei de 26 de grade. Din 12 iulie, maximele vor creşte uşor şi treptat, atingând la sfârşitul intervalului de prognoză în medie 28-29 de grade. În ceea ce priveşte regimul nocturn, acesta va urma un parcurs similar cu cel al maximelor, astfel minimele vor creşte până la medii de 14 grade în data de 7 iulie, pornind de la 8 grade în primele zile ale intervalului, pentru ca ulterior, până la finalul celei de-a doua săptămâni, variaţiile să nu fie notabile, urmând ca temperaturile minime să se menţină în jurul a 13-14 grade, în medie. Probabilitatea de apariţie a ploilor va fi ridicată în intervalul 6 - 15 iulie.
Parcursul temperaturilor maxime va fi, în Maramureş, similar cu cel al minimelor. Astfel, în prima săptămână, temperaturile diurne vor creşte treptat până spre valori medii de 28 de grade în data de 6 iulie, ulterior, în intervalul 7 - 11 iulie, maximele se vor menţine în jurul a 27 de grade, pentru ca apoi, până spre sfârşitul celei de-a doua săptămâni de prognoză, să urce spre o valoare medie de 29 de grade. Minimele vor fi în creştere până în data de 7 iulie, pornind de la o medie de 9 grade în 2 iulie, apoi până la sfârşitul intervalului se vor menţine în jurul valorii de 14 grade. Probabilitatea de apariţie a ploilor va fi ridicată în perioada 5 -15 iulie.
În Moldova, la începutul primei săptămâni, valorile termice diurne se vor situa sub cele specifice perioadei, îndeosebi în nordul regiunii, apoi vor creşte uşor şi treptat până spre 28 de grade, în data de 6 iulie. Ulterior, în perioada 7 -9 iulie temperaturile diurne vor scădea uşor spre valori medii de 26-27 grade, apoi până la sfârşitul celei de-a doua săptămâni, variaţiile de la o zi la alta vor fi nesemnificative, media maximelor urmând a se situa în jurul a 28 de grade. Minimele vor avea un parcurs similar cu cel al maximelor, acestea urmând a creşte de la o medie de 10 grade în prima zi a intervalului, spre 16 grade în data de 7 iulie, valoare ce va fi reprezentativă pentru perioada 8 -15 iulie. Probabilitatea de apariţie a ploilor va fi ridicată în intervalul 6 - 15 iulie, însă în restul intervalului se menţin condiţiile ca trecător să plouă pe spaţii mici.
Şi în Dobrogea, în prima săptămână a intervalului, valorile termice diurne vor creşte uşor şi treptat, de la 24 grade, în data de 2 iulie, spre 28 de grade, în 6 iulie. Ulterior acestei date şi până spre sfârşitul celei de-a doua săptămâni, variaţiile de la o zi la alta vor fi nesemnificative, astfel că media temperaturii maxime va fi de 27-28 de grade. Regimul nocturn va avea un parcurs similar cu cel diurn, urmând astfel ca temperaturile minime să crească treptat de la medii de 14 grade în prima zi a intervalului, spre valori de 18-19 grade în data de 7 iulie. Până la sfârşitul celei de-a doua săptămâni nu vor exista variaţii notabile, media temperaturilor nocturne fiind de 19 grade. Probabilitatea de apariţie a ploilor va fi ridicată în perioada 3- 5 iulie, apoi între 6 şi 12 iulie.
În Muntenia, în prima săptămână, media regională a temperaturilor maxime va creşte uşor de la o zi la alta, până spre 30 de grade. Ulterior, maximele vor scădea uşor spre o medie de 27- 28 de grade în zilele de 8 şi 9 iulie, apoi vor creşte din nou uşor, până la sfârşitul celei de-a doua săptămâni, până spre valori de 30-31 de grade. Temperaturile minime vor creşte de la valori
medii de 12 grade în prima zi a intervalului, până spre 16 grade în 7 iulie, apoi, până la sfârşitul intervalului (15 iulie), variaţiile vor fi nesemnificative. Probabilitatea de apariţie a ploilor va fi ridicată în perioada 6-12 iulie, iar în restul intervalului vor fi condiţii ca trecător să plouă slab.
Vremea se va afla într-un proces de încălzire uşoară şi treptată, în prima săptămână, în Oltenia, urmând, astfel, ca temperaturile maxime să crească, de la medii de 25 de grade în 2 iulie, spre 29-30 de grade în 6 iulie. Ulterior datei de 6 iulie, mediile temperaturilor maxime diurne vor scădea până spre 27 de grade în data de 8 iulie, apoi vor creşte din nou, uşor, de la o zi la alta, până spre sfârşitul celei de-a doua săptămâni, spre 30-31 de grade. Regimul nocturn va urma un parcurs similar cu cel al maximelor, astfel, minimele vor creşte treptat până la o medie de 17 grade în data de 7 iulie, pornind de la 12 grade în prima zi a intervalului, apoi nu vor fi variaţii notabile, temperaturile minime menţinându-se în jurul valorii medii de 17 grade. Probabilitatea de apariţie a ploilor va fi ridicată în perioada 6 -12 iulie.
La munte, începând cu data de 2 iulie, vremea se va încălzi, temperaturile maxime urmând a creşte de la valori medii de 13-14 grade, spre 18 grade în 6 iulie. Ulterior, acestea vor scădea uşor, spre 16 grade în 8 iulie. Apoi, până la sfârşitul celei de-a doua săptămâni, variaţiile de la o zi la alta vor fi nesemnificative, urmând ca în perioada 9 -15 iulie temperaturile maxime să se menţină în jurul valorii medii de 19 grade. Minimele vor creşte până spre valori medii de 10 grade în 7 iulie, apoi, până la sfârşitul intervalului variaţiile nu vor fi notabile, urmând ca în perioada 8 -15 iulie media temperaturilor minime să se menţină în jurul a 10 grade. Probabilitatea de apariţie a ploilor va fi ridicată în perioada 6 - 15 iulie, însă şi în restul intervalului vor fi posibile ploi izolate.
