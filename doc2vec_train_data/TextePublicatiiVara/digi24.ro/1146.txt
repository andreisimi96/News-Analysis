Pilonul II de pensii nu mai e un subiect de actualitate! O spun Viorica Dăncilă şi Liviu Dragnea, care au refuzat să răspundă la întrebări pe această temă.
„Nu avem proiectul cu pilonul II. Uitaţi de acest lucru. Pe moment uitaţi de acest lucru. Pilonul II nu se va desfiinţa. Când voi avea proiectul vă voi comunica”, le-a transmis Viorica Dăncilă jurnaliştilor.
La rândul lui, şeful PSD a mai acuzat o campanie „a unor societăţi", însă nu a precizat la cine se referă. Liderul social-democrat a dat asigurări că atunci când majoritatea parlamentară va ajunge la o decizie pe această temă, o va comunica personal.
Liviu Dragnea: „O să vă spunem când se întâmplă Nu mai puneţi un subiect care nu e de actualitate. Când se va întâmpla eu personal vi-l prezint. E bine că apar scenarii ... e o campanie susţinută de anumite societăţi care au interese. Nu îi condamn, dar eu nu vreau să dezvolt un subiect care nu e de actualitate acum.
Când totul va fi gata eu o să vă prezint ca şi în campania electorală care e situaţia şi împreună cu Tăriceanu şi ceilalţi colegi vom lua o decizie”
Reporter: Un orizont de timp?
Liviu Dragnea: O perioadă rezonabilă”
Subiectul Pilonului II de pensii a fost unul dintre cele mai aprins dezbătute în ultimele săptămâni, mai ales că sumele colectate pentru pensiile obligatorii private ar putea acoperi în bună parte deficitul bugetar din acest an, iar declaraţiile oficialilor guvernamentali s-au schimbat constant.
Nu mai departe de săptămâna trecută, ministrul Muncii, Olguţa Vasilescu, spunea că decizia e deja „bătută în cuie”: „Pilonul II de pensii private va deveni "opţional".
Şirul declaraţiilor pe tema pilonului II de pensii
Eugen Teodorovici, în 3 aprilie: „Vizavi de optiunea pentru pilonul II, trebuie, da, într-adevăr, s-a şi anunţat din punct de vedere politic - este o normalitate, dar pentru ca oamenii să vină către pilonul 1 trebuie să ne asigurăm ca stat vizavi de motoarele lucrului. În primul rând transparenţa în ceea ce înseamnă contribuţia fiecărui contribuabil la pilonul I, în sensul că informaţiile trebuie aduse la cunoştinţa contribuabilului vizavi de cât s-a acumulat, pe ce se bazează omul, să ştie exact care este perioada de timp în care el acumulează, cât acumulează, pentru a fi sigur că banii pe care el îi depune lunar există, sunt folosiţi eficient şi că omul are siguranţa unei pensii atunci când iese la pensie. Putem să găsim şi un mecanism de a stimula trecerea opţională de la pilonul II la I şi alte astfel de elemente. Eu vă spun că principii care stau la baza unui astfel de mecanism pentru ca oamenii să opteze între pilonul I şi II”.
Viorica Dăncilă, 12 aprilie: „Nicio persoană nu va avea o pensie diminuată de la stat dacă contribuie la pilonul II de pensii”.
Eugen Teodorovici, 17 aprilie: „Anunţăm un anumit concept şi lucrăm la el. Ideea e să iasă ceva bun pentru cei care vor să opteze, asta e important. Statul nu a fost un bun administrator de-a lungul timpului în anumite zone, nu doar în zona de pensii”.
Klaus Iohannis, 18 aprilie: „Cred că aceste veşnice schimbări nu aduc decât bulversări şi incertitudini. Am observat că PSD a făcut un hobby din a schimba tot ce funcţionează în România, a schimbat sistemul de impozite şi taxe, a mărit salariile până le-a misoşrat, acum vrea să desfiinţeze pilonul II de pensii. Nu e bine aşa, se poate guverna aşa, dar nu cu rezultate bune”.
Liviu Dragnea, către reporteri, în 18 aprilie: „Eu nu am citit exact ce a spus preşedintele, vă întreb foarte serios, a folosit aceste cuvinte?
Eu plec de la ceea ce spuneti dvs, eu nu am citit, dar dacă e aşa, e o afirmaţie gravă şi nepermisă. Nu e admisibil ca un om cu o asemenea autoritate teoretică să spună o asemenea minciună, astea sunt afirmaţii care pot produce deservicii României şi economiei în general şi stabilităţii, astea pot produce. Nu are nici guvernul nici parlamentul intenţia să naţionalizeze pilonul II de pensii.
Preşedintele nu are voie să se joace cu aşa ceva”.
Liviu Dragnea, 16 mai: „Despre ce reformă a sistemului de pensii vorbim când nu a apărut nimic oficial, nu a început o discuţie clară, despre ce pilon II de pensii putem vorbi în condiţiile în care nimeni în mod oficial nu a prezentat un proiect.
Reporter: Se lucrează la un proiect de ordonanţă pentru contributivitate 0 pentru Pilonul II de pensii?
Liviu Dragnea: Eu sunt mai dur şi dna prim-ministru e mai elegantă. E o prostie şi o minciună!”
Viorica Dăncilă, 23 mai: „Uitaţi de pilonul II. A fost o propunere a comisiei de prognoză neagreată de guvern şi nu pot să vorbesc despre ceva ce nu am agreat. Nici nu m-am uitat la propunerea respectivă”.
Călin Popescu Tăriceanu, 23 mai: „Urmează să se facă o analiză la Ministerul Muncii pe acest subiect. Statul nu poate fi detaşat de ce se întâmplă la pilonul II. Vrem să avem o imagine clară asupra randamentului”.
Eugen Teodorovici, 23 mai: „Spre final de iunie sau început de iulie va fi momentul în care vom ieși cu un proiect concret, cu un concept nou"
FOTO: INQUAM PHOTOS - Octav Ganea
