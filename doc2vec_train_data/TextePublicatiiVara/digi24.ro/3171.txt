Scene revoltătoare în această dimineaţă la Spitalul Judeţean din Braşov. Un bucureştean adus la camera de gardă a început să le lovească pe asistente. Era băut şi avea nevoie de ajutor medical, dar nu accepta în ruptul capului să fie consultat.
Incidentul s-a petrecut dimineaţa în jurul orei 2.00. Bărbatul a ajuns la unitatea de primiri urgenţe a spitalului cu un echipaj SMURD care l-a preluat de pe stradă după ce a fost implicat într-o încăierare cu alţi indivizi. Pentru că nu a vrut să fie consultat, a făcut un scandal uriaş. Asistenta a încercat să îl liniştească, însă a devenit şi mai violent.
Cătălin Leonte - purtător de cuvânt al Spitalului Judeţean de Urgenţă Braşov: „Acesta şi-a manifestat agresiunea în continuare asupra ei. A îmbrâncit-o A lovit-o cu capul de unul din pereţi. Colega se află acum internată în neurochirurgie cu un traumatism craniocerebral, pierderea stării de conştienţă, o hemoragie subarahnoidiană”.
Bărbatul în vârstă de 29 de ani nu s-a calmat nici atunci când oamenii din spital au chemat poliţia.
Gabriela Dinu - purtător de cuvânt al IPJ Braşov: „Bărbatului i-au fost recoltate probe biologice, iar ulterior datorită cămportamentului său a fost internat la Spitalul de psihiatrie Braşov”.
