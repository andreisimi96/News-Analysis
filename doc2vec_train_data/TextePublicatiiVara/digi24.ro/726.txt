Concluziile Curţii Europene a Drepturilor Omului sunt analizate „cu toată seriozitatea la nivelul Guvernului”, a precizat joi Ministerul Afacerilor Externe (MAE). Autorităţile naţionale "vor lua măsurile posibile, pe diverse paliere", pentru a executa hotărârea CEDO, care a condamnat România în cazul presupuselor centre de detenţie secrete ale CIA, adaugă MAE.
„Concluziile Curţii Europene sunt analizate cu toată seriozitatea la nivelul Guvernului şi vor face obiectul unor consultări interinstituţionale pentru o evaluare cuprinzătoare. Aşa cum am arătat şi în observaţiile scrise şi orale în această cauză, autorităţile naţionale au cooperat cu diversele formate internaţionale în care s-a ridicat subiectul, oferind informaţii şi răspunsuri. Rămânem ferm ataşaţi principiului respectării drepturilor omului şi ne reafirmăm convingerea că pedeapsa capitală trebuie abolită la nivel universal, că interdicţia torturii nu trebuie limitată sau ignorată nici în cele mai dificile circumstanţe”, a transmis MAE, la solicitarea A gerpres.
Totodată, MAE a anunţat că Guvernul va colabora cu toate instituţiile interne implicate pentru a identifica şi implementa demersurile necesare acestei executări.
„După rămânerea definitivă a hotărârii CEDO, autorităţile naţionale vor lua măsurile posibile, pe diverse paliere, pentru a executa această hotărâre, iar Guvernul va continua colaborarea strânsă cu toate instituţiile interne implicate pentru a identifica şi implementa demersurile necesare acestei executări”, a susţinut MAE.
Curtea Europeană a Drepturilor Omului a decis joi că România a comis mai multe încălcări ale drepturilor omului ca urmare a complicităţii sale la programul centrelor de detenţie secrete ale CIA, relevă un comunicat de presă al CEDO. Instanţa europeană s-a pronunţat joi în cazul plângerii depuse contra României de cetăţeanul saudit Abd al Rahim al-Nashiri şi al plângerii lui Zayn al-Abidin Muhammad Husayn, alias Abu Zubaydah, contra Lituaniei, cu privire la predarea lor către presupuse centre de detenţie secrete ale CIA.
