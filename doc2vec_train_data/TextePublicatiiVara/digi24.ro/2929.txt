Purtătoarea de cuvânt a Ministerului de Externe al Rusiei, Maria Zaharova, a declarat vineri că planurile Norvegiei de a dubla numărul puşcaşilor marini americani aflaţi pe teritoriul său va submina încrederea dintre Moscova şi Oslo. De asemenea, Ambasada Rusiei în Norvegia a avertizat că acest gest nu va rămâne fără consecinţe, transmite News.ro.
Ambasada Rusiei a comunicat pe pagina sa de Facebook că decizia va face din Norvegia o ţară „mai puţin previzibilă” şi a avertizat că „ar putea să ducă la tensiuni mai mari şi să pornească o cursă a înarmării în timp ce destabilizează situaţia din nordul Europei”.
„Vedem ca un gest neprietenos şi nu va rămâne fără consecinţe”, a comunicat ambasada.
De asemenea, purtătoarea de cuvânt a Ministerului de Externe al Rusiei, Maria Zaharova, a declarat că această măsură anunţată de Norvegia va submina încrederea dintre Moscova şi Oslo
Oslo a anunţat marţi că va cere SUA să trimită 700 de puşcaşi marini să se antreneze în Norvegia din 2019, faţă de 330 în prezent şi a comunicat că noile trupe vor fi poziţionate mai aproape de graniţa cu Rusia.
