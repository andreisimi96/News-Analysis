Scandalul provocat de Ilie Năstase după ce a fost încătuşat în urma unui control de rutină al poliţiştilor de la rutieră este un caz de manual, o spun chiar poliţiştii. Intervenția promptă a oamenilor legii este un model după ce, în trecut, polițiștii au șovăit când în fața lor, în stare de ebrietate, s-au aflat alte nume sonore. Polițiștii cred că așa trebuie tratat orice caz, după modelul american unde se aplică legea fără negocieri inutile.
În imaginile de mai sus, ofiţerul de poliţie din Statele Unite completează procesul verbal şi sesizează că şoferul care tocmai intră în maşină vrea să plece. Poliţistul îi explică foarte calm să rămână pe loc, dar bărbatul pleacă. Când agentul constată că şoferul îi încalcă autoritatea îşi schimbă comportamentul. Îl scoate cu forţa din maşină şi îl încătuşează. Operaţiunea durează până într-un minut. Poliţiştii din România spun că intervenţia poate fi asemănată din multe puncte de vedere cu cea din cazul Ilie Năstase.
„A oprit inițial, după care, în urmă unor discuții sumare cu agentul de poliție, s-a pus în mișcare, fără a avea acceptul acestuia, fiind urmărirea și oprirea acestuia în trafic după aproximativ 200 de metri prin blocarea acelui autovehicul. Conducătorului i s-a cerut să se legitimeze și, întrucât emana vapori de alcool, i s-a cerut să se supună testării cu aparatul etilotest. Persoana în cauza a refuzat acest lucru, a devenit agresiv, manifestând o atitutinde neprincipială față de colegii noștri și față de o conduită socială corectă, motiv pentru care a fost necesară încătușarea acestuia”, a delcarat Victor Gîlceavă, şeful Brigăzii de poliţie Rutieră.
Intervenţia este un progres, spun oamenii legii care recunosc că în trecut agenţii au ezitat să intervină în forţă când în faţa lor s-au aflat nume sonore.
În iunie 2017, fostul parlamentar Cristian Boureanu a avut o ieşire violentă după ce şoferul maşinii în care se afla a fost tras pe dreapta pentru un control. Cearta dintre poliţişti şi Cristian Boureanu a durat zeci de minute până la momentul încătuşării.
„A refuzat să prezinte documentele devenind din nou recalcitrant şi lovind în zona inghinală cu piciorul un poliţist şi prinzându-i acestuia mâna în uşă”, afirmă Ovidiu Munteanu, Bigada Rutieră.
Şi în luna august a anului trecut poliţiştii au avut o intervenţie similară. De această dată, în faţa lor era medicul Ciprian Cristescu.
A doua zi după încătușare, medicul Cristescu și-a cerut scuze pentru comportament și a explicat că derapajul a fost cauzat de consumul de alcool.
