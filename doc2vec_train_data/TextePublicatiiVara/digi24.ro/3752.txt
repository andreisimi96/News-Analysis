Patru drumuri naţionale din judeţele Neamţ, Covasna, Harghita şi Vâlcea rămân închise, duminică dimineaţă, în urma ploilor torențiale din ultimelor zile. Ploaia a cauzat scurgerea aluviunilor şi acumularea de apă pe carosabil.
Imaginea zilei, surprinsă în Teleorman. Localnicii se uită de pe bancă la pompierii care le scot apa din curte
Inundaţiile din ultimele 24 de ore au afectat 99 de localităţi din 19 judeţe, iar peste 760 de oameni au fost evacuaţi, cele mai mari probleme fiind în Covasna şi Braşov.
Duminică dimineaţă, mai sunt închise patru drumuri naţionale: în judeţul Neamţ, DN15 Borsec - Poiana Largului, în localitatea Poiana Teiului (între kilometrii 237+800 de metri şi 238+100 de metri); în judeţul Harghita - DN11B Cozmeni - Târgu Secuiesc, în zona localităţii Casinu Nou (kilometrul 23), în judeţul Covasna - DN11B Târgu Secuiesc - Cozmeni, în zona localităţii Valea Seacă (kilometrul 12) şi în judeţul Vâlcea - DN7D Câineni - Perişani, pe tronsonul kilometric 15+830 – 15+900 de metri, potrivit News.ro.
Circulaţia este oprită şi pe şapte drumuri judeţene: în judeţul Bacău - DJ 116 Pângăreşti - Oituz, în localitatea Bahna, DJ 252B Răcătău de Jos - Pînceşti, DJ 117 Poduri - Berzunţi şi DJ 112A Târgu Trotuş - Tuta; în judeţul Covasna - DJ 121 Târgu Secuiesc - Covasna, între localităţile Catalina şi Imeni; în judeţul Suceava: DJ 174A, în localitatea Broşteni şi DJ 177A, în zona localităţii Doroteia. Pe alte două drumuri judeţene din Prahova - DJ 102I Valea Doftanei - Câmpina (kilometrul 34+200 de metri) şi DJ 101S Valea Doftanei - Secăria (kilometrul 1+300 de metri) - circulaţia este îngreunată.
Foto: Inquam Photos / Liviu Florin Albei
Duminică, niciun județ nu se mai află sub avertizări de ploaie, însă temperaturile vor reveni la valorile normale pentru această perioadă abia după 4 iulie, când vor atinge 30-31 de grade Celsius. În schimb, mai sunt în vigoare două avertizări cod portocaliu şi cod galben de inundaţii pentru râuri din 19, respectiv 14 judeţe.
„Începând de duminică, vremea se va ameliora sub aspectul precipitaţiilor, dar va fi răcoroasă în majoritatea regiunilor. Izolat, vom mai avea cantităţi de precipitaţii ce pot depăşi 20 de litri pe metrul pătrat, iar la munte, la altitudini mai mari de 1.800 de metri este posibil să vorbim de precipitaţii sub formă de lapoviţă şi ninsoare. Regimul de temperaturi este mai scăzut comparativ cu perioada din calendar pentru că, în următoarele zile, vom înregistra valori în perspectiva maximelor cuprinse între 18 până la 25, cel mult 26 de grade, iar minime de 12-14 grade", a declarat Elena Mateescu, directorul Administraţiei Naţionale de Meteorologie(ANM), în cadrul şedinţei comandamentului pentru situaţii de urgenţă de la Ministerul Afacerilor Interne.
Circulaţia feroviară pe secţia de cale ferată 403 Braşov - Întorsura Buzăului rămâne întreruptă în localitatea Budila (judeţul Braşov), după ce podul feroviar din localitate a fost dărâmat de viituri. Pe această secţie de cale ferată circulau doar garniturile unui operator privat.
Foto: Inquam Photos / Liviu Florin Albei
În judeţul Vâlcea, din cauza aluviunilor de pe calea ferată, circulaţia feroviară pe secţia de cale ferată 205 Băbeni - Alunu (tronson pe care circulă doar trenuri de marfă) este întreruptă în continuare la kilometrul feroviar 34+400 de metri.
În judeţul Teleorman, pe magistrala 900 Timişoara - Bucureşti, la intrarea în staţia CF Roşiori Nord dinspre Craiova,patru vagoane ale unui tren de marfă care transporta deşeuri metalice au deraiat. Circulaţia trenurilor pe această magistrala s-a reluat pe ambele sensuri însă, din cauza evenimentului, este întreruptă pe secţia de cale ferată 907 Roşiori Nord (Teleorman) - Costeşti (Argeş), tronson pe care se deplasează doar garniturile unui operator privat.
