Drama din Clubul Colectiv ar trebui să fie decontată nu numai de patronii clubului, ci și de organizatorii concertului trupei Goodbye to Gravity. Afirmația care a stărnit rumoare a fost făcută în sala de judecată de unul dintre apărătorii patronilor clubului în sala de judecată. Rudele victimelor din Clubul Colectiv au făcut și sute de kilometri pentru a participa la ședință, dar s-au declarat dezamăgite de evoluția procesului și mai ales de încercarea de a responsabiliza tot o victimă pentru nenorocire.
În fața a zeci de părinți care și-au pierdut copiii la Colectiv, Alin Anastasescu, unul dintre acționari a încercat sa îi convingă pe judecători că acuzațiile care i se aduc ar trebui să fie împărțite cu organizatorii concertului.
Primele mărturii în procesul Colectiv: „După semnarea contractului şi interzicerea clară de a folosi efectele pirotehnice în spaţiu, eu am părăsit incinta clubului, la acel moment ambele uşi ale containerului fiind larg deschise.
Ţin să precizez că spaţiul dispunea şi de alte uşi de evacuare ce puteau fi deschise la cererea organizatorului şi fac referire la uşile originale ale containerului, care au fost deschise la evenimente anterioare.
Inspectorii ISU care ne-au controlat au intrat pe aceeaşi uşă, au văzut pereţii, au văzut buretele şi tavanul fals de lemn. Au văzut în amănunt tot spaţiul” (declaraţii în şedinţa de judecată)
În seara de 30 octombrie, concertul trupei Goodbye to Gravity a fost organizat de unul dintre membrii trupei. Alexandru Pascu, cel care deținea firma, și-a pierdut viața. Apărătorul lui Alin Anastasescu a specificat în fața instanței că organizatorii ar trebui să răspundă la multe din întrebările din sala de judecată.
„Procuror: Pe câte uşi se putea ieşi în seara evenimentului?
Patron club: Nu ştiu, nu eram la eveniment. Pe toate uşile dacă organizatorul cerea să fie deschise.
Procuror: Dar câte uşi erau?
Sala: Câte uşi, câte uşi?
Patron club: O uşă principală, două uşi ale containerului şi uşa de la clubul Salsa, care ar fi putut fi deschisă dacă cerea organizatorul.
Procuror: Aţi interzis în scris folosirea artificiilor?
Patron club: Nu, doar verbal, contractul era deja semnat.
Procuror: Aţi verificat dacă totul era în regulă?
Patron club: Nu ştiu dacă aveam această obligaţie.” (declaraţii în şedinţa de judecată)
Pentru părinți, unii veniți de la sute de km pentru ședința de judecată, procesul nu este decât o prelungire a chinului.
Tatăl Teodorei Maftei: „Să-mi dea copilul înapoi. Pentru mine viața nu mai contează acum. Conta când trăia fiica mea. Eu trăiam pentru ea, ea trăia pentru mine, pentru succesele sale profesionale, era un copil minune”.
Adrian Albu: „Se desfășoară încet și foarte încet și sunt multe declarații ale inculpaților care se contrazic în ce declară”.
Trimis în judecată de mai bine de un an, dosarul Colectia abia de o lună a intrat în linie dreaptă. La termenul trecut a dat declarații timp de aproape 7 ore și Costin Mincu, al doilea patron al clubului.
FOTO: INQUAM PHOTOS - Octav Ganea
