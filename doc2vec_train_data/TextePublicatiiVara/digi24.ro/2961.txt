Preşedintele Comisiei speciale pentru legile Justiţiei, Florin Iordache, spune că cererea de reexaminare a legii nr. 304/2004 privind organizarea judiciară, transmisă Parlamentului de preşedintele Klaus Iohannis, reprezintă o „tragere de timp” și că solicitarea va fi respinsă, potrivit Agerpres .
„E tragere de timp (cererea de reexaminare - n.r.). Încearcă să nu intre în vigoare, dar asta nu înseamnă că se poate. Mai întârzie o săptămână, i-o vom da săptămâna viitoare, după care este obligat în 10 zile să o promulge. Este o tergiversare fără rost, adică, dacă a fost la Curte, s-a declarat foarte clar că e constituţională, tragem de timp acum numai că a promis că va uza de toate mijloacele să nu intre în vigoare. Până la urmă magistraţii şi toată lumea aşteaptă aceste legi. Discutăm în comisie, dar procedura este că se respinge acea solicitare, se trimite în forma în care a fost adoptată”, a precizat Florin Iordache.
Preşedintele Klaus Iohannis a trimis vineri Parlamentului, spre reexaminare, Legea pentru modificarea şi completarea Legii nr. 304/2004 privind organizarea judiciară.
„Prin conţinutul lor normativ, unele dintre aceste dispoziţii sunt neclare, lipsite de coerenţă şi previzibilitate, putând afecta exigenţele constituţionale şi standardele europene şi internaţionale în materie de independenţă şi bună funcţionare a sistemului judiciar, motiv pentru care se impune reexaminarea acestora de către Parlament”, a arătat Iohannis în cererea de reexaminare transmisă preşedintelui Camerei Deputaţilor, Liviu Dragnea.
