După ce săptămâna trecută, pe fondul tensiunilor tot mai mari cu Statele Unite, China și-a retras sistemele de rachete de pe Insulele Paracel, Beijingul a decis reamplasarea lor. Cel puțin asta indică imaginile din satelit capturate de firma israeliană ImageSat International.
Este vorba despre instalațiile de rachete sol-aer HQ-9 de pe Insula Woody, care aparțin grupului de insule Paracel, disputate între China, Taiwan și Vietnam, scrie South China Morning Post .
Sistemele fuseseră mutate pe fondul presiunilor exercitate de Statele Unite, care au trimis recent două bombardiere cu capacitate nucleară – B-52 – în Marea Chinei de Est, supranumită „butoiul cu pulbere al Asisei”, ca să survoleze deasupra Insulelor Spratly.
Experții sunt de părere că retragerea sistemelor a survenit din rațiuni de mentenanță, potrivit sursei citate.
Luna trecută, Beijingul a trimis și el bombardiere nucleare - într-o demonstrație de forță la adresa rivalilor regionali - deasupra Mării Chinei de Sud.
Forțele aeriene chineze au desfășurat pe cer bombardiere H-6K, cu capacitate nucleară, în cadrul unui exercițiu militar de amploare ce a avut drept scop sporirea vitezei de reacție în „pregătirea de luptă pentru Marea Chinei de Sud”. 
Acesta a fost cel mai recent exemplu de hardpower dintr-un lung șir de acțiuni care indică transformarea acestei zone maritime - prinsă în vechi litigii teritoriale - într-o fortăreață militară a Chinei, care și-a propus crearea, până în 2050, a unei armate de talie mondială.
