Premierul ungar Viktor Orban a anunţat vineri la radioul public că guvernul Ungariei va iniţia o revizuire majoră a Constituţiei ţării în toamna acestui an.
FOTO: Guliver/Getty Images
Potrivit lui Orban, în septembrie va începe o discuţie despre modificările la Constituţia din 2011 şi că procesul ar putea dura până la un an şi jumătate.
Viktor Orban nu a dat alte detalii despre amendamentele preconizate. Premierul ungar a fost reales pe 8 aprilie pentru al treilea mandat consecutiv, obţinând o majoritate parlamentară de două treimi, care îi permite să modifice Legea fundamentală.
Marcată de o ostilitate vehementă faţă de imigraţia în Europa a refugiaţilor musulmani din Orientul Mijlociu şi Africa, campania lui Orban - ajutată de dominaţia în mass-media a partidului său - a avut rezonanţă în rândul electoratului. Partidul său, Fidesz, deţine acum 133 din 199 de locuri în parlament.
Recente, Orban a anunțat că Guvernul Ungariei va adopta măsuri pentru oprirea şi apoi inversarea declinului demografic până în 2030.
Democraţia liberală nu a reuşit să oprească imigraţia, să protejeze cultura creştină sau să întărească familia tradiţională dintre un bărbat şi o femeie, potrivit prim-ministrului ungar.
„Există multe tipuri de familii, multe moduri de viaţă şi ea (democraţia liberală) spune că nu ar trebui să facem diferenţa între ele (...), vrând să asigure un tratament egal prin lege (...) şi acesta este motivul, acesta este unul dintre motivele pentru care ne confruntăm acum cu un declin demografic”, a declarat Orban la radioul de stat.
