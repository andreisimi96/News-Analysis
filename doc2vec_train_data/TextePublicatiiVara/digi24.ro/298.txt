Actualizare 13:10 - Mamoudou Gassama, bărbatul din Mali fără documente care a salvat un copil atârnat la balcon în Paris, a p rimit cetățenia franceză și va fi angajat ca pompier, a anunțat președintele Emmanuel Macron.
A devenit, în câteva ore, una din cele mai cunoscute persoane din Franţa, după ce înregistrarea cu momentul în care îl salvează pe copil a avut peste două milioane de vizualizări pe internet.
Preşedintele Emmanuel Macron l-a invitat luni la Palatul Elysee, pentru a-i mulţumi. Şi primarul Parisului l-a lăudat.
Anne Hidalgo i-a telefonat şi i-a promis că îl va ajuta să se stabilească în Franţa, unde a ajuns, ilegal, cu doar şase luni în urmă.
„Am văzut multă lume care striga, maşinile claxonau. Atunci am trecut strada şi am alergat să văd cum pot să-l salvez. Am reuşit să mă prind de balcon şi m-am căţărat, uite aşa... Şi, mulţumesc lui Dumnezeu, l-am putut salva”, spune Mamoudou Gassama, eroul din Paris.
