Carina Ţurcan, o tânără din Republica Moldova, membră a Consiliului de Administraţie al companiei Inter Rao, a fost arestată în Rusia fiind acuzată de spionaj în favoarea României, informează News.ro citând agenţia TASS.
„Tribunalul din Lefortovo a admis cererea venită din partea procurorilor şi a dispus măsura arestării preventive până pe data de 13 august pentru Carina Valerievna Ţurcan”, a declarat pentru agenţia TASS un purtător de cuvânt al tribunalului.
Ministerul Apărării a cerut arestarea tinerei, aceasta fiind acuzată că a încălcat articolul 276 din codul penal, care se referă la spionaj, notează sursa citată. Dacă este găsită vinovată, Ţurcan riscă să stea 20 de ani în închisoare.
Carina Valerievna Ţurcan este membră a Consiliului de administraţie al Inter RAO.
Potrivit site-ului companiei, Ţurcan s-a născut în 1974, a studiat în Republica Moldova şi are un MBA în Spania.
Compania Inter Rao deţine cea mai mare centrală termoelectrică din Republica Moldova. 
Potrivit Kommersant, Carina Ţurcan a fost reţinută vineri de agenţii FSB, care i-au percheziţionat biroul şi locuinţa.
În cadrul companiei, ea s-ar ocupa de exporturile şi importurile de energie electrică furnizată de centrala de la Cuciurgan, iar până în 2012 a condus divizia Moldova-Ucraina-România a firmei.
Potrivit Kommersant, Ţurcan ar fi colaborat cu oameni de afaceri despre care se spune că ar avea legături cu serviciile de informaţii din România.
