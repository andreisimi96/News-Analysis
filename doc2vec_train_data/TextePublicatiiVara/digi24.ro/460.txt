Cel mai recent experiment YouTube a trezit nemulţumiri în rândul creatorilor de conţinut. Youtube testează în prezent un algoritm prin care videoclipurile apar în preferinţele utilizatorilor, iar câteva dintre cele mai populare persoane de pe Youtube au criticat web-site-ul că afectează modul în care videoclipurile lor sunt livrate fanilor, potrivit BBC.
Experimentul a fost de altfel rulat în secret, iar schimbările au ieşit la iveală în momentul în care unii utilizatori s-au plâns de acest lucru pe reţelele de socializare.
Creatorii de conţinut pentru YouTube au suspectat că Google pune ceva la cale, fără să îi anunţe, în momentul în care au observat că unele dintre filmările proprii lipsesc din lista de abonamente.
Spre deosebire de pagina principală a YouTube, care funcţiona şi până acum pe baza unui algoritm în funcţie de preferinţele utilizatorilor, lista de abonări afişa tot conţinutul canalelor în ordine cronologică. Creatorii de conţinut se tem acum că prin introducerea aceluiaşi algoritm şi la abonamente le va reduce vizibilitatea şi implicit veniturile.
Youtube se apără însă spunând că este vorba doar despre un experiment şi că nu are de gând să renunţe la afişarea cronologică. Totuşi, experimentul a crescut timpul de vizionare a videoclipurilor, care de altfel este cel mai important criteriu de performanţă, spun cei de la Youtube.
