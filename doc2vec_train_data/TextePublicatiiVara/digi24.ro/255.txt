Fostul preşedinte american George Bush senior a fost spitalizat duminică seară, pentru a doua oară în decurs de aproape o lună.
Foto: Guliver/Getty Images
Purtătorul de cuvânt al celui de-al 41-lea preşedinte al Statelor Unite a anunţat că acesta a fost dus la spital pentru că avea tensiunea scăzută și acuza o stare de oboseală. Fostul președinte este însă conştient. Cel mai probabil, George Bush senior, în vârstă de 93 de ani, va rămâne câteva zile sub observaţie.
El a fost spitalizat şi la sfârșitul lunii aprilie, din cauza unei infecții, la o zi după înmormântarea soţiei sale, Barbara.
George Bush senior suferă de mai mulţi ani de boala Parkinson şi se deplasează într-un scaun cu rotile. 
A avut un singur mandat la Casa Albă, între 1989 şi 1993, însă într-o perioadă în care s-a prăbușit Uniunea Sovietică, iar Europa de Est și-a regăsit libertatea.
Fiul său, George Bush junior, a fost preşedinte al Statelor Unite între 2001 şi 2009.
