Imigraţia a provocat o criză politică în Germania, care poate duce inclusiv la ruperea coaliţiei de guvernare şi la alegeri anticipate. Ministrul german de interne şi liderul aliaţilor bavarezi ai Angelei Merkel, Hoerst Seehofer, ameninţă că demisionează. El vrea ca Germania să-şi închidă graniţele în faţa imigranţilor şi este nemulţumit de acordul la care au ajuns liderii UE la sfârşitul săptămânii trecute. Luni va avea o ultimă discuţie, decisivă, cu şefa guvernului de la Berlin.
Ministrul german de interne, Horst Seehofer, a confirmat luni agenţiei DPA că intenţionează să demisioneze, aşa cum afirmaseră duminică seara surse din Uniunea Creştin Socială (CSU) citate de agenţiile internaţionale de presă, scrie AGERPRES .
Potrivit DPA, Seehofer urmează să renunţe şi la conducerea partidului, o decizie pe care liderul grupului parlamentar al CSU, Alexander Dobrindt, o consideră inacceptabilă. „Am spus că da, voi face disponibile ambele posturi în cel mult trei zile”, a declarat ministrul la primele ore ale zilei de luni, după discuţii cu ceilalţi lideri ai CSU, la sediul din Munchen al partidului.
CSU, formaţiunea bavareză aliată cu Uniunea Creştin Democrată (CDU) a cancelarului Angela Merkel, a declanşat o criză în coaliţia de guvernământ, din cauza divergenţelor cu creştin-democraţii în privinţa controlului imigraţiei. Şi în cadrul CDU au avut loc consultări de urgenţă, la Berlin.
Tensiunile sunt provocate de opiniile diametral opuse pe care Angela Merkel şi Horst Seehofer le au faţă de imigranţi. Şefa guvernului de la Berlin vrea să continue ca şi până acum, adică să lase graniţele Germaniei deschise. Liderul bavarez vrea controale stricte la frontieră şi respingerea imigranţilor care au fost deja înregistraţi în alte state europene.
CDU şi CSU urmează să negocieze în următoarele zile situaţia lui Seehofer şi implicit viitorul politic al acestuia. Ministrul de interne a anunţat luna trecută că intenţionează să oprească la frontierele Germaniei migranţii deja înregistraţi în alte ţări din Uniunea Europeană. Cancelarul s-a opus vehement acestei idei, iar după summitul de vineri, de la Bruxelles, a anunțat că liderii europeni au ajuns la un acord privind înfiinţarea unor centre de procesare a migranţilor, în Europa şi ulterior în nordul Africii. Merkel a încheiat şi înţelegeri bilaterale privind migraţia cu mai multe state membre ale UE.
După şedinţa CDU de duminică, secretarul general al formaţiunii, Annegret Kramp-Karrenbauer, a declarat că „respingerea unilaterală a migranţilor ar trimite un semnal greşit partenerilor europeni”.
„Astăzi vom mai avea o discuţie cu CDU, în speranţa că ne vom înţelege. Vom vedea apoi ce se întâmplă mai departe”, a declarat Seehofer.
El are trei opţiuni: să asculte de Angela Merkel, să o sfideze direct pe şefa guvernului, ceea ce ar duce la demiterea sa şi la ruperea coaliţiei, sau să demisioneze. Liderul bavarez mai speră că poate să-şi convingă şefa să treacă de partea lui, deşi le-a transmis colegilor de partid că discuţiile de până acum au fost inutile.
„În interesul ţării şi a capacităţii coaliţiei şi guvernului de a funcţiona, ceea ce vrem să protejăm, vrem să ajungem la o înţelegere cu privire la chestiunea centrală a protecţiei graniţelor şi a respingerii imigranţilor”, a spus el.
Partidului Angelei Merkel a afirmat deja că o susţine pe deplin pe şefa executivului şi că este de acord cu soluţia europeană.
Cancelarul german se teme că o soluţie unilaterală de închidere a graniţelor, aşa cum vrea ministrul său de interne, va forţa şi alte state europene să facă acelaşi lucru, ceea ce ar putea duce la prăbuşirea sistemului Schengen şi chiar a întregii Uniuni Europene.
