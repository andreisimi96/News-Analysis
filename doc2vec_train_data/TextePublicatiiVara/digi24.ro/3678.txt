Ministrul Justiţiei l-a criticat, din nou, pe preşedintele Klaus Iohannis, care amână anunţarea unei decizii privind revocarea din funcţie a şefei DNA.Tudorel Toader a afirmat, duminică seară, că încă mai crede şi mai speră că şeful statului va respecta decizia Curţii Constituţionale şi va semna drecretul de eliberare din funcţie a Laurei Codruţa Kovesi.
Într-o declaraţie telefonică la România TV, duminică seară, Toader l-a ironizat pe Iohannis. „Dacă ne este greu să înţelegem 133 de pagini, ne este uşor să întelegem dispozitivul. Ştim că este obligatoriu imediat ce se publică în Monitorul Oficial”, a declarat ministrul Justiţiei.
El s-a întrebat „ce exemplu dă demnitarul cu cea mai înaltă funcţie în stat românului care nu respectă o lege şi căruia i se dă contravenţie”. „Îi dai unui şofer contravenţie că nu are centură, dar preşedintele republicii nu respectă Constituţia”, a afirmat Toader.
El a mai spus că încă mai crede şi mai speră că preşedintele va respecta decizia Curţii Constituţionale şi va semna decretul de eliberare din funcţie a Laurei Codruţa Kovesi.
„Încă mai sper, încă mai cred că preşedintele va respecta respectiva decizie, pentru că nu ne putem alinia, de exemplu, altui stat care e mult contestat şi criticat, Polonia, pentru neaplicarea deciziilor Curţii Constituţionale. Eu cred cu convingere că suntem încă într-o întârziere de punere în aplicare a deciziei şi nu cred că cel mai înalt demnitar al acestui stat nu va respecta decizia”, a adăugat Tudorel Toader.
Decizia Curţii Constituţionale - care a constatat existenţa unui conflict juridic de natură constituţională între ministrul Justiţiei şi preşedinte, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi, şi a stabilit că preşedintele urmează să emită decretul de revocare din funcţie a procurorului-şef al DNA - a fost publicată în 7 iunie în Monitorul Oficial.
