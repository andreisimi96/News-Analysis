Traseul retelei de gaze BRUA a creat un adevărat scadal. Sute de oameni din Gorj sunt revoltaţi şi ameninţă cu procese după ce au aflat câţi bani vor primi pentru că terenurile lor vor fi traversate de reţea. Nici 50 de bani pe metrul pătrat ca indemnizaţie pe toată perioada lucrărilor.
„Vine de aici din vie conducta. După ce face prăpăd aici trece prin livezile astea, exact pe mijloc, stânga, dreapta, demolează tot”, spune Victor Gîrniţă, expropriat.
Victor Gîrniţă are 67 de ani şi se regăseşte pe lista localnicilor din Schela afectaţi de conducta de gaze care va alimenta patru ţări. Ca să poată trece conducta pe terenul său, trebuie să scoată câteva sute de pomi fructiferi. Mare i-a fost dezamăgirea când a fost înştiinţat de Transgaz câţi bani va primi pentru că va face lucrări pe terenurile sale.
„Avem aici 182 de metri pătraţi cu suma de 31 de lei”, spune el.
Adică mai puţin de 20 de bani pentru fiecare metru pătrat de teren. În medie, indemnizaţia propusă de Transgaz este de până la 40 de bani pe metru pătrat.
„De o mie de ori dacă pune mai mult și nu mă mulțumește, că nu se poate”, spune Victor Gîrniţă.
„Ce să iei, că nu iei nicio pâine, nimic. E un pic de bătaie de joc”, spune o localnică.
Pe lângă aceste indemnizații infime, compania de gaze va plăti și despăgubiri. Acestea vor fi calculate în funcție de tipurile de teren. În total, în Gorj, magistrala de gaze va traversa 5.500 de proprietăți.
„În localitatea Schela, magistrala de gaze va afecta aproximativ 650 de proprietăți. Lucrările, programate să înceapă la data de 1 iulie, vor demara abia dupa 1 septembrie. Asta din cauza faptului că unele date din hârtii nu s-au potrivit cu cele din teren”, relatează Diana Speretoiu, jurnalist Digi24.
„25% dacă este bună situația. Ca proprietari. Sunt proprietari morți trecuți acolo, sunt alții care nu au nicio legătură cu traseul conductei, s-au făcut vânzări și nu este situația reală”, spune Ana Vîlceanu, viceprimarul comunei Schela.
Conducta va alimenta cu gaze Bulgaria, România, Ungaria și Austria. Prima fază a construcției presupune un gazoduct de la Podișor, județul Giurgiu, la Recaș, județul Timiș, în lungime de 479 de kilometri. Lucrările au demarat deja la începutul acestei luni. Traseul conductei în România: Giurgiu - Podișor - Corbu - Hurezani - Hațeg - Recaș - Horia / Județele: Giurgiu - Teleorman - Dâmbovița - Argeș - Olt - Vâlcea - Gorj - Hunedoara - Caraș-Severin – Timiș.
