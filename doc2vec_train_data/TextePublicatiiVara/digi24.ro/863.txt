Îl cheamă „Italus” și este cel mai bătrân copac din Europa, în vârstă de 1.230 de ani.
Pinul se înalță pe o stâncă din sudul Italiei, între Calabria și Basilicata, în parcul național din Masivul Pollino.
Cu trunchiul alb ca un os, acest pin matusalemic a fost martor al unor evenimente cruciale din istoria omenirii.
„Italus” a fost desemnat recent, în cadrul unui studiu științific, drept cel mai bătrân copac din Europa, devansându-l pe „Adonis”, pinul bosniac în vârstă de 1.075 de ani, cocoțat pe înălțimile elene ale Munților Pindului.
Gianluca Piovesan și colegii săi cercetători din cadrul Universității della Tuscia au prelevat timp de trei ani probe din populația de arbori ai Parcului Național Pollino, care este cunoscut pentru abundența sa de pini Heldreich (pinus heldreichii sau pinul bosniac), scrie publicația Smithsonian .
Stabiliarea vârstei lui „Italus” nu a fost un proces ușor. „Partea interioară a trunchiului era ca un praf – nu văzut niciodată așa ceva”, a declarat pentru National Geographic unul dintre cercetători, Afredo Di Filippo. „Cel puțin 20 de centimetri din miezul lemnului lipseau, ceea ce reprezintă, ca timp, mulți ani”, a subliniat Di Filippo.
Pentru a depăși acest handicap de analiză, echipa de cercetători a prelevat mostre de radiocarbon din secțiunile expuse ale rădăcinii pinului, pentru a determina perioada în care pomul a început să germineze.
Oamenii de știință spun că starea lui „Italus” este una relativ bună, ținând cont de vârstă pe care o are, și că pomul încă mai continuă să crească, ceea ce înseamnă că Masivul Pollino îi oferă un microclimat rece ideal.
De-a lungul secolelor, „Italus” a întâmpinat numeroase schimbări climatice, inclusiv o perioadă extrem de rece în Evul Mediu și diverse episoade de secetă, subliniază cercetătorii.
