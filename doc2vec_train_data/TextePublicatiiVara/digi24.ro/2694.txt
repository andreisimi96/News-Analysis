Grupul Eco Sud S.A. a pus Bacăul pe harta eficienței în domeniul gestiunii deșeurilor prin preluarea gestionării infrastructurii construite de autoritățile județului prin proiectul “Sistem Integrat de Management al Deșeurilor” (SMID Bacău), finanțat prin Programul Operațional Sectorial de Mediu.
Cu o investiție de aproximativ 44 milioane de euro, Bacăul este printre puținele județe din România care dispune de un Sistem Integrat de Management al Deșeurilor Solide (SMID).
Din 14 Iunie 2018 - la nici două luni de la preluarea activității de gestiune a deșeurilor în județul Bacău – Grupul Eco Sud S.A. a început deja operarea Celulei 2 a Depozitului Ecologic Bacău, urmând ca în prima parte a lunii iulie să înceapă și operarea stațiilor de sortare, compostare și transfer aferente proiectului.
„Eco Sud pune deja în aplicare soluțiie ficiente de gestiune a deșeurilor din punct de vedere economic și respectă, totodată, parametrii de dezvoltare și creștere a calității vieții. Urmând planul de măsuri agreat cu Primăria Bacău, Consiliul Județean Bacău și Asociația de Dezvoltare Intercomunitară pentru Salubrizare (ADIS), Grupul Eco Sud va implementa în Celula 2 a Depozitului Ecologic Bacău sisteme optime și performante de operare”, a declarat Directorul General Adjunct al companiei, Roxana Manea.
SMID Bacău – care este gestionat de Grupul Eco Sud S.A. începând din aprilie 2018 – este constituit din Depozitul Conform Bacău (celulele 2-4) și instalațiile sale conexe, stațiile de sortare de la Bacău, Onești și Moinești, cele de compostare de la Bacău și Onești și stațiile de transfer de la Onești, Găiceana și Berești-Tazlău. Acest sistem deservește un număr de 93 de municipii și comune din județul Bacău.
Depozitul Ecologic Bacău este proiectat pentru o capacitate totală de 4,123 milioane m3 și va asigura pentru toți locuitorii județului, servicii de depozitare, tratare și eliminare a deșeurilor menajere, dar și servicii de compostare și reciclare, în conformitate cu directivele europene și normele legislative naționale.
Eco Sud tratează deșeul ca materie primă, nu ca gunoi.
Materia prima din deșeurile selectate în cadrul Depozitului Ecologic Bacău este reutilizată și aduce un aport considerabil industriei prelucrătoare a metalului, metalelor neferoase (aluminiu), plastic, hârtie/carton sau sticlă. De asemenea, tratarea deșeurilor biodegradabile înseamnă resurse pentru producerea de energie termică, energie electrică, combustibil lichid și gazos.
„Motivați de potențialul valorificării deșeurilor, economia circulară devine un deziderat și pentru compania Eco Sud, atât pe termen mediu și lung căt și pe termen scurt, motiv pentru care principiile economiei circulare fac parte din obiectivul general al proiectului SMID Bacău”, a declarat Adrian Mirel Scarlat, Director General Eco Sud.
Colectarea selectivă = sănătate publică, mediu curat, creștere economică
Printr-un parteneriat constant cu autoritățile locale și cele ale Consiliului Județean Bacău, Eco Sud are în vedere dezvoltarea componentei de reciclare a deșeurilor.
„Din dorința de a proteja și utiliza resursele naturale într-un mod inteligent și durabil, politica actuală a Eco Sud este orientată către preocuparea pentru sortare, devenită obiectiv prioritar la nivelul companiei. Prin activitatea de sortare este menținută cât mai mult posibil valoarea produselor și a materialelor, deșeurile sunt reduse la minim, iar resursele nu părăsesc fluxul economic. Astfel prin investiții în infrastructură modernă de selectare a deșeurilor SMID Bacău va crește gradul de recuperare a materiei prime pentru industria de reciclare cu 25%, permitând un cost al serviciului de salubritate acceptabil pentru locuitorii județului Bacău”, a transmis Roxana Manea, Directorul General Adjunct al companiei.
La rândul lor, autoritățile județului Bacău au dat asigurări că există o preocupare constantă în privința dezvoltării infrastructurii de colectare selectivă a deșeurilor, în acest sens fiind anunțate investiții viitoare.
Colectarea selectivă și introducerea în stațiile de sortare a deșeurilor colectate separat reprezintă pilonul de bază al activității de gestiune a deșeurilor. Deasemenea colectarea selectivă presupune și atingerea țintelor impuse de legislație, evitarea amenzilor și a infrigementului pentru România, obligații legale ce vizează gestiunea deșeurilor și față de care autoritățile locale ale județului Bacău au reacționat prompt.
„Punerea în funcțiune a celulei 2 reprezintă încununarea muncii de 10 ani a unei echipe care a constituit ADIS-ul și a implementat proiectul –CJ Bacău. Fondurile europene au fost accesate eficient și implementate responsabil pentru creșterea calității vieții băcăuanilor”, a declarat Adrian Dragoș Benea, senator.
„SMID Bacău este un exemplu de plan de măsuri viitoare, de eficiență în gestiunea deșeurilor cu rezultate directe în creșterea confortului urban, a sănătății publice și a mediului înconjurător” a declarat Președintele Consiliului Județean Bacău și al ADIS Bacău, Sorin Brașoveanu.
„SMID Bacău a fost un proiect lung, a fost nevoie de implicare și perseverența unei echipe profesioniste a Consiliului Județean Bacău condusă de domnul Președinte Adrian Dragoș Benea, dar ale căror rezultate se văd și astăzi, când în prezența domnului Președinte al Consiliului Județean Bacău și ADIS Bacău, Sorin Brașoveanu și a domnului primar Cosmin Necula, începem gestionarea SMID Bacău, care garantează și asigură un proces de reciclare avansat, un mediu curat și o grijă sporită față de sănătatea populației din județ”, a declarat Directorul Executiv ADIS Bacău, Bogdan Seto.
ECO SUD SA – 20 de ani de experiență în gestiunea deșeurilor
Eco Sud S.A. este cel mai important furnizor de soluții integrate de mediu destinate depozitării și eliminării deșeurilor menajere solide urbane și a deșeurilor industriale.
Eco Sud deține în prezent în portofoliu cinci Centre de Management al Deșeurilor (Depozitul Ecologic Vidra-București, Depozitul Ecologic Mofleni-Craiova, Depozitul Central Mavrodin-Alexandria, Centrul de Management Integrat al Deșeurilor Frățești Giurgiu, Sistem Integrat de Management al Deșeurilor Solide Bacău) și gestionează aproximativ 20% din cantitatea de deșeuri produsă în România, lucru care o plasează în postura de lider național în acest domeniu. Extinderea activității Eco Sud S.A. în regiunea Moldova, respectiv în județul Bacău, înseamnă pentru companie o majorare a cotei de piață de la 13% la 19%.
Obiectivul companiei este acela de a crea parteneriate stabile cu rețeaua de clienți și comunitățile în cadrul cărora își desfășoară activitatea, pentru o gestiune eficientă a serviciilor și pentru a promova o reducere progresivă a cantităților de deșeuri generate, de la colectare până la depozitarea finală. Prin acest proces Eco Sud S.A. recuperează resurse valoroase și necesare calității vieții.
Compania este licențiată Clasa I prin Ordin emis de Autoritatea Națională de Reglementare pentru Serviciile Comunitare de Utilități Publice și este certificată pentru Sistemul de Management de Calitate, Mediu, Sănătate și Securitate Ocupațională de către organismul de certificare TUV Rheinland InterCert Gmbh – Germania.
