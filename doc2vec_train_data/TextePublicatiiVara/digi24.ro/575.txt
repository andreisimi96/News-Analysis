Președintele Klaus Iohannis a criticat decizia PSD de a organiza un miting pentru susținerea guvernului Dăncilă, pe 9 iunie, afirmând că astfel de manifestații se organizau în vremea comunismului. El a adăugat că i se pare „ciudat și puțin caraghios” un asemenea miting și i-a sfătuit pe guvernanți să „pună mâna și să muncească”.
”Mi se pare o ciudățenie ca să nu folosesc alte clasificări...un miting organizat de guvernanți ca să se autosusțină sau să se laude singuri, astfel de manifestări am mai avut pe vremea comuniștilor.
O astfel de manifestare mi-ar aminti doar de acele vremuri. Într-o democrație, guvernanții să pună mâna și să muncească, să rezolve problemele și să lase demonstrațiile opoziției și societății. Nu au ce manifesta cei de la putere. Mi se pare ciudat și puțin caraghios”, a răspuns Klaus Iohannis, întrebat de jurnaliști ce părere are despre decizia PSD de a organiza un miting pentru susținerea lui Dănciă, în data de 9 iunie.
Data de 9 iunie a fost stabilită de principiu de către liderii PSD, iar membrii au fost informați să se pregătească pentru a ieși în stradă ca să o susțină pe Viorica Dăncilă, dar și pe cei din conducerea partidului.
Călin Popescu Tăriceanu a asigurat în trecut că va susține o astfel de manifestație și că vor scoate și ei oameni în stradă.
Coaliția vrea să dea un mesaj ferm de susținere la atacurile făcute la adresa lui Liviu Dragnea, PSD și Guvern.
