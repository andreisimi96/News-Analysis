Clădiri abandonate, distruse de indiferența autorităților centrale, sunt singurele care mai amintesc de o întreprindere de succes din perioada comunistă. Mina de la Dobrești, din județul Bihor, avea aproape 2.000 de angajaţi și o producție de zeci de mii de tone de bauxită pe an. În zilele noastre, doar concesionarea terenului unei firme care exploatează calcarul a fost singura variantă de a aduce bani la bugetul local.
Întreprinderea minieră Dobrești a început să funcţioneze în 1965. Era singura societate care exploata la acea vreme zăcămintele de bauxită de la suprafață. În vremurile de glorie peste 2.000 de angajaţi realizau o producție de 140 de mii de tone de bauxită pe an.
"Lucrau mulți, aveau locuri de muncă, aveau autobuz care îi ducea, îi aducea, deci era bine", îşi aduce aminte o localnică.
"Oamenii aveau de lucru, salarii, își făcea fiecare treaba pe acasă, întrețineau familiile", spune un localnic.
1997 a adus începutul sfârşitului: o mie de angajaţi şi-au încasat atunci salariile compensatorii şi au plecat. Cei 700 care au rămas au mai ținut întreprinderea în viaţă încă doi ani, până când închiderea principalului beneficiar a pus lacătul pe mina de la Dobreşti.
"A apărut necazul cu Alumina din Oradea. CFR-ul, pe vremea aia, ne-a dat preț la transport exact cât ne dădea Tulcea pe tona de bauxită ca să ajungă la ei în curte și în situația asta am fost obligați să închidem", povesteşte Nicolae Neag, primarul comunei Dobrești.
După închidere, legea a permis autorităților să treacă în proprietatea comunei terenul pe care se afla întreprinderea. Nu și clădirile, care au rămas la Ministerul Economiei şi au fost date uitării.
"Întreprinderea de la Dobrești a fost închisă în urmă cu aproape 20 de ani. Multe dintre clădirile de aici au rămas în paragină. O parte însă sunt folosite și acum de către o societate care își desfășoară activitatea aici", a relatat Anca Deac, jurnalist Digi24 Oradea.
Este vorba despre o firmă care exploatează calcarul din zonă și care a concesionat terenul de la primărie.
"Odată cu trecerea lui în domeniul public al comunei, comuna fiind proprietară pe el, fiind concesionat încasăm bani atât ca și concesiune, cât și acea cotă parte din impozitul pe salarii și impozitul pe profit de la această întreprindere", spune primarul comunei Dobrești.
Restul clădirilor părăsite vor rămâne mult și bine în același stadiu. Ministerul Economiei a transmis administrației locale că nu sunt bani pentru curăţarea zonei.
"Sunt clădiri care efectiv sunt un pericol. Din 2000 nimeni nu a dat niciun fond pentru întreținerea lor, intervenții, pentru reparații", a explicat edilul.
O situaţie similară se găseşte în comuna Aştileu, unde primarul aşteaptă de ani buni ca fostele clădiri ale exploataţiei miniere să fie puse la pământ. În locul lor ar urma să fie ridicat un centru de informare turistică.
Reporter: Anca Deac
