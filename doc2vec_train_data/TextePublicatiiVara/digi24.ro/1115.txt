Ministrul Mediului, Graţiela Gavrilescu, a declarat, luni, la Ploieşti, referindu-se la măsurile care ar trebui luate pentru ca urşii să nu mai coboare în localităţi, că, dacă va fi nevoie, nu îi va fi teamă să semneze un ordin de ministru privind vânătoarea lor.
Aceasta a explicat că măsurile pe termen scurt care pot fi luate în acest sens vizează apelarea la ordinul de intervenţie care a fost dat.
„Pe termen scurt, să apelăm tot la ordinul de intervenţie pentru că mai avem cota din cea pe care am dat-o anul trecut, în 2017, şi există o întreagă procedură conform ordinului de ministru pe care l-am semnat, mi l-am asumat, care a fost în dezbatere publică”, a spus ministrul, răspunzând unei întrebări.
Gavrilescu a precizat că pe site-ul ministerului există planul de acţiune pe carnivorele mari, adăugând că măsurile pe termen mediu şi lung ar viza inventarierea urşilor, ciparea lor şi instruirea cetăţenilor.
„Asta înseamnă că o să trebuiască, după ce se termină şi cealaltă fază de dezbatere, să trecem, conform planului de acţiune, şi la măsuri de implementare. Unele dintre ele deja au început să fie demarate, în sensul că se scriu anumite proiecte care apelăm la finanţare europeană cu diverşi parteneri, începând de la ONG-uri, asociaţii profesionale, UAT-uri şi aşa mai departe, astfel încât într-un plan de măsuri pentru specia carnivoră mare să putem, pe un termen mediu şi lung, să facem paşi importanţi, începând de la inventarierea lor, ciparea lor, o relaţie şi o comunicare bună către cetăţeni cu ce au de făcut şi ce nu au de făcut în momentul în care un astfel de animal se apropie. În acelaşi timp, şi cu acordul tuturor celor care au participat la dezbatere (...), inclusiv prin demersurile pe care le-am făcut la Comisia Europeană, (...) în viitorul apropiat nu o să îmi fie frică să emit, dacă o să fie nevoie, un ordin de ministru privind vânătoarea”, a declarat ministrul Mediului.
Graţiela Gavrilescu a precizat că în România, la nivel scriptic, sunt peste 6.500 de urşi, însă se preconizează că numărul de exemplare ar fi cu două-trei mii mai mare.
Ministrul Mediului efectuează, luni, o vizită de lucru în judeţul Prahova în cadrul căreia sunt prevăzute întâlniri cu reprezentanţi ai rafinăriilor OMV Petrom, Lukoil şi Rompetrol, cu cei ai Unilever, cu reprezentanţii instituţiilor aflate în subordinea Ministerului Mediului şi inaugurarea staţiei de tratare mecano-biologică a deşeurilor din Ploieşti.
