O fetiță din Marea Britanie a murit după ce a fost aruncată dintr-un castel gonflabil, pe o plajă din Norfolk. O femeie care a fost martoră la incident a scris pe Facebook că fetița, în vârstă de 4 ani, se juca într-un castel gonflabil când acesta a explodat, scrie The Guardian .
„Am văzut cel mai îngrozitor lucru din viața mea. A explodat un castel gonflabil pe plajă, iar copilul care se juca în el a fost catapultat la 6 metri în aer. Vă rog să nu vă lăsați copiii să se joace în castele gonflabile pe căldura asta”, a scris femeia.
Poliția investighează incidentul pentru a afla de ce a explodat castelul gonflabil, însă există indicii că acesta ar fi cedat din cauza caniculei. Imediat după incident, paramedicii au sosit pentru a încerca să o salveze pe fetiță, care intrase în stop cardio-respirator. Ea a fost dusă la spital, dar nu a supraviețuit. 
În mod normal, copiii nu ar trebui lăsați să se joace într-un castel gonflabil dacă vremea nu este prielnică (vânt puternic sau ploaie), dar și în condiții de temperaturi foarte ridicate. De asemenea, înainte să vă lăsați copilul să se joace astfel, asigurați-vă că unitatea gonflabilă este bine prinsă și stabilizată pe pământ. Copiii care se joacă în castele gonflabile nu ar trebui lăsați nesupravegheați și, de asemenea, asigurați-vă că îi descălțați înainte și că nu au în buzunare obiecte ascuțite, precum creioane, stilouri sau bijuterii, care să poată perfora castelul.
