Cazul unei femei a cărei identitate nu a fost dezvăluită de doctorii care s-au ocupat de ea a impresionat lumea medicală după ce a apărut în New England Journal of Medicine . Pe chipul femeii apăreau umflături în diferite părți ale feței. Arătau ca niște tumori, numai că se mutau dintr-o parte în alta.
Femeia de 32 de ani a observat afecțiunea după ce a vizitat o zonă rurală din Moscova. Prima dată, o mică umflătură i-a apărut sub ochiul stâng. Cinci zile mai târziu, a apărut din nou, de data asta deasupra ochiului. Zece zile mai târziu, i s-a umflat buza superioară.
În cele din urmă, medicii care s-au ocupat de cazul femeii au scos cu ajutorul unui forceps un vierme din fața femeii. Parazitul este cunoscut sub numele de Dirofilaria repens.
Dr. Vladimir Kartashev, profesor la Universitatea Medicală de Stat Rostov din Rusia, a explicat pentru CNN că acest parazit poate apărea și dispărea în numai câteva minute.
„Medicii care nu sunt familiarizați cu boala… pur și simplu nu îi cred pe pacienți. Tocmai de aceea, am rugat-o pe pacientă să-și facă selfiuri”, a mai spus medicul, care a mărturisit că a mai văzut cel puțin zece cazuri de acest fel înainte. Felul în care parazitul migrează dintr-o parte în alta a feței poate crea confuzii, a recunoscut doctorul.
În mod normal acest parazit afectează câinii sau alte animale carnivore și intră în corp sub formă de larvă, prin mușcătura de țânțar. Oamenii pot deveni însă gazde accidentale.
Viermele poate ajunge la 170 de milimetri lungime, la maturitate, și trăiește în jur de 10 ani.
Astfel de cazuri au fost raportate peste tot în lume, cu precădere însă în Europa, Asia și Africa.
