Fostul director IT din Ministerul Justiţiei Ion Krech, trimis în judecată de DNA Ploieşti pentru luare de mită, fiind acuzat că a primit 274.000 euro de la firme de software ca să le ajute să câştige licitaţii pentru atribuirea şi realizarea proiectelor de informatizare derulate de MJ, în valoare de aproape 30 de milioane de lei, a fost condamnat la 6 ani şi 4 luni de închisoare şi plata unor despăgubiri materiale de peste 19 milioane de lei către Ministerul Justiţiei, care s-a constituit parte civilă în dosar. Decizia nu este definitivă, transmite News.ro.
Tribunalul Bucureşti s-a pronunţat, la finalul unui proces care a durat un an şi şase luni, în dosarul în care fostul director al Direcţiei IT din Ministerul Justiţiei, Ion Krech, a fost trimis în judecată de DNA Ploieşti pentru luare de mită.
Astfel, magistraţii ş-au condamnat pe Krech la cinci ani închisoare, pentru luare de mită în formă continuată şi la patru ani închisoare pentru folosirea sau prezentarea de documente ori declaraţii false, inexacte sau incomplete, care are ca rezultat obţinerea pe nedrept de fonduri din bugetul general al Comunităţilor Europene sau din bugetele administrate de acestea ori în numele lor, cu consecinţe deosebit de grave, în final fiind aplicată pedeapsa cea mai grea, cea de cinci ani de detenţie, la care judecătorii au adăugat o treime din cealaltă pedeapsă.
În plus, lui Krech i se interzice exercitarea unor drepturr timp de patru ani după executarea pedepsei, printre interdicţii numărându-se şi cea de a a ocupa o funcţie care implică exerciţiul autorităţii de stat, dreptul de a ocupa funcţia, de a exercita profesia ori de a desfăşura activitatea de care s-a folosit pentru săvârşirea infracţiunilor.
Totodată, fostul director din Ministerul Justiţiei trebuie să plătească, potrivit sentinţei judecătoreşti, suma de 19 047 532 lei, reprezentând despăgubiri materiale, Ministerului Justiţiei, care s-a constituit parte civilă în acest dosar.
Decizia nu este definitivă şi poate fi contestată în termen de 10 zile de la comunicare.
Ion Krech a fost trimis în judecată în decembrie 2016, fiind acuzat de luare de mită.
Procurorii DNA Ploieşti susţin că acesta că a primit 274.000 euro de la firme de software ca să le ajute să câştige licitaţii pentru atribuirea şi realizarea proiectelor de informatizare derulate de MJ, în valoare de aproape 30 de milioane de lei. În acelaşi dosar, fostul deputat Relu Fenechiu a fost condamnat, în noiembrie, la trei ani şi zece luni de închisoare cu executare, după ce a recunoscut faptele de trafic de influenţă şi spălare de bani.
