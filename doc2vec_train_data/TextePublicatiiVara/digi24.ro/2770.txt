Proprietarele sculpturii "Cuminţenia Pământului", realizată de Constantin Brâncuşi, au decis să retragă lucrarea expusă la Muzeul Naţional de Artă al României în urmă cu o săptămână, deoarece muzeul întâmpina dificultăţi în a mai plăti asigurarea ei, a declarat pentru News.ro avocatul Bogdan Grabowski.
Ultima dată când a fost reînnoit contractul de comodat, în aprilie, reprezentanţii MNAR le-au transmis proprietarelor Paula Ionescu şi Alina Şerbănescu că sunt nesiguri de obţinerea sumei de la Ministerul Culturii şi Identităţii Naţionale pentru a plăti asigurarea sculpturii, astfel că ele au decis să nu o mai lase în custodia instituţiei muzeale. 
„Pentru că înainte de ultima zi de prelungire a contractului de comodat cei de la MNAR le-au transmis proprietarelor că nu au bani de asigurare, acestea au decis să o ia de la Muzeu şi acum se află depozitată într-un loc privat”, a declarat pentru News.ro avocatul Bogdan Grabowski. 
„Am luat-o acum o săptămână. Am zis să le uşurăm situaţia. Ministerul nu a răspuns nimic până la acest moment, iar dacă este un dezisteres general, nu are rost. Proprietarele aşteaptă să se hotărască MCIN dacă o mai vrea sau nu. Nu este nicio ruşine (dacă nu o mai vor, n.r), dar să îşi asume cineva responsabilitatea”, a adăugat Grabowski. 
La sfârşitul lunii mai, avocatul afirma pentru News.ro: „Pe doamnele proprietare nu le mai miră nimic. Nu mai au speranţe ca statul român să o mai cumpere”. Ele aşteaptă deblocarea acestei situaţii. În cazul în care statul decide că nu mai doreşte sculptura, ea va putea fi scoasă la licitaţie.
Pe 16 martie 2016, ministrul Culturii de la acea vreme, Vlad Alexandrescu, a anunţat că statul român va plăti proprietarilor lucrării 11 milioane de euro.
Proprietarii sculpturii „Cuminţenia Pământului”, Paula Ionescu şi Alina Şerbănescu, au acceptat suma de 11 milioane de euro pentru lucrare şi termenul de 31 octombrie 2016, care a fost apoi prelungit, pentru a primi banii pe care statul român a decis să îi plătească pentru lucrarea lui Constantin Brâncuşi.
Guvernul României a propus ca achiziţia operei lui Constantin Brâncuşi să se facă printr-un efort comun al statului român şi al cetăţenilor: suma de 5 milioane de euro a fost alocată de Guvern şi era nevoie ca 6 milioane de euro să fie colectate prin intermediul contribuţiilor voluntare ale persoanelor private şi juridice. Peste 100.000 de donatori au participat la campania de subscripţie naţională „Brâncuşi e al meu!, menită să susţină cumpărarea de către statul român a sculpturii Cuminţenia Pământului, iar suma strânsă până pe 30 septembrie 2016, ziua în care conturile deschise la mai multe bănci pentru donaţii au fost închise, a fost de 1.163.032 de euro.
Pe 17 martie 2017, preşedintele Klaus Iohannis a promulgat legile de respingere a Ordonanţelor de Urgenţă 10 şi 19 din 2016 privind achiziţia operei lui Constantin Brâncuşi „Cuminţenia Pământului”.
