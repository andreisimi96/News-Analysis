Judecătorul Cristi Danileț, fost membru al Consiliului Superior al Magistraturii, s-a declarat surprins de decizia CCR, potrivit căreia a existat un conflict între puteri în ceea ce privește procedura de revocare a șefei DNA , Laura Codruța Kovesi.
„Mărturisesc că personal sunt surprins de decizia CCR. Nu m-am așteptat. După părerea mea, ministrul Justiției are un rol la numire, nu la revocare. Practic, în acest moment nu știm ce rol mai are CSM, președintele statului. Sper din suflet ca decizia CCR să detalieze aceste aspecte”, a spus Danileț.
Practic, spune Danileț, prin această decizie se regândește statutul procurorilor înb România.
„Procurorii sunt aduși din ce în ce mai mult în zona deciziei executive, ceea ce nu e în conformitate cu normele internaționale”, a spus judecătorul.
„Sunt 3 motive în lege pentru a revoca un procuror, unul dintre ele este prostul management, dar ministrul Justiției nu are pârghii aici și trebuie să apeleze la CSM, care a spus că nu trebuie revocată Laura Codruța Kovesi. Practic, CSM nu mai are niciun rost, totul rămâne la latitudinea ministrului Justiției, prin această decizie practic se regândește statutul procurorului în România”, a adăugat Danileț.
Curtea Constituțională a României a admis sesizarea Guvernului privind decizia de nerevocare din funcție a șefei DNA, Laura Codruța Kovesi, de către președintele Klaus Iohannis. „Laura Codruța Kovesi ar fi trebuit revocată de președinte”, a spus Valer Dorneanu, președintele CCR.
