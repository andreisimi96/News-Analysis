Temerile iubitorilor de handbal din Oradea s-au adeverit. Conducerea Clubului Sportiv Municipal a anunţat joi dimineaţă că nu va înscrie echipa în Liga Naţională de handbal masculin din lipsă de fonduri.
Chiar dacă a obţinut promovarea pe teren, la capătul unui sezon în care echipa a fost învinsă o singură dată, bugetul clubului coroborat cu lipsa investitorilor face în acest moment ca Liga Zimbrilor să rămână un vis pentru CSM.
„Din păcate, pentru noi vestea nu este tocmai foarte bună în ceea ce priveşte viitorul pentru că în sezonul viitor echipa de handbal masculin nu va putea fi înscrisă în Liga Naţională", spune Şerban Sere, directorul CSM Oradea.
Şeful clubului orădean îşi asumă decizia luată în ceea ce priveşte viitorul echipei de handbal, precum şi eşecul în negocieri cu potenţialii sponsori.
„Sunt oricând dispus să las locul unei persoane atât în funcţia de director a Clubului Sportiv Municipal sau ca manager a secţiei de handbal, pentru a îmbunătăţi această situaţie", susţine Sere.
Soluţia înscrierii echipei în Liga Naţională cu actualul buget, care se ridică la 200.000 de euro, a fost refuzată de actualul antrenor, Sebastian Tudor: „Ca şi echipăm la ora actuală Divizia A cu Liga Naţională este o diferenţă foarte mare, iar eu cel puţin ca antrenor nu pot să-mi asum ca să mă duc cu această echipă în prima ligă, neavând un buget de a putea aduce încă trei, patru jucători."
Suma pe care clubul ar fi trebui să o obţină din sponsorizări pentru înscrierea în Liga Naţionale s-ar fi ridicat la aproximativ 300.000 de euro.
Reporter: Nicolae Mihalcea
