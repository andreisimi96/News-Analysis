Simona Halep a avut un start prost de meci, în primul tur de la Roland Garros , contra americancei Alison Riske, numărul 83 în topul WTA. Halep a fost condusă cu 5-0, a făcut numeroase erori neforțate și a părut să joace haotic, fără soluții în fața hotărârii cu care juca Riske. 
Foto: Guliver/Getty Images
După ce a reușit să își facă serviciul și un break, Simona Halep a evitat o umilință în primul set, pe care l-a pierdut cu scorul 6-2. Însă în al doilea set, numărul 1 mondial a început să joace un tenis complet diferit. S-a distanțat rapid la 5-0 și a început să pună presiune pe adversară. 
Nici site-urile de profil nu au înțeles răsturnarea spectaculoasă de situație. „Halep a avut 16 erori neforțate în primul set. A avut doar una în setul al doilea. Nefiresc de haotică în primul set, Halep s-a calmat încă de la începutul celui de-al doilea set”, scrie WTA. 
„Halep și-a amintit brusc că ea este sportiva mai bună. În primul set, Halep nu a simțit deloc mingea. A încercat să fie mai agresivă, dar nu lovea nicăieri în apropierea liniilor”, notează 4TheTennis.
„Numărul 1 mondial Simona Halep lovește înapoi puternic și ia al doilea set cu scorul 6-1, în doar 22 de minute”, observă și ITV Sport.
