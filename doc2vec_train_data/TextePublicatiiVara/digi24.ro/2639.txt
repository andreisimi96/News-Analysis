Preşedintele Partidului România Noastră (PRN), Gheorghe Funar, a declarat miercuri, la lansarea filialei Mureş a formaţiunii, că obiectivul acestui nou înfiinţat partid este acela de a ajunge puternic astfel încât să guverneze România.
„Ne bucură foarte mult faptul că am reuşit să înregistrăm un partid naţionalist, Partidul România Noastră, un partid pornit din Vatra Românească, care va fi un continuator al Partidului Naţional al Unităţii Române (PUNR) şi Partidului România Mare (PRM). Nădăjduim că foarte mulţi români patrioţi şi români de pretutindeni se vor înscrie în rândurile partidului nostru şi sperăm ca la viitoarele alegeri parlamentare, cu prezidenţiale mai întâi, să ne impunem pe scena politică românească. Obiectivul nostru este ca acest partid, înregistrat în primăvara acestuia an, Partidul România Noastră, să ajungă un partid puternic, un partid care să guverneze România”, a declarat Gheorghe Funar, într-o conferinţă de presă.
Acesta a spus că PRN are un culoar „extraordinar de bun în plan politic”, întrucât partidele care s-au aflat la conducerea României din 1990 încoace, cele mai multe „sunt partide internaţionaliste, cu stăpâni de la Moscova, la Bruxelles, care satisfac obligaţiile faţă de stăpânii lor străini”.
„Noi suntem un partid născut din rândurile românilor, aşa cum a fost şi PUNR în 1990, un partid care va apăra interesele neamului românesc, va apăra România şi am convingerea că românii îşi vor pune nădejdea în noi, se va crea o stare de spirit ca după 1990, favorabilă Vetrei Româneşti şi PUNR, sperăm ca o asemenea stare de spirit să se creeze din nou (...) astfel încât să putem ajunge să conducem România şi să schimbăm în bine soarta românilor”, a susţinut liderul PRN.
Acesta a precizat că PRN va avea candidat la Preşedinţia României, însă nu a dorit să pronunţe niciun nume.
Pentru realizarea dezideratelor noii formaţiuni, Funar a spus că PRN se va uni cu o serie de „formaţiuni patriotice româneşti, partide politice şi organizaţii ale societăţii civile”.
Liderul filialei PRN Mureş a fost ales, miercuri, profesorul Florin Oproiescu, preşedintele Uniunii Vatra Românească.
