Preşedintele Senatului, Călin Popescu Tăriceanu, a declarat, duminică seara, la Antena 3, că ambasadele occidentale şi-au nuanţat poziţiile după ce legile justiţiei au trecut de filtrul Curţii Constituţionale (CCR) şi s-a văzut că nu era real ceea ce se afirma în spaţiul public. La nivelul Comisiei Europene este „un disconfort” şi de aceea Executivul comunitar este rezervat după decizia CCR privind revocarea şefei DNA, a adăugat Tăriceanu.
Foto: Inquam/Octav Ganea
”Am constatat o nuanţare a poziţiilor ambasadelor, mai ales după ce s-a văzut după tot tam-tamul cu cele trei legi ale justiţiei, care au trecut de filtrul CCR şi s-a văzut că tot ce se afirma în spaţiul public nu era real”, a afirmat Tăriceanu, referindu-se la reacţiile ambasadelor occidentale după decizia Curţii Constituţionale privind revocarea şefei DNA.
Preşedintele Senatului a mai declarat că în schimbarea opiniei faţă de ceea ce se întâmplă în România a cântărit foarte mult şi apariţia informaţiilor privind protocoalele dintre SRI şi instituţiile din sistemul judiciar.
Călin Popescu Tăriceanu a menţionat că el se aştepta din partea justiţiei să se grăbească să facă lumină legat de acest subiect şi a ţinut să precizeze că apreciază atitudinea directorului SRI.
Liderul ALDE a mai spus că, după decizia CCR privind revocarea şefei DNA, din partea Comisiei Europene nu a venit niciun comentariu pentru că există ”un disconfort” la nivelul Executivului comunitar.
„Din partea CE nu există nimic, niciun comentariu şi am să spun ce cred eu. La nivelul CE cred că există un disconfort pentru că 10-11 ani s-a bătut monedă pe acest MCV (...) În fine, după 11 ani, iese la suprafaţă un putregai imens. Ce să facă Comisia în momentul de faţă? E o situaţie deloc confortabilă pentru Comisie”, a susţinut Tăriceanu.
Întrebat cine garantează, dacă preşedintele o revocă pe şefa DNA, că „nu vine cineva mai rău după Kovesi”, preşedintele Senatului a replicat: „N-am atribuţii, se face un proces de selecţie. Probabil că între timp intră în vigoare şi legile despre care am vorbit şi CSM va avea un rol important. (...) Niciodată să nu spui că nu se poate mai rău, dar cred că anumite lecţii s-au învăţat şi văd o recăpătare a sentiment de independenţă autentică pe care trrebuie să-l aibă procurorii”.
Ambasada SUA la Bucureşti spune că urmăreşte îndeaproape evenimentele, comentând astfel decizia CCR, care a constatat existenţa unui conflict juridic de natură constituţională între ministrul Justiţiei şi preşedintele României, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi.
"Urmărim îndeaproape evenimentele. Aceasta este o problemă internă a României", a transmis Ambasada SUA la Bucureşti, joi, la solicitarea News.ro.
Curtea Constituţională a constatat miercuri existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi.
CCR arată că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA.
