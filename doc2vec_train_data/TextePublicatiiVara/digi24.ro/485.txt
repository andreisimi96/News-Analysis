Americanca Serena Williams, fosta regină a tenisului mondial, are impresia de a fi "o super-eroină" în noua sa ţinută - combinezon negru şi centură roz - care i-a purtat noroc marţi la revenirea sa la turneul de la Roland Garros şi care favorizează "o mai bună circulaţie sangvină", informează AFP, citând-o pe sportivă, scrie Agerpres .
"Întotdeauna am vrut să fiu o super-eroină şi este cumva o modalitate de a deveni una. Chiar am impresia că sunt o super-eroină când port acest combinezon", a adăugat Williams, câştigătoare 23 de titluri de Mare Şlem şi care a învins-o în primul tur pe numărul 70 mondial, Kristyna Pliskova (Cehia), 7-6 (7/4), 6-4.
Ţinuta mulată pe corp a americancei permite "o mai bună circulaţie sangvină", a precizat Serena, care s-a confruntat cu complicaţii medicale după ce a născut-o pe fiica sa, Olympia, în septembrie.
"Combinezonul are efectiv o funcţionalitate. Am tot purtat pantalon jucând, pentru că favorizează o mai bună circulaţie sangvină. Este un combinezon amuzant care îmi permite să joc fără nicio problemă", a explicat ea. 
