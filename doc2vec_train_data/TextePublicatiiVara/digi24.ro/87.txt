VEVO, serviciul de găzduire video fondat în 2009 ca joint venture al trei case de discuri, şi-a recunoscut înfrângerea în faţa YouTube şi a anunţat că va închide aplicaţiile şi site-ul operate independent, potrivit Rolling Stone, citat de News.ro.
Compania a anunţat joi că îşi va închide aplicaţiile mobile şi site-ul şi că, mai departe, se va concentra pe urmărirea de noi oportunităţi de creştere.
VEVO, abreviere a „video evolution”, va continua să investească în conţinut original şi sponsorizări, dar îşi va închide platformele operate independent. 
Deţinută de Sony Music Entertainment, Universal Music Group şi Abu Dhabi Media Company, VEVO partajează veniturile din publicitate, iar găzduirea videoclipurilor este asigurat de YouTube şi Google.
„Catalogul videoclipurilor muzicale premium şi conţinutul original vor continua să ajungă la un public numeros pe YouTube, iar noi explorăm modalităţi de a lucra cu alte platforme, pentru a continua extinderea accesului la conţinutul VEVO”, au mai transmis reprezentanţii platformei.
Cei care folosesc VEVO pe Android, iOS şi Windows Mobile apps vor primi o aplicaţie pentru a-şi muta playlist-urile pe YouTube.
Săptămâna aceasta, a fost lansat YouTube Music, un serviciu de streaming care oferă conţinut premium contra-cost.
Pe aceeași temă
