Contractul pentru modernizarea celor două fregate ale Marinei - Regina Maria şi Regele Ferdinand - a picat pentru moment. Se va renunţa la înțelegerea de circa 215 milioane de euro, pentru că Romtehnica declară acum că nu mai sunt fonduri. Asta deşi licitaţia trebuia să intre în etapa a doua. Printre ofertanţii calificaţi în această etapă se numără divizia canadiană a Lockheed Martin, dar şi un consorţiu româno-turc. Dar încheierea contractului a devenit acum imposibilă.
Una dintre condiţii era ca fregatele să fie modernizate, obligatoriu, în România. Iar acest lucru ar fi presupus, între altele, crearea de locuri de muncă. Dar chiar şi dacă ar fi încheiat acorduri de acest fel între companiile oferate şi jucători autohtoni, începerea lucrărilor de modernizare nu ar fi putut avea loc anul acesta. Pentru că tot Romtehnica precizează scurt, fără să intre în detalii, că fondurile necesare încheierii contractului anul acesta sunt inexistente.
Ofertanţii calificaţi în etapa a doua a procedurii sunt un consorţiu turco-român, din care face parte Centrul pentru Servicii de Radiocomunicaţii, dar şi Lockheed Martin Canada, Finmeccanica din Italia şi o altă companie franceză. Fregatele Regina Maria şi Regele Ferdinand au fost, însă, urmărite de ghinion încă de la început. Au fost cumpărate de la guvernul britanic în 2003, în timpul mandatului premierului de la acea vreme Adrian Năstase. Au costat aproape 170 de millioane de euro, la acea vreme.
Operaţiunea a generat însă un mare scandal, după ce firma desemnată de la Londra pentru a asigura mentenanţa acestora în sistem offset nu şi-a respectat obligaţiile. În plus, navele au avut, încă de la început, o mare hibă: consumul uriaş de combustibil. Autonomia e scăzută, sunt dependente de alte nave de alimentare, care să le însoţească.
Prin contractul pe care vrea să-l acorde Romtehnica, blocat pentru moment, cele 2 fregate ar fi trebuit să fie dotate cu sisteme rachetă şi noi baterii de tunuri. Ar fi urmat să fie echipate şi cu noi radare şi senzori.
Modernizarea fregatelor ar putea totuşi inclusă în contractul de achiziţie a convertelor, o înţelegere estimată la 1,6 miliarde de euro, iar compania câştigătoare să refacă şi cele două nave aflate în dotarea marinei.
