Sâmbătă a fost o zi plină. Halep a luat Roland Garros-ul, Piața Universității a găzduit Marșul Diversității, iar PSD a organizat o manifestație în Piața Victoriei, unde a adus cu autobuzele zeci de mii de oameni din toată țara.
Cum puțini dintre ei cunoșteau Bucureștiul, iar Marșul Diversității s-a desfășurat aproape în timp și spațiu de mitingul PSD-ALDE, confuziile erau de așteptat.
Reporterul ProTV Vitalie Cojocari a relatat pe pagina personală de Facebook episodul în care un bărbat a încurcat mitingul cu Marșul Diversității, spre amuzamentul celor prezenți, inclusiv a jandarmilor, care au izbucnit în râs.
„- Tataie, unde mergi?
Ridic ochii. Un jandarm i se adresează unui bărbat de 50-60 de ani, îmbrăcat într-o cămașă albă. Omul tocmai ce intrase în țarcul Marșului Diversității din Piața Universității.
Bărbatul se uită descumpănit în jur. Vede bărbați îmbrăcați în rochii, vede fete cu sânii pe afară, doar cu sfârcurile acoperite cu plasturi.
- Tată, am venit și eu la miting, spune bărbatul ușor contrariat, neînțelegând de ce este oprit de jandarmi.
- Bre, ăsta nu este mitingul tău, îi spun șugubăț jandarmii, iar unul îl îndeamnă să iasă de acolo.
Omul aruncă încă o privire pe sub sprâncenele sale stufoase spre tinerii multicolori, unii îmbrăcați cam deocheat. Ochii lui de om de la țară scânteiază un zâmbet. Ceva de genul, vai, unde am intrat? Se prinde că e ceva în neregulă, așa că se îndreaptă spre jandarmi.
De aici am reușit să filmez scena.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
- La Victoriei, acolo, îi explică jandarmul mucalit, iar colegii săi râd. Se relaxează și ei de la momentul hilar. Au o zi încărcată și acestea sunt fazele pe care le vor povesti mâine la bere.
- La Victoriei?, întreabă indecis omul.
- Da, răspunde apăsat jandarmul.
Omul iese din țarc ușor aplecat din spete și se duce din nou spre jandarmi pentru explicații suplimentare. Nu știa unde este Victoriei. Pur și simplu a încurcat mitingurile.
Astfel de situații erau de așteptat. În condițiile în care mitingul PSD și Marșul Diversității au fost atât de aproape ca timp și spațiu, iar oamenii veniți în București nu știau foarte bine orașul”.
