Euforia cuceririi celui de-al treilea titlul naţional la polo a fost de scurtă durată pentru staff-ul tehnic al celor de la Steaua. După finala câștigată în fața orădenilor de la CSM Digi, gruparea roş-albastră a anunţat că se desparte de majoritatea jucătorilor care în ultimii trei ani au pus umărul la succesul echipei.
„Ne vor pleca foarte mulţi jucători, pleacă toţi străinii la anul, deci nu va mai rămâne, poate nu ştiaţi asta, nu ne mai rămâne niciun străin. Din acest an vom schimba şi dintre jucătorii români, ne vom face o echipă mult mai tânără", a declarat Andrei Iosep, antrenor CSA Steaua.
Schimbările anunţate de Steaua ar putea duce la sfârşitul hegemoniei "militarilor" pe plan intern. Antrenorul Stelei a început deja căutările.
„Noi încercăm (...) să ne acoperim cât mai bine pentru sezonul viitor. Va fi foarte greu să înlocuim acești jucători străini care ne-au plecat. Au fost din punctul meu de vedere, acum poate sunt subiectiv că au fost ai mei, poate cei mai buni străini care au fost în campionatul României."
Schimbările anunțate acum de Steaua au fost făcute de CSM Digi în urmă cu trei sezoane.
Reporter: Nicolae Mihalcea
