Nu politicienii, ci propriii procurori reprezintă cel mai mare pericol pentru DNA, crede jurnalistul Cristian Tudor Popescu. Invitat la emisiunea „Jurnal de Seară, jurnalistul trage un semnal important de alarmă în legătură cu scandalul protocoalelor dintre DNA și SRI, dar și în legătură cu valul de achitări din ultima vreme. C.T.P spune că ideea de anticorupție este pusă în pericol de toate aceste informații apărute în ultima vreme și că este necesar ca DNA să ia o poziție fermă față de cei doi procurori, Onea și Negulescu, urmăriți penal și acuzați că au fabricat dosare.
Citește și:  C. T. Popescu, despre singurul mecanism care ar putea distruge PSD
„Aici sunt lucruri importante. Tăriceanu, Ponta, Greblă - achitări. Procurorii Onea și Negulescu sunt urmăriți penal, nu mai sunt cercetați, sunt urmăriți, au calitatea de suspecți pentru inducerea în eroare a justiției. Foarte grav. Este o infracțiune foarte gravă comisă de niște procurori DNA. În aceste condiții, toată lumea, de la Mazăre, Udrea, Bica, de la ultimul ins care a fost luat de DNA pentru o mită, toți fac apel la protocoalele cu SRI. Toată lumea. Domne, sunt nevinovat, pentru că a fost protocol cu SRI, și de aceea trebuie să fiu lăsat în pace. Mai este protocolul cu Înalta Curte de Casație și Justiție (ÎCCJ).
Eu nu știu, nu sunt capabil pe cale deductivă, să găsesc o soluție bună, o soluție care să nu fie groaznică, a acestei probleme. Eu nu pot să găsesc o justificare a protocolului SRI-ÎCCJ. În acest moment, cred că se clatină puternic ideea de anticorupție în România. Pentru că sunt niște oameni care au spus în fiecare moment că sunt nevinovați, că sunt luați politic. Și mai sunt astfel de dosare, de exemplu dosarul Ponta-Blair, care este o aiureală.
Dacă vor merge în continuare, vor fi la fel de clar puși la punct. Pericolul real pentru DNA nu îl reprezintă politicienii, îl reprezintă propriii procurori. Și acolo, ca de altfel în întreaga societate românească, este multă incompetență, la fel de multă aroganță, chiar prostie pură, am putut vedea în special la cei de la Prahova, și rea intenție, și megalomanie: procurori care au impresia că sunt Dumnezeu pe pământ.
Sunt lucruri grave care se petrec acum și aici reacția DNA, a Parchetului General și a CSM trebuie să fie de o severitate...o reacție crudă, trebuie să dea dovadă de cruzime, să extirpe pe cât posibil toate aceste tumori. Altfel, ideea de anticorupție în România, oricât ar fi ea sprijinită din exterior, câtă vreme nu are sprijinul românilor, nu mai poate fi ajutat DNA-ul”, este de părere jurnalistul Cristian Tudor Popescu.
