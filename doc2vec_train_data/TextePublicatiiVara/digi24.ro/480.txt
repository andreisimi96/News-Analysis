O femeie de 30 de ani, din satul bihorean Pestiş, a ajuns la Urgenţă după ce a fost rănită într-un incendiu care i-a cuprins gospodăria. Victima a suferit mai multe arsuri în timp ce încerca să aprindă focul în centrala termică a casei folosind benzină.
foto: ISU Crişana
Incendiul s-a produs sâmbătă, 26 mai, puţin după ora 22, când pompierii au fost anunţaţi că focul a cuprins o gospodărie din Pestiş. Cea care i-a sunat a fost chiar proprietara locuinţei, care le-a precizat că a fost rănită în urma incidentului.
„Echipajul de stingere a localizat şi lichidat incendiul, care se manifesta la o încăpere ce adăpostea centrala termică, în mai puțin de 10 minute, împiedicând propagarea acestuia la locuință, iar echipajul de prim ajutor a procedat de urgenţă la acordarea îngrijirilor necesare proprietarei gospodăriei, care prezenta arsuri de gradul 2 la nivelul feței, toracelui, precum și la membrele superioare și inferioare”, a transmis maiorul Camelia Roşca, purtătorul de cuvânt al ISU Crişana.
Femeia, în vârstă de 30 de ani, a fost preluată de echipajul de terapie intensivă mobilă al SMURD Oradea care a transportat-o la Unitatea de Primiri Urgențe a Spitalului Județean.
„Cercetările efectuate la fața locului au indicat faptul că evenimentul a fost generat, cel mai probabil, de folosirea inadecvată a lichidelor inflamabile, proprietara utilizând benzină pentru aprinderea focului”, a precizat maiorul Roşca.
În urma incendiului au fost distruse 100 de kilograme de deșeuri de carton depozitate în camera centralei termice.
Editor web: Adrian Laboş
