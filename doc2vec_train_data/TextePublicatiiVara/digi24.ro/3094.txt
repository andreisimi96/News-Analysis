Celebra actriţă Angelina Jolie a vizitat un oraş controlat de teroriştii grupării Stat Islamic până acum câteva luni.
Vedeta a mers la Mosul, în Irak, a contemplat întristată străzile pline de case în ruină şi a încercat să îi încurajeze pe localnici. Oamenii de acolo au trăit în teroare mai mult de trei ani. Teroriştii îşi instalaseră acolo capitala şi, pe lângă asediul jihaidiştilor, oraşul a cunoscut şi asediul armatelor care i-au alungat în cele din urmă pe extremişti. Zeci de mii de localnici au pierit în acest timp, aşezarea este distrusă, iar pagubele, estimate la peste un miliard de dolari.
Angelina Jolie: "Sunt cele mai mari distrugeri pe care le-am văzut în cei şapte ani de când sunt la Înaltul Comisariat al Naţiunilor Unite pentru Refugiaţi. Aceşti oameni au pierdut totul, Sunt pe cont propriu, dau la o parte ruinele cu mâinile goale. Sunt cadavre sub aceste ruine, se simte mirosul. Şi, totuşi, sunt fericiţi pentru că anul trecut, de Eid (sărbătoare musulmană, n.r.), erau sub ocupaţie şi sufereau. De acest Eid nu mai au nimic, dar sunt liberi."
