Peste 2,6 milioane de turişti, iar dintre străini, o treime vin din România. Sunt cifrele impresionante ale celui mai mare complex balnear din Ungaria şi din Europa. Hajduszoboszlo este o destinaţie preferată de tot mai mulţi români, în ciuda apariţiei mai multor complexuri termale în vestul ţării noastre. "Nu există concurenţă între noi", crede managerul firmei care administrează băile termale deţinute de primăria din localitate.
Complexul balnear din Hajdúszoboszló a fost înfiinţat în 26 octombrie 1925. A fost ziua în care doi geologi au descoperit un izvor de apă termală, care a fost piatra de temelie a viitoarei staţiuni.
Complexul balnear din ţara vecină a fost refăcut începând cu 1995, în urma unor investiţii masive ale administraţiei locale. Actualul director al complexului este cel care în urmă cu peste 23 de ani a gândit o strategie de relansare a băilor termale.
"Rolul meu a fost acela de a gândi o strategie pentru această proprietate, care era în ruine. Am păstrat această proprietate şi am încercat să o dezvoltăm în favoarea comunităţii oraşului. Binele comunităţii este mai important decât privatizarea acestui obiectiv, pentru că el este gândit pentru folosul oraşului", spune Czeglédi Gyula, director general Hungarospa.
Acum, staţiunea a atins cifre impresionante în ceea ce priveşte numărul de turişti.
"Cei mai mulţi turişti au venit la noi în 2017, de la înfiinţare. Vorbim de aproape 1,8 milioane de clienţi care ne-au vizitate complexul termal. Iar în ceea ce priveşte cei veniţi pentru tratament, numărul lor depăşeşte 800.000", susţine directorul general Hungarospa.
Româna este a doua limbă vorbită în staţiunea maghiară, după maghiară şi poloneză.
"Fiind atât de aproape de graniţă, avem foarte mulţi români care vin să ne viziteze. Dintre turiştii străini, aproximativ o treime sunt români. Dar asta vă aduce doar pe locul doi, pentru că primii sunt turiştii polonezi, care reprezintă aproximativ jumătate din numărul total de străini care ne vizitează", a explicat Czeglédi Gyula.
Turiştii se pot caza la hoteluri de trei sau patru stele, apartamente, case de vacanţă şi pensiuni. Preurile încep de la 20 de euro şi pot ajunge la 100 de euro pentru o camera dublă pe noapte.
Reporter: Bogdan Băcilă
Operator: Constantin Gheorghiţă
