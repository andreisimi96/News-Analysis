Meghan Markle și Prințul Harry se pregătesc de luna de miere, pe care o vor petrece într-un loc mai puțin frecventat de celebrități și pe care presa britanică îl numește „cel mai plictisitor loc din lume”.
Foto: Gulliver/Getty Images
Ducele și Ducesa de Sussex vor petrece luna de miere în Fairmont Jasper Park Lodge, din Alberta, Canada, un resort de peste 500 de metri pătrați, aflat la poalele munților. „Cabana” închiriată de cei doi are șase dormitoare de lux, iar aici și-au petrecut vacanțele și Regina Elisabeta și Regele George al VI-lea, în 1939, dar și Regina Elisabeta a II-a și Prințul Philip, în 2005.
Supranumită „Refugiul Regal”, Cabana Outlook are un preț exorbitant: o noapte aici costă cel puțin 7.000 de dolari americani, iar vacanța celor doi ar fi fost făcută cadou lui Harry de către proaspăta lui soție.
Totuși, există posibilitatea ca destinația aleasă pentru luna de miere să fie schimbată pe ultima sută de metri, ca o măsură în plus pentru protecția celor doi.
Kate Middleton și Prințul William și-au petrecut luna de miere în insulele Seychelles, în 2011, iar înainte de sosirea lor, echipele de securitate au analizat îndelung destinația, pentru a identifica potențiale vulnerabilități pentru siguranța celor doi.
