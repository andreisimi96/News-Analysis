Suprafețele locuibile sub minimele cerute legal și depărtarea de infrastructurile urbane necesare sunt caracteristici ale majorității proiectelor imobiliare noi, potrivit unui studiu prezentat marți.
Aproape jumătate (42,8%) dintre apartamentele prezentate la cel mai recent târg imobiliar organizat în Bucureşti nu respectau toate prevederile Legii Locuinţei, arată rezultatele unui studiu privind calitatea locuinţelor noi din Capitală şi din împrejurimi, dat publicităţii marţi, informează Agerpres.ro .
Astfel, potrivit cercetării Studio Interrobang, din cele 37 de ansambluri rezidenţiale analizate, doar cinci au toate suprafeţele apartamentelor în conformitate cu prevederile legale. Cele mai mari probleme apar în cazul garsonierelor şi al apartamentelor de două camere, unde 70,2%, respectiv 57,9% dintre compartimentări nu respectă suprafeţele minime.
În viziunea realizatorilor sondajului, preţurile apartamentelor din Bucureşti au crescut constant în ultimii ani, ajungând în prezent la cel mai mare nivel de după criza economică. Astfel, preţul mediu al unei garsoniere din ofertă este de 50.056 euro (fără TVA 5%), al unui apartament de două camere 68.897 euro (fără TVA 5%), iar al unui apartament de 3 camere, de 112.540 euro (fără TVA 19%).
Pe de altă parte, dacă se ţine cont doar de compartimentările care respectă suprafeţele prevăzute în Legea Locuinţei, preţul mediu al unei garsoniere ajunge la 71.583 euro (fără TVA 5%), al unui apartament de două camere este de 89.442 euro (fără TVA 5%), iar al unui apartament de trei camere ajunge la 118.270 euro (fără TVA 19%).
"Pe de altă parte, costurile reduse ale terenului de la periferia oraşului "dictează" în continuare poziţionarea noilor ansambluri rezidenţiale. Astfel, nu e de mirare că noii locatari ajung să petreacă chiar şi 50 de minute în trafic pentru a ajunge în centrul oraşului. Totodată, aceste zone nu oferă acces facil la magazine alimentare, şcoli, transport în comun sau parcuri, lucru confirmat şi de rezultatul cercetării. Dintre cele 37 de ansambluri, doar 15 oferă cu adevărat toate aceste utilităţi la o distanţă de 10 minute de mers pe jos. Acest lucru se reflectă şi în preţurile de achiziţie. Apartamentele din ansamblurile rezidenţiale bine deservite de funcţiuni de proximitate ajungând să aibă un preţ mediu chiar şi cu 40% mai mare", se menţionează în studiul citat.
Cercetarea a fost elaborată pe baza unui eşantion de 37 de ansambluri rezidenţiale din Bucureşti aflate la vânzare în cadrul târgului Imobiliarium 2018. Pentru colectarea datelor s-au folosit ca surse de informaţii website-urile dezvoltatorilor. Analiza a fost realizată de Studio Interrobang.
