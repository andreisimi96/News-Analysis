Active de aproape 43 miliarde lei și un randament anual de 8,15%, acestea sunt rezultatele Pilonului II după 10 ani de funcţionare.
În tot acest timp, cele 7 fonduri de pensii private obligatorii de pe piaţă au primit contribuţii de aproape 36 de miliarde de lei de la cei 7,1 milioane de români înscrişi la acest sistem. Rezultă că 7 miliarde de lei reprezintă câştigul obţinut de administratori în numele celor care contribuie la Pilonul II. Valoarea medie a unui cont de pensie privată este de aproape 6.000 de lei, iar peste 1,2 milioane de români au acumulat deja mai mult de 10.000 de lei.
În acelaşi timp, intenţia Guvernului de a transforma Pilonulu II de pensii astfel încât să devină opţional va reduce în viitor randamentele în sistemul alternativ. Iar din perspectiva administratorilor, încercările statului de a prelua tot mai mult din contribuţiile la Pilonul II sunt pur şi simplu o privare de la un bun personal.
Radu Crăciun, preşedintele APAPR (Asociaţia pentru Pensiile Administrate Privat din România): „Această invitaţie care e adresată oamenilor e un pic ciudată. Propunerea e ca proprietatea ta privată, în cazul de faţă banii tăi de pensie privaăt, să-i dai statului. E ca şi cum statul ar veni şi ar spune: sunteţi proprietarul unei case, felicitări, vă propun să ne daţi nouă casa şi noi ne angajăm ca peste 15 ani o să o dăm mai frumoasă şi mai mare. Câţi şi-ar da casa statului pe promisiune?”
FOTO: INQUAM PHOTOS - Octav Ganea
