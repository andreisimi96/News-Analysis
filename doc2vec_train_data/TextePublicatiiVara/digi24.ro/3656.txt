Un grup de bărbați britanici va avea interzis, pentru o perioadă, să urce la bordul oricărui avion al companiei Jet2, după ce o petrecere a burlacilor s-a încheiat prost, relatează BBC News .
Cei 27 de bărbați au urcat în avion pentru a merge în Ibiza, unde urma să aibă loc o petrecere a burlacilor. Băuți bine, burlacii au făcut scandal în avion. Compania aeriană îi acuză de un „comportament șocant și agresiv”, după ce căpitanul avionului a fost nevoit să facă o aterizare de urgență la Toulouse, pentru a-i evacua pe pasagerii scandalagii.
Jet2 a dat un ordin de interdicție pe viață pentru unul dintre britanici. Compania susține că, în ciuda numeroaselor avertismente din partea însoțitorilor de zbor, cei 27 au continuat să tulbure liniștea celorlalți pasageri și au devenit agresivi când membrii echipajului au refuzat să le mai servească băuturi alcoolice, întrucât bărbații erau deja „beți și agresivi”.
Decizia de a ateriza la Toulouse, în Franța, a fost luată „în interesul siguranței și confortului celor aflați la bord”, a mai adăugat compania.
