Înscenarea morţii jurnalistului Arkadi Babcenko pentru a dejuca o presupusă tentativă de asasinat are un precedent istoric, în 1982 în Franţa, a declarat miercuri pentru AFP un expert, referindu-se la cazul Virgil Tănase, transmite Agerpres . 
„Virgil Tănase era un refugiat român în Franţa pe care serviciile româneşti, renumita Securitate, dorea să îl elimine şi pe care DST (Direcţia de supraveghere a teritoriului, care se ocupa de contraspionaj în Franţa) l-a făcut dispărut o bună perioadă de timp, lăsând să se creadă că a murit", a explicat Eric Denece, directorul Centrului francez de cercetare asupra serviciilor de informaţii (CF2R).
În cartea lor Des affaires tres spéciales (apărută la editura Plon), Jacques-Marie Bourget şi Yvan Stefanovitch au povestit această afacere incredibilă.
După publicarea, în revista Actuel, a unui articol foarte critic semnat de Virgil Tănase contra dictatorului român Nicolae Ceauşescu, acesta din urmă i-a încredinţat unuia dintre agenţii săi în Franţa, Matei Haiducu, misiunea de a-l elimina pe scriitorul şi autorul dramatic, refugiat în Franţa cu trei ani înainte şi naturalizat francez.
„Din verificare în verificare", au scris cei doi autori, „DST a căpătat convingerea că nu este vorba despre o manipulare. S-a decis o înscenare de proporţii: s-a lansat zvonul morţii lui Virgil Tănase şi a lui Paul Goma" (un alt opozant român vizat de regimul de la Bucureşti).
Potrivit variantei oficiale, Matei Haiducu ar fi refuzat această misiune criminală şi a dezertat contactând DST.
„La 20 mai 1982, la ieşirea din locuinţa sa din Paris, Virgil Tănase este răpit. Soţia sa, îngrijorată, fără veşti, telefonează la DST. A doua zi, însoţită de doi poliţişti ai acestui serviciu, ea reclamă la comisariatul din cartier dispariţia soţului său", au adăugat autorii. „A fost cu atât mai perfectă în rolul său de soţie îngrijorată, cu cât ea nu ştia ce s-a întâmplat cu soţul său şi că este pe cale să se joace o mare comedie", au continuat Jacques-Marie Bourget şi Yvan Stefanovitch.
Arkadi Babcenko şi-a cerut scuze soţiei, miercuri, „pentru iadul pe care l-a trăit timp de două zile". Forţele de securitate ucrainene au informat însă că familia lui era la curent cu operaţiunea care a vizat să dejoace o tentativă de asasinat pentru care un individ prezentat ca „organizatorul" a fost arestat.
În 1982, DST l-a ascuns pe Virgil Tănase timp de trei luni într-o „locuinţă sigură" din Bretania şi a lăsat ca Securitatea să fie acuzată de uciderea lui.
La 30 august, înscenarea a fost dezvăluită de cotidianul Le matin de Paris şi puţin după aceea Virgil Tănase a reapărut la sediul revistei Actuel, condusă de prietenul său Jean-François Bizot, şi a ţinut o conferinţă de presă.
„În opinia contraspionajului francez, afacerea a fost considerată un succes", au mai scris Jacques-Marie Bourget şi Yvan Stefanovitch.
În urma acestui scandal, preşedintele francez François Mitterrand, şi-a anulat o vizită prevăzută la Bucureşti.
Virgil Tănase, în prezent în vârstă de 72 de ani, şi-a continuat în Franţa cariera de romancier, dramaturg şi regizor, potrivit AFP.
