Jurnalistul Cristian Tudor Popescu a vorbit despre Fondul Suveran de Dezvoltare și Investiții, după ce săptămâna aceasta a fost adoptată Legea pentru înfiinţarea acestuia în Parlament . El a spus că este de fapt Fondul SOVeran, amintind de FNI-ul lui Sorin Ovidiu Vîntu. Jurnalistul a făcut o paralelă și cu părțile sociale ale dictatorului Nicolae Ceaușescu.
„Deștept ales atunci. Fondul Naţional de Investiții! Cuvânt cheie "național". Însemna Guvern. Toți se gândeau că, dacă se numește național, e al statului, trebuie să fie sigur. Răspunde statul. (A fost garant) CEC. A fost unul, între timp și-a dat duhul, Camenco Petrovici, ţărănist. I-a vândut practic marca CEC lui Vîntu. S-au dus oamenii să-și bage acolo și economiile de înmormântare, unii, ceea ce, am spus mereu, că nu e de compătimit. Faptul că s-au dus să bage o sumă de bani și să câștige de șapte ori mai mult fără să ridice un deget, pentru că asta spunea reclama: Dormi liniștit, FNI lucrează pentru tine. Poți să fii un trântor, să arzi gazul, să asiguri hrana câinilor vegetarieni, ăsta e capitalismul, asta li se spunea oamenilor. Câștigați de șapte ori, dormiți și noi vă băgăm banii în buzunar. Nu i-au băgat”, și-a adus aminte Cristian Tudor Popescu despre Fondul Național de Investiții.
„Acum, cum să nu te gândești? Este Fondul SOVeran de Investiții, numai că ăștia au un avantaj față de Vîntu. El a lucrat doar cu mărcile astea, cu manipularea și cu slăbiciunile oamenilor, dar nu a avut la dispoziție companii de stat. Cum au Dragnea și ai săi. E vorba de companii de stat, deținute majoritar de stat. E exact ce a făcut Ceaușescu în anii 80 cu părțile sociale. Avea nevoie de bani în celebra cruciadă de achitare a datoriei, în care era să ne omoare pe toți. A reușit numai cu unii dintre noi. În America era un banc: Românii rezistă la frig. Cu cianură ați încercat, domnule președinte? Și se gândea Ceaușescu de unde să mai scoată bani. A mai pus o taxă pe spații verzi. Dar tot mai avea nevoie. Părți sociale. Mai dați bani din buzunar la întreprinderea la care lucrează. Un fel de proto-acţionari. Însemna că poți să ai un cuvânt de spus în legătură cu investițiile respective? Nici vorbă. Sau că le poți vinde? Nici vorbă. Dădeai banii și asteptai ca întreprinderea să facă profit. Daca făcea, îți revenea și tie cotă parte. Foarte multe nu făceau profit. De ce funcționau? Pentru că Ceaușescu avea nevoie de o masă mare de muncitori. Nu putea conduce o societate a gulerelor albe, cu un grad mai mare de educație și rafinare a muncii. Și ținea în funcție fabrici care nu produceau decât pagube”, a completat jurnalistul.
Cristian Tudor Popescu a afirmat că, la cel ca înainte de 1989, și acum angajații din aceste companii pot fi folosiți în scopuri politice: „Ei votează. Au pierdere, nu se închid. Oamenii votează recunoscători.”
„Se iau profiturile și se face ce se doreşte. Vom ști cum știam când cu părțile sociale. Nu-ți dădea Ceaușescu socoteală. Aşa va fi și aici”, a adăugat el.
„Sunt depășit. Mă întreb care va fi următoarea idee, următorul strigoi din ceauşism care va învia acum. Vin pe rând, unul după altul. Acum avem miting pentru pace, fondul SOVeran. Ce urmează? Mă uit cum se practică mita naţională pe scara largă, mita politică. Făceam o socoteală emisiunea trecută cu cele 320 miliarde de lei, cât înseamnă cei 40.000 lei credit pentru 8 milioane de români, credite pentru dezv personală. Altă mâzgă a minții”, a mai spus jurnalistul.
„Mai propun ceva. E o idee care văd că nu le-a venit. Să se finanțeze parțial sau total cheltuielile de înmormântare. Cine dorește, să facă cerere. Să se dea credite pentru înmormântare. Credite rambursabile. Să nu-i manevrăm pe oameni să voteze după moarte, cum am văzut că se întâmplă mai ales în Teleorman. Ajutor rambursabil. Dacă omul moare, primește bani de la partid familia. Dacă învie, atunci banii sunt daţi înapoi. Nu e corect? E o idee. Ar trebui să-mi mulțumiți, domnilor de la guvernare!”, a spus Cristian Tudor Popescu.
