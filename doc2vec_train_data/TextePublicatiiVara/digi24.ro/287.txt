Un tânăr în vârstă de 30 de ani din Chișinău a fost ucis în bătaie, în fața unui club din Republica Moldova, de către un luptător K1. Potrivit presei moldovene, tânărul a încercat să ia apărarea unei tinere hărțuite de sportiv, moment în care luptătorul l-a atacat.
Potrivit Deschide.md , luptătorul K1 se numește Mihai Pârgaru și are 23 de ani. El a fost arestat pentru 30 de zile și riscă ani grei de închisoare pentru fapta sa.
Atacul violent a avut loc pe 19 mai, în fața unui club din Chișinău. Bărbatul în vârstă de 30 de ani se afla la ziua unui prieten când a observat o tânără hărțuită de sportivul K1. El a încercat să îi ia apărarea fetei, dar a fost luat la bătaie de Pârgaru și de amicii acestuia.
Bărbatul a ajuns la spital în stare deosebit de gravă și a rămas în comă timp de 6 zile, până pe 25 mai, când s-a stins din viață.
Soția tânărului a postat pe Facebook un mesaj disperat, în care cere să se facă dreptate pentru soțul ei și procesul să nu fie tergiversat ani de zile. Ea a făcut un apel la toți cei care ar putea avea o filmare cu momentul atacului să o contacteze, pentru că strânge probe pentru instanță.
Tânărul ucis avea un copil de 7 ani.
„Plâng, apoi iar plâng ore întregi, fiindcă realizez că sunt cu mâinile legate, realizez că sunt în situația în care nu pot face absolut nimic decât să postez informații, sperând că o să fiu auzită și ajutată.
Încerc să acumulez informații ca să pot ajuta cu ceva să meargă examinarea cazului cât mai transparent și să nu fie lăsat pe ani de zile, fiindcă știu că la noi e posibil așa ceva.
Vreau dreptate pentru fapta făcută și nu contează cine a făcut-o, vreau dreptate și atât. Vreau ca toată banda aia de sportivi care era în seara aia deasupra soțului meu, lovind cu cruzime, să fie pedepsită. Pedepsiți cu cruzime, cum ne-au pedepsit și ei pe noi lăsându-ne singuri, fără tată și soț”, a scris soția bărbatului.
