Liderul PSD Liviu Dragnea a declarat, miercuri, la Parlament, că sesizarea făcută de Curtea Constituțională a României (CCR) la Comisia de la Veneția, acuzând „atacuri virulente” este un demers normal și a acuzat opoziția și pe Dacian Cioloș că îi atacă pe nedrept pe judecătorii Curții, pentru deciziile care „nu le convin”. 
„Este un demers firesc al Curții, pentru că atacurile inimaginabile din ultimul timp ale unor așa-ziși lideri politici, ale unor oameni politici sau Cioloș, pe care nu știu unde să îl încadrez, care pun problema ca o decizie a CCR să nu fie respectată este ceva inadmisibil. Unii dintre pilonii fundamentali ai statului de drept este CCR. Judecătorii au fost mereu presați, judecați, pentru că atunci când iau o decizie care nu le covine celorlați, ei încep să atace, să arunce minciuni, pentru că vor să decredibilizeze această instituție”, a declarat Liviu Dragnea. 
Ați tot evitat să cereți un punct de vedere Comisiei de la Veneția pe legile justiției. De ce tocmai acum?
Liviu Dragnea: Nu e vorba de evitat, domnișoară. Cerem punct de vedere atunci când se impune. Când CCR, care nu este vreo filială a unei instituții europene, în care unii dau cu pietre acum, a analizat constituționalitatea unor legi și a spus negru pe alb că a avut în vedere și principiile Comisiei de la Veneția, pentru ce era să sesizăm asta? Chiar ne facem că nu înțelegem că aceste găselnițe sunt menite doar ca să întârzie aceste legi, care îi sperie pe mulți.
În momentul în care mai mulți jurnaliști i-au atras atenția că România nu a pus în aplicare o decizie luată la Referendumul din 2009, când românii au votat pentru reducerea numărului de parlamentari la 300 și organizarea Parlamentului sub formă unicamerală, Dragnea s-a enervat pe jurnaliști. 
Întrucât conform Constituției României, poporul își exercită suveranitatea atât prin reprezentanții aleși în Parlament, cât și direct, prin referendum, Parlamentul era obligat să acționeze în sensul dat de rezultatul înregistrat. Pentru trecerea la Parlament unicameral este necesară modificarea Constituției, procedură care se validează printr-un alt referendum. Reducerea numărului de parlamentari se face prin lege organică, inițiată și adoptată în Parlament și promulgată de șeful statului. Însă Parlamentul nu a făcut aceste lucruri. 
Nici Parlamentul nu a pus în aplicare referendumul privind cei 300 de parlamentari.
Liviu Dragnea: Faceți o confuzie. Eu vă înțeleg și menirea, și preocuparea. Îmi pare foarte rău să vă dezamăgesc. Nu are nicio legătură referendumul cu o decizie a CCR. Decizia CCR, după ce este adoptată și ajunge în Parlament... Aici sunt două variante. În 45 de zile trebuie modificată legea așa cum a spus Curtea, dar dacă nu este modificată, acea prevedere legală dispare din legislație. Dacă tot vreți să faceți această comparație care nu vă avantajează...Dacă CCR a declarat un articol neconstituțional și în 45 de zile Parlamentul nu l-a modificat, el dispare din legislație.
Dar nu vorbim despre o lege în acest caz. 
Liviu Dragnea: Eu vă înțeleg chinuiala, dar până la urmă orice om, inclusiv Președintele României, trebuie să respecte deciziile Curții Constituționale.
Liviu Dragnea: Spuneți-i lui Kovesi să ne aresteze pe toți, ca să nu mai fiți așa supărați. Subiectul nu e ăsta. Eu am înțeles și această tactică. Să nu mai fiți așa supărată, domnișoară, că viața e frumoasă, afară e vreme frumoasă. Vă întreb: dacă colega dumneavoastră trece pe roșu, ăsta e motiv să treceți și dumneavoastră pe roșu?
