Cea mai fericită cursă de alergare din lume ajunge sâmbătă, pentru prima dată, în Oradea. "The Color Run" este o întrecere unde nu contează timpii de alergare, ci cantitatea de... distracţie. La fiecare kilometru parcurs, participanţii vor trece printr-o poartă de culoare, unde vor fi vopsiţi din cap până în picioare cu pudră colorată.
Startul " The Color Run " se va da sâmbătă, la ora 16, din Piaţa Unirii. Cei care vor să participe se pot înscrie inclusiv în ziua evenimentului, iar accesul în zonă este permis până la ora 14. Cinci kilometri este lungimea traseului, iar alergătorii vor pleca în grupuri, la un interval de aproximativ 5 minute.
"Scopul este să te colorezi şi să te distrezi, nu să alergi foarte repede, cât de repede poţi. Nu există limită de vârstă. Cel mai tânăr participant la The Colour Run a avut şase luni şi a venit împreună cu părinţii lui şi cel mai vârstnic participant 85 de ani", spune Radu Condrea, organizator al evenimentului.
Alergătorii vor trece prin mai multe porţi unde vor fi vopsiţi cu pudră colorată.
"Pudra colorată este din amidon de porumb, 100% naturală, gluten free, non-alergică, se curăţă foarte uşor, doar cu apă. Am primit de-a lungul timpului foarte multe întrebări referitor la componenţa pudrei colorate şi este 100% sigură", dă asigurări Radu Condrea.
Până acum s-au înscris 700 de alergători, iar organizatorii speră ca până sâmbătă numărul lor să depăşească 1000. Un eveniment asemănător a avut loc anul trecut, în Cetatea Oradea, dar care nu a implicat şi o cursă de alergare.
"The Color Run" a fost lansat în 2012 şi a adunat, de-a lungul anilor, milioane de participanţi.
Reporter: Anca Deac
Operator: Gabor Szilagyi
