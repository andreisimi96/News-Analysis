O femeie a ajuns la spital, intoxicată cu fum, în urma unui incendiu care s-a produs luni după-amiaza, pe o stradă din Oradea. Focul a cuprins bucătăria locuinţei, iar întreaga casă a fost inundată cu fum.
Pompierii au fost anunţaţi în jurul orei 13:40 că un incendiu s-a produs la o locuinţă situată pe strada Caporal Constantin Mușat din Oradea. Două echipaje de pompieri din cadrul Detaşamentului 1 şi unul de paramedici au fost trimişi la locul intervenţiei.
Salvatorii au constatat că întreaga bucătărie era cuprinsă de foc, iar locuinţa era inundată cu fum.
„Pentru stingerea incendiului și protecția celorlalte camere ale locuinței, respectiv a locuinței învecinate, pompierii militari au acţionat cu două autospeciale de lucru cu apă şi spumă, reușind în aproximativ 15 minute, să stingă focarele de incendiu și să înlăture pericolul propagării flăcărilor la celelalte încăperi și la casa vecină, locuința fiind construită în sistem duplex”, a precizat maiorul Camelia Roşca, purtătorul de cuvânt al ISU Crişana.
Paramedicii i-au dat primul ajutor proprietarei locuinţei, care s-a intoxicat uşor cu fum, după care au transportat-o la spital.
Primele indicii arată că incendiul s-a produs din cauza unui frigider defect. Focul a distrus trei aparate electrocasnice, mobilierul din bucătărie, o fereastră și a afectat tavanul din rigips al bucătăriei.
Editor web: Adrian Laboş
