Percheziții DIICOT la cel mai mare exportator de lemn&colon; Holzindustrie Schweighofer
Percheziţii în acest moment la cel mai mare exportator de lemn din România - Schweighofer Holzindustrie. Procurorii DIICOT şi structuri din poliţie controlează sediul central al companiei precum şi alte 23 de locuri din toată ţara. Prejudiciul estimat de anchetatori se ridică la 25 de milioane de euro. Societatea austriacă este acuzată că, din 2011 până acum, ar fi cumpărat lemn tăiat fără avize sau cu acte false şi l-ar fi exportat.
Europarlamentar austriac: Dacă Schweighofer ar lucra la noi ca în România, ar avea dosare grele
Perchezițiile au loc în București și în județele Braşov, Alba, Suceava, Hunedoara şi Bihor, la persoane fizice şi juridice, din care 4 la sediile unor instituţii publice. Ancheta DIICOT vizează destructurarea unui grup infracţional organizat specializat în săvârşirea infracţiunilor de deturnare a licitaţiilor publice, evaziune fiscală, concurenţă neloială, tăiere fără drept de arbori şi alte infracţiuni aflate în competenţa acestei unităţi de parchet.
„În cauză există suspiciunea rezonabilă că începând cu anul  2011 şi până  în prezent, mai multe persoane au constituit un grup infracţional organizat,  membrii grupului acţionând în vederea deturnării licitaţiilor publice organizate la nivelul unor direcţii silvice pentru a-şi asigura volume suplimentare considerabile de masă lemoasă în vederea procesării, în fabrici specializate în tăierea şi rindeluirea lemnului”, arată procurorii DIICOT.
„În acelaşi scop  unii  agenţi economici au fost înlăturaţi de la licitaţiile de masă lemnoasă şi după caz, impuşi alţii. Totodată, în urma cercetărilor efectuate în cauză s-a stabilit că, o parte din cantitatea de masă lemnoasă recepţionată nu a fost evidenţiată în documente contabile. De asemenea, în cauză există suspiciunea rezonabilă că o parte din masa lemnoasă recepţionată provenea din săvârşirea unor infracţiuni de tăiere fără drept de arbori”, subliniază anchetatorii.
Potrivit acestora, la aceste infracțiuni, membrii grupului infracţional organizat au beneficiat şi de sprijinul unor funcţionari publici.
Prejudiciul estimat se ridică la suma de peste 25 milioane de euro.
