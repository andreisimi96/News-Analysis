Pericol pe litoral, la începutul oficial al sezonului estival! Inspectorii OPC au găsit în mai multe restaurante din Eforie carne congelată expirată din 2016 şi mâncare gătită în bucătării murdare. Unii dintre patronii restaurantelor cu probleme au fost sancţionaţi şi în anii trecuţi.
Inspector OPC: A nu spăla şi a te gândi că dai copiilor, oamenilor care vin pe litoral mâncare pregătită în aşa ceva ... Nu ştiu... Dacă nu de bun simţ vorbim, nu ştiu despre ce vorbim. Inconştienţă! Ăsta-i bocnă, dar nici măcar nu ştim din... ceva cu 2015!
Opt unităţi de alimentaţie publică din Eforie au fost închise temporar de reprezentanţii Comisariatului Judeţean pentru Protecţia Consumatorilor care au dat amenzi în valoare de 70.000 de lei. De asemenea, peste 100 de kilograme de produse preparate au fost retrase de la comercializare şi distruse.
Şeful Comisariatului Judeţean pentru Protecţia Consumatorilor (CJPC) Constanţa, Horia Constantinescu, a declarat că la sfârşitul săptămânii trecute a fost efectuată o acţiune de control în localitatea Eforie, fiind verificate mai multe unităţi de alimentaţie publică, printre care restaurante, terase şi fast-food-uri.
Astfel, echipele de control au descoperit la un restaurant mai multe ciorbe preparate cu o zi înaintea efectuării verificării, fiind socotite produse nesigure pentru consumatori de către comisarii CJPC în condiţiile în care legislaţia în domeniu prevede ca mâncarea în unităţile de alimentaţie publică să fie preparată în aceeaşi zi.
El a menţionat că la un alt restaurant echipele de control au descoperit că legumele erau procesate în aer liber, lucru considerat cu potenţia periculos pentru consumatori,  iar vasele folosite nu erau potrivite pentru alimentaţie publică, având adâncituri în care se poate dezvolta câmp bacteriologic.
De asemenea, comisarii CJPC au descoperit că la mai multe unităţii de tip fast food mâncarea preparată era ţinută în condiţii improprii, fiind neacoperită  şi la temperaturi nepotrivite. Horia Constantinescu a mai afirmat că în urma controlului au fost găsite ustensile murdare şi produse care erau depozitate în spaţii neiginizate.
Astfel, reprezentanţii Comisariatului Judeţean pentru Protecţia Consumatorilor au decis închiderea temporară până la remedierea deficienţelor a unui număr de opt unităţi de alimentaţie publică şi amendarea acestora cu suma totală de 70.000 de lei. De asemenea, echipele de control au retras de la comercializare şi au distrus peste 100 de kilograme de produse preparate. 
Sursa: Digi24, News.ro
