Ministrul de Finanțe, Eugen Teodorovici, a precizat, la Digi24, că actualul Executiv nu intenționează suspendarea plății contribuțiilor la Pilonul II, după ce senatorul PNL Florin Cîțu a acuzat Guvernul și PSD de minciună, prezentând un document atribuit Comisiei Europene, în care se arată că Executivul ar fi informat CE încă de la începutul lunii aprilie despre intenţia de desfiinţare a Pilonului II de pensii.
„Nu este vorba de niciun document pe care l-a trimis România la Comisia Europeană. Au fost discuții în luna aprilie, cum se fac în mod normal, bilateral, discuții după care Comisia Europeană a dat acel document în care menționează o astfel de posibilitate. Numai că noi am spus foarte clar, și la acel moment și în comunicatul pe care l-am dat astăzi către presă, că Guvernul României, Ministerul de Finanțe, nici nu intenționează să suspende și nici nu suspendă Pilonul II de pensii”, a declarat Eugen Teodorovici într-o intervenție la Digi24.
Întrebat dacă suspendarea plății contribuțiilor a fost invocată în discuțiile cu reprezentanții CE, pentru a putea apoi să apară în document, ministrul de Finanțe a răspuns: „Este o abordare și o opinie subiectivă pe care Comisia Europeană, așa cum face și cu alte ocazii, și în Rapoartele de țară, își spune punctul de vedere, care de cele mai multe ori sau de foarte multe ori se vede foarte clar că nu este același cu cel al părții române”.
Aveți intenția de a schimba sistemul de contribuție?, a fost următoarea întrebare adresată șefului Finanțelor. „Nu, în primul rând se face, cum este normal să se facă după zece ani de la funcționarea unui mecanism, o analiză, o evaluare, o prezinți public. Nu ia nimeni niciun fel de decizie, se va sta la masă cu toți actorii implicați, inclusiv cu administratorii de pensii, inclusiv cu ASF”, a răspuns Teodorovici.
Ministrul a susținut, în continuare, că prin reducerea contribuției de la 5,1% la 3,75% nu ar fi fost redusă și suma efectiv plătită în conturile românilor. Or, acest lucru este, după cum deja se știe, neadevărat.
Cât despre senatorul liberal care a publicat documentul, ministrul a arătat că „cineva vine la Senat și câștigă bani total nejustificat”.
Senatorul PNL Florin Cîţu a publicat vineri un document atribuit Comisiei Europene, în care se arată că Guvernul ar fi informat Comisia Europeană încă de la începutul lunii aprilie despre intenţia de desfiinţare a Pilonului II de pensii . Ulterior, Comisia Europeană a precizat, printr-un comunicat, că nu a primit nicio notificare de la Guvernul României în ceea ce priveşte modificările la pilonul II de pensii și că acest subiect a fost discutat în termeni generali.
