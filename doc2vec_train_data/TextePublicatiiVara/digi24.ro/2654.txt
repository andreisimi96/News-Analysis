Dispută diplomatică între Italia şi Franţa, după ce autorităţile de la Roma au refuzat să primească o navă de peste 600 de refugiaţi la bord. Pe barcă se află oameni bolnavi, precum şi 11 copii şi 7 femei gravide.
Matteo Salvini, ministrul de Interne al Italiei: Sper că vom primi scuze oficiale în cel mai scurt timp.
Aplaudat la scenă deschisă de parlamentarii coaliţiei eurosceptice şi anti-imigraţie, Matteo Salvini l-a atacat direct pe preşedintele Franţei, care l-a acuzat de cinism.
Matteo Salvini: Franţa a acceptat să preia 9.816 de imigranţi. În ultimii trei ani, în loc de 9.816 de imigranţi, a preluat 640. De aceea, îi cer preşedintelui Emmanuel Macron să înceapă aplicarea acordului şi să preia 9.000 de imigranţi începând de mâine dimineaţă, ca o dovadă a generozităţii sale concrete, dincolo de vorbe.
Ambasadorul francez la Roma a fost şi el convocat la ministerul italian de Externe. Parisul susţine însă că nu a greşit cu nimic, iar italienii sunt cei care au încălcat cu bună ştiinţă dreptul maritim. Potrivit regulilor, nava cu imigranţi trebuia primită de ţara de al cărei ţărm se afla mai aproape.
Edouard Philippe, premierul Franţei: Oficialii italieni au ales să nu facă acest lucru, şi astfel au ignorat obligaţiile asumate la nivel internaţional.
În ajutorul imigranţilor au sărit autorităţile spaniole, care îi aşteaptă la Valencia pe cei peste 600 de oameni.
Joan Ribo, primarul Valenciei: Dincolo de orice aspect sau controversă, trebuie să conteze latura umanitară. Trebuie spus că nu suntem de acord cu politicile unor state europene care încalcă cele mai elementare legi.
Italienii se plâng însă că sunt lăsaţi să ducă singuri povara valului de imigraţie. Într-o singură zi, paza de coastă italiană a adus la Catania 937 de imigranţi salvaţi de pe mai multe ambarcaţiuni care pluteau în derivă în Mediterana.
