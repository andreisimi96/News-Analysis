Procurorul Felix-Oliver Bănilă, propus de ministrul Justiţiei la şefia DIICOT, a evitat să îşi exprime punctul de vedere pe câteva dintre cele mai dezbătute teme din justiţie ale momentului.
Felix-Oliver Bănilă a fost intervievat, marţi, în secţia pentru procurori a CSM, în condiţiile în care a fost propus de ministrul Justiţiei, Tudorel Toader, la şefia DIICOT, în locul lui Daniel Horodniceanu, iar CSM va trebui să dea un aviz (consultativ), înainte ca propunerea lui Toader să ajungă la preşedintele Klaus Iohannis.
La sfârşitul interviului în faţa colegilor procurori, care a durat aproximativ trei ore, Bănilă a primit mai multe întrebări şi de la jurnaliştii prezenţi la CSM. Întrebat despre decizia Curţii Constituţionale în cazul revocării şefei DNA, replica acestuia a fost scurtă: "Nu pot să comentez acest aspect". Procurorul a adăugat, însă, în contextul în care la DIICOT există şi o plângere penală împotriva premierului Viorica Dăncilă, că nu i se pare "normal ca Ministerul Public să fie arbitru între diverşi actori politici".
Un alt punct de vedere solicitat de jurnalişti s-a referit la posibilitatea ca ministrul Justiţiei să revoce oricând un procuror-şef, în lumina ultimei decizii a CCR. "Nu vreau să comentez pe această chestiune", a fost replica lui Felix-Oliver Bănilă.
În schimb, procurorul propus de Tudorel Toader la şefia DIICOT a fost ceva mai explicit când a fost întrebat de ce nu s-a alăturat sutelor de procurori care au adoptat, recent, " Declaraţia de Independenţă ", după decizia Curţii Constituţionale potrivit căreia preşedintele Klaus Iohannis trebuie să o revoce din funcţie pe şefa DNA, Laura Codruţa Kovesi. "Nu ştiu dacă era prudent pentru mine să mă bag într-un demers de genul acesta", a răspuns Felx-Oliver Bănilă. Acesta a adăugat, în context, că activitatea procurorilor trebuie animată de "atribuţiunile noastre funcţionale" şi că reprezentanții Ministerului Public au "acea obligație de rezervă".
Ministrul Justiţiei, Tudorel Toader, a declarat, marţi, la ieşirea din sediul Consiliului Superior al Magistraturii unde a avut loc audierea lui Felix Bănilă propus la şefia DIICOT că va trimite solicitatarea către preşedintele Klaus Iohannis, ”indiferent de aviz pentru că este consultativ”. ”Avizul este consultativ, îl vor trimite la Ministerul Justiţiei. Eu voi trimite solicitarea către preşedintele republicii indiferent de aviz pentru că este consultativ”, a spus Tudorel Toader, potrivit News.ro
