Olanda nu a prezentat "niciun fapt" care să permită acuzarea Rusiei şi "face speculaţii (...) în scopuri politice" asupra catastrofei zborului MH17, doborât în 2014 deasupra Ucrainei, a acuzat vineri şeful diplomaţiei ruse, Serghei Lavrov, informează AFP.
FOTO: Guliver / Getty Images
Lavrov a explicat că a discutat la telefon cu ministrul olandez al afacerilor externe, Stef Blok, la o zi după publicarea rezultatelor anchetei internaţionale în care este acuzată Rusia.
Ministrul olandez al afacerilor externe "nu mi-a adus nicio dovadă" că racheta care a doborât zborul MH17 aparţinea armatei ruse, a declarat Lavrov, citat de agenţiile ruse.
"Dacă partenerii noştri decid, atunci când vorbesc despre o teribilă tragedie în care sute de oameni au murit, să speculeze în scopuri politice, îi las cu conştiinţa lor", a mai declarat şeful diplomaţiei ruse.
Olanda şi Australia au acuzat vineri Rusia că este responsabilă pentru catastrofa zborului MH17, într-o declaraţie care deschide calea urmărilor penale. Acest anunţ intervine la o zi după concluziile anchetatorilor internaţionali care au stabilit că racheta Buk, care a doborât avionul Malaysia Airlines, provenea de la Brigada 53 antiaeriană a forţelor ruse cu baza în Kursk (Federaţia Rusă).
Olanda şi Australia, ţări de unde proveneau majoritatea celor 298 de victime, 'consideră Rusia responsabilă pentru participarea sa la distrugerea' avionului, a subliniat guvernul olandez.
Avionul companiei Malaysia Airlines, care făcea legătura între Amsterdam şi Kuala Lumpur, a fost doborât într-o zonă controlată de rebelii separatişti la 17 iulie 2014. Toate cele 298 de persoane aflate la bordul său - în majoritate olandezi - şi-au pierdut viaţa.
