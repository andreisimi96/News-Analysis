În urmă cu patru ani, o profesoară de limba română din Focşani a venit cu o idee care avea să schimbe din temelii imaginea copiilor despre citit. Carmen Ion era dirigintă la clasa a noua şi a lansat elevilor ei o provocare. Să transforme cărţi în filme scurte, prin care să-şi convingă colegii să citească.
„Prima dată când le-am spus: "Hai, citiţi şi voi nişte cărţi, că uite ce frumoase sunt." au spus "Aaaa, doamnaaa!" Ar fi citit, dar pe mine mă interesa nu atât lectura în sine, cât bucuria care însoţeşte lectura şi atunci am sărit cu ideea: "Şi după aceea faceţi un film după cartea pe care aţi citit-o. Şi aruncăm filmuleţul în concurs". Şi în momentul ăla s-a produs aşa un mic şoc”, povestește Carmen Ion, profesoară de limba română, fondatorul Boovie.
„Este şi o provocare pentru a vedea cât de creativi putem fi cu resursele pe care le avem ca să reprezentăm cât mai bine cartea”, spune un elev.
„E altceva decât statul cu telefonul în mână, statul și jucatul pe calculator, ieșitul la colțul blocului”, spune Mădălina Răducanu, elevă la liceul pedagogic Spiru Haret.
„Ne pune într-o poziție în care trebuie să cooperăm unii cu alții și să producem ceva cu adevărat diferit și special”, spune Radu Bădilaş, elev la Colegiul Național Alexandru Ioan Cuza.
„Câştigul de a citi o carte, de o discuta cu alţi oameni care au citit-o şi care vin cu puncte de vedere diferite şi cu suflete diferite, până la urmă, nevoia de a lucra în echipă, de a te aşeza în raport cu ceilalţi, de a-ţi negocia punctul de vedere. Toate acestea cred că sunt cărămizi care se aşază la baza a ceea ce vor deveni ei mai târziu ca oameni”, spune Carmen Ion.
Un exerciţiu la clasă a crescut ca Făt-Frumos, într-un an cât alţii în zece, şi a devenit un concurs în toată regula pentru elevii din Focşani. Apoi a ajuns un festival cu juriu de specialitate, la nivelul judeţului Vrancea. L-a numit Boovie, de la book şi movie, pentru că îmbină cartea cu filmul într-un concept inovator, cel de trailer de carte.
„Ne duce un pic spre Occident, spre astfel de școală, ceea ce ne dorim, pentru că din păcate școala nu ne mai oferă nimic plăcut pentru care să venim”, spune Mădălina Răducanu.
Faptul că în Focșani, un oraș așa de micuț, am dat de așa ceva e ca o oportunitate căzută din cer”, spune Răzvan Ştefan, elev la Colegiul Național Alexandru Ioan Cuza.
„Concursul acesta de fapt, în afara faptului că motivează nişte copii să citească, îi scoate la lumină pe cei care erau deja obişnuiţi să citească şi pe care îi vedeau poate doar profesorii lor de la clasă”, spune Carmen Ion.
„Cărţile, până anul trecut, au fost alese de mine, de multe ori la recomandarea elevilor. Deci, vechii traileriști continuă să citească şi îmi trimit mesaje de genul: "Doamna, citesc o carte care este extraordinară. Ar merge neapărat în concurs. Îi creez deja scenariul în minte”, adaugă ea.
Ultima ediţie a festivalului a reunit titluri din literatura pentru adolescenţi care nu au fost ecranizate. Este, de altfel, una dintre condiţiile festivalului. Astfel, cărţi precum „Unul dintre noi minte”, „Defecţi” sau „Băiatul Echo” au devenit subiecte de scurtmetraj. În rolurile scenariştilor, regizorilor, operatorilor şi editorilor de montaj au intrat elevi de liceu. Alţii au fost actori. Cu toţii au muncit timp de două luni să transpună cât mai bine în imagini mesajele cărţilor.
„Toată cariera mea în învăţământ m-am chinuit să îi determin pe elevi să citescă şi să găsesc formule inedite prin care să fac lucrul acesta”, spune Carmen Ion.
„Cea mai grea parte a fost, cu siguranță, filmarea și realizarea viziunii în termeni de actorie și de regie”, spune Radu Bădilaş.
Premiul cel mare a fost participarea la TIFF, unde echipa câştigătoare a avut ocazia să prezinte filmul, să cunoască oameni noi şi să îşi deschidă orizonturile. Pentru că asta ar trebui să facă şcoala pentru elevii săi.
„Trebuie sa aducem în interiorul orelor de curs muzica, teatrul, filmul, dansul și tot ceea ce ține de artă”, spune Ionuț Ţandără, profesor coordonator.
„Doamna Carmen Ion e un cumul de energii, care vine cu idei noi in permanență”, spune Mădălina Răducanu.
„Cred ca avem nevoie de mai multi profesori ca dumneaei, care să ne dea un implus de la spate, să avem și alte activități în afară de cele strict școlare”, spune Călin Petrea, elev la Colegiul Național Alexandru Ioan Cuza.
„Cel mai mare chin e să creez un spaţiu sigur în clasă, în care copiii să înţeleagă că exprimarea opiniilor nu trebuie să fie un act de curaj, ci un act de normalitate”, spune Carmen Ion.
Şi-ar dori ca şcoala să însemne mai multă colaborare între elevi, schimb de idei şi învăţare practică. Pentru asta este nevoie de o schimbare radicală a învăţământului din România.
„Noi citim aici lucruri interesante şi la bacalaureat ne lovim de aceleaşi texte care se dau de atâtea zeci de ani. E această ruptură fundamentală între nevoile societăţii actuale şi ceea ce oferă învăţământul, dar mai ales între nevoile generaţiei actuale şi ceea ce li se bagă pe gât uneori la clasă”, spune profesoara.
Carmen Ion este un model, un exemplu că educaţia poate arăta altfel şi în România. A avut curajul să aducă metodele de predare în era digitală şi vrea să facă din Boovie un festival naţional. Pentru ca elevi din toată ţara să descopere bucuria cititului.
„Cartea reprezintă posibilitatea de a trăi mai multe vieţi în acelaşi timp, pe lângă viaţa voastră”, spune ea.
Pe aceeași temă
