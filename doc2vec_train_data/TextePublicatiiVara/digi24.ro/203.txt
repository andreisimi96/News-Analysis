Durerea este un adevăr universal. Aproape toată lumea experimentează de-a lungul vieții această senzație neplăcută, iar cauzele pot fi nenumărate. Medical Daily prezintă o listă a afecțiunilor din cauza cărora oamenii ajung să simtă cele mai chinuitoare dureri.
Durerea de cap cluster – afectează mai puțin de 1% din populația lumii. Durerea este descrisă de pacienți ca fiind similară unor înjunghieri în cap, mai ales în jurul unui ochi. Aceste dureri severe apar brusc și pot dura în jur de 15 minute. Cel mai des, bărbații sunt afectați de acest tip de durere. Mulți experți sunt de părere că ar fi cea mai dureroasă afecțiune pe care o persoană o poate experimenta.
Nașterea- e de înțeles pentru oricine de ce aceasta este una dintre cele mai chinuitoare dureri pe care le experimentează o femeie. Cu toate astea, mamele spun adesea că este o durere care „se uită”.
Zona zoster – este o iritație dureroasă provocată de apariția, în istoricul pacientului, varicelei (vărsatului de vânt). Iritația apare de obicei pe o parte a corpului, unde bolnavul poate simți senzația puternică de arsură.
Pietrele la rinichi – reprezintă depozite dure de săruri și minerale care se formează la nivelul rinichilor și sunt transportate prin tractul urinar. Ele sunt eliminate prin urină, moment în care pacienții descriu o durere „cumplită”.
Pietrele la vezica biliară – litiaza biliară apare în general la femei și apariția ei este favorizată de un regim alimentar dezordonat. Ele pot fi foarte dureroase, iar deseori necesită intervenție chirugicală pentru eliminarea lor.
Abcesul dentar – reprezintă infecția bacteriană din centrul unui dinte. Durerea este deseori „insuportabilă”, iar tratamentul constă în administrarea de antibiotice, recomandate de medicul stomatolog.
Nevralgia de trigemen – reprezintă durerea puternică resimțită în zona feței, asemănătoare electroșocurilor. Mulți oameni de știință sunt de părere că aceasta ar fi, de fapt, cea mai puternică durere pe care o persoană o poate simți.
Durerile provocate de arsurile de gradul III– pe lângă intensitatea mare cu care sunt resimțite aceste dureri, ele sunt cunoscute și pentru durata lungă de timp de refacere. Ele sunt deseori descrise ca fiind „agonizante”.
Fibromialgia -  e o durere răspândită în tot corpul. Boala cronică are la bază probleme psihice netratate. Afecția este uneori debilitantă.
Puncția lombară – este o procedură medicală prin care un medic colectează o mostră de lichid cerebrospinal. Analiza fluidului cerebrospinal ajută în diagnosticul diferitelor boli.
