Punctul de pensie creşte, începând de duminică, 1 iulie, cu 10%, de la 1.000 la 1.100 de lei, iar pensia minimă garantată se va majora cu 20%. Anul viitor, punctul de pensie este aşteptat să urce cu 15%, scrie News.ro. 
Premierul Viorica Dăncilă a anunţat joi că, din 1 iulie, punctul de pensie creşte cu 10%.
”Începând cu 1 iulie pensiile românilor se vor majora. Punctul de pensie va creşte cu 10%, de la 1.000 de lei la 1.100 de lei. Pensia minimă garantată va creşte cu 23%, de la 520 de lei la 640 de lei”, a spus Dăncilă.
Premierul a afirmat că, tot din 1 iulie, se măresc şi prestaţiile sociale pentru persoanele cu dizabilităţi.
Programul de guvernare 2018-2020 prevede că, în 2019, punctul de pensie va fi 1.265 lei, iar în 2020 acesta va ajunge la 1.775 lei.
Fostul ministrul al Finanţelor Ionuţ Mişa afirma în august 2017 că deficitul fondului de pensii este estimat să crească la 17,2 miliarde de lei în acest an, de la 14,1 miliarde lei anul trecut.
În luna mai a acestui an, vicepremierul Viorel Ştefan spunea că deficitul la fondul de pensii s-a redus la jumătate faţă de 2016 datorită transferului contribuţiilor sociale de la angajator la angajat.
