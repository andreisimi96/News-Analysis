Anchetă pe piața imunoglobulinelor, produsele de care depinde viaţa bolnavilor cu deficit de imunitate. Consiliul Concurenţei bănuieşte că în spatele crizei din aprovizionarea pieţei românesti a fost de fapt o înţelegere a marilor producători. În acest caz, au loc inspecţii în România, Belgia şi Italia.
Consiliul Concurenţei a anunţat luni că a declanşat o investigaţie privind o posibilă înţelegere între unele companii producătoare şi deţinătoare ale autorizaţiilor de punere pe piaţă a imunoglobulinelor normale umane, acestea fiind Biotest Pharma GmbH Germania, Octapharma Pharmazeutika Produktionsges Mbh Austria, Octapharma S.A.S. Franţa, Octapharma AB Suedia, Octapharma (IP) Limited Marea Britanie, CSL Behring Gmbh Germania, Kedrion Spa Italia, Baxter SA Belgia, Baxalta Belgium Manufacturing SA Belgia, Baxter AG Austria. Companiile vizate de investigaţie sunt membre ale Asociaţiei Companiilor Producătoare de Terapii cu Proteine Plasmatice (PPTA), asociaţie care reprezintă interesele industriei, arată un comunicat transmis luni de autoritatea de concurenţă.
”Investigaţia vizează un posibil comportament anticoncurenţial ce constă în adoptarea unei strategii coordonate între aceste companii, prin limitarea şi întreruperea aprovizionării pieţei româneşti cu imunoglobulină umană normală, de către aceste companii, cu scopul eliminării taxei clawback şi obţinerii unui cadru fiscal mai favorabil şi, implicit, ameliorării marjelor de profit”, spun oficialii Consiliului Concurenţei, citați de News.ro.
Imunoglobulina este o substanţă fabricată din plasma din sângele uman, cu rol esenţial în sistemul imunitar al corpului uman. Imunoglobulina atacă substanţele străine, cum ar fi bacteriile, şi asistă corpul în distrugerea lor. Imunoglobulinele normale sunt incluse pe lista Organizaţiei Mondiale a Sănătăţii privind medicamentele esenţiale.
În cadrul investigaţiei, au fost efectuate simultan inspecţii inopinate atât în România, cât şi în Belgia şi în Italia. Autorităţile de concurenţă din cele două state au efectuat inspecţii la sediile companiei Kedrion din Italia (Milano şi Castelvecchio) şi al PPTA din Bruxelles, în condiţiile legale din aceste ţări, la solicitarea Consiliului Concurenţei din România, iar inspectorii români de concurenţă au asistat la desfăşurarea acestora.
Atât în Belgia cât şi în România, inspecţiile inopinate sunt autorizate prin mandat judecătoresc şi sunt justificate de necesitatea obţinerii tuturor informaţiilor şi documentelor necesare clarificării posibilelor practici anticoncurenţiale analizate, menţionează autoritatea română de concurenţă.
”Inspecţiile inopinate reprezintă o etapă importantă în cadrul procedurilor de investigare a unui posibil comportament anticoncurenţial, efectuarea acestora nereprezentând o antepronunţare în ceea ce priveşte vinovăţia companiilor”, spun oficialii Consiliului Concurenţei.
Acesta este al doilea caz în care Consiliul Concurenţei solicită asistenţă din partea autorităţilor de concurenţă din Uniunea Europeană în derularea unei investigaţii.
În septembrie 2017, Consiliul Concurenţei a declanşat o investigaţie pe piaţa asigurărilor de aviaţie, în cadrul căreia s-au cules informaţii de la companii din România şi Anglia, cu sprijinul Autorităţii Britanice de Concurenţă şi Pieţe.
