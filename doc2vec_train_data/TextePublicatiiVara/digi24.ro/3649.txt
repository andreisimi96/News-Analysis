Viaţa unei adolescente a fost schimbată de trei medici în cinci ore. Născută cu o malformaţie, fata a trecut printr-o operaţie de reconstrucţie a nasului exact atunci când îşi pierduse speranţa. Părinţilor li se spusese că e o intervenţie estetică pentru care statul nu va deconta costurile. Doctorii care au decis să o ajute nu au avut însă nevoie de bani.
„Mi-au îndeplinit visul, nu pot să le mulţumesc îndeajuns pentru ce au făcut pentru mine”, spune Cristiana.
Cristiana a avut mai multe probleme încă de la naştere.
- S- a născut cu o malformaţie. Iniţial a avut o malformaţie la coloană, povestește Anișoara, mama Cristianei.
- Ce v-au zis de la Bucureşti?
- Că o astfel de operaţie nu se poate face într-un spital de stat, că este considerată o operaţie de înfrumuseţare şi că nu este decontată de Casa de Asigurări.
- Aţi luat în calcul o clinică privată?
- Nu. (...) Avea un mic complex şi nici nu putea respira pe nas. Ea nu a respirat pe nas absolut deloc.
Din cauza aspectului fizic, Cristiana a avut foarte mult de suferit. Nu avea prieteni şi prefera să stea singură.
„Erau copii foarte răutăcioşi şi îmi aduceau aminte aproape în fiecare zi de faptul că aveam o problemă. Bineînţeles că m-au făcut să mă simt puţin inferioară. (...) Am luat-o ca pe un ideal, să mă văd cu operaţia făcută, să mă simt bine în pielea mea. (...) Nu eram foarte sociabilă, eram mai mult singuratică, nu acceptam prieteni. Aveam impresia că se apropie de mine cu un scop”, mărturisește Cristiana.
Un medic chirurg de la Spitalul Județean din Buzău a auzit de disperarea familiei și s-a gândit să întindă o mână de ajutor. Și-a dat seama rapid că nu va fi ușor și că are nevoie de sprijin de la alți medici.
„M-a impresionat dorința copilului de a reveni la o viață normală, cât și provocarea aruncată de colegul meu. A fost un remember al vremurilor când eram tocmai venit în spital”, povestește Cosmin Ursăchescu, medic primar ORL.
Intervenția chirurgicală s-a dovedit a fi o reală provocare pentru cei trei medici.
Alexandru Varga, medic specialist chirurgic plastică: „Multe riscuri, când ne-am apucat de recoltat coastele, cartilajul costal din care s-a construit cartilajul septului nazal, tehnica, presupune extrem de multă atenție, un milimetru pe lângă poate intra să perforeze pleura, plămân, dacă ești un pic mai agresiv”.
Florin Năstase, medic anestezie terapie intensivă: „Nu este o operație ușoară, la un pacient de așa natură e mai greu, e un pacient care nu îți vine cu niște probleme avute pe care trebuie să le rezolvi și să ai niște răspunsuri, ci un pacient la care trebuie să avem temele făcute perfect”.
După trei săptămâni de pregătire intensă, Cristiana a ajuns pe masa de operație.
Cosmin Ursăchescu, medic primar ORL: „A fost dificil, nimic de zis, mai văzusem operația asta, nu o făcusem, dar ajutasem la realizarea ei, analiză, și uite că am reușit să o facem”.
„Noi am avut încredere în dânşii. N-am întrebat înainte dacă au mai făcut o astfel de intervenţie. I-am văzut foarte motivaţi, foarte hotărâţi. Nu mi s-a părut că au ezitat vreo clipă şi de asta am avut încredere”, a declarat Anișoara, mama pacientei.
„Dacă nu aş fi făcut-o, probabil mi aş fi ales o meserie în care să nu trebuiască să întâlnesc mulţi oameni, adică să fiu tot singură. Acum aş alege ceva să fac parte dintr- un colectiv”, spune, plină de așteptări și speranțe, Cristiana.
Cei trei medici au făcut operaţia fără ca familia să plătească vreun ban.
