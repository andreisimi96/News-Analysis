Ambasada României la Podgorica a făcut demersuri în regim de urgenţă pentru a obţine informaţii privind situaţia persoanelor afectate de accidentul din Muntenegru, în care a fost implicat autocarul cu care se întoarceau în ţară lotul feminin şi cel masculin de juniori, handbal pe plajă , a anunțat Ministerul de Externe.
„Misiunea diplomatică a întreprins, în regim de urgenţă, demersuri pe lângă autorităţile locale, în vederea obţinerii unor informaţii suplimentare referitoare la situaţia persoanelor afectate. În acest scop, o echipă consulară mobilă din cadrul Ambasadei se deplasează în acest moment către locul accidentului. Ambasada nu a fost notificată de către autorităţile locale în legătură cu producerea accidentului, iar la nivelul misiunii diplomatice nu au fost recepţionate solicitări de asistenţă consulară”, potrivit unui comunicat al MAE.
Ambasada României la Podgorica monitorizează cu prioritate situaţia şi menţine legătura cu autorităţile locale, fiind pregătită să acorde asistenţă consulară, adaugă Ministerul de Externe.
Autocarul cu care se întoarceau în ţară lotul feminin şi cel masculin de juniori, handbal pe plajă, ale României a fost implicat luni într-un accident în Muntenegru.
Preşedintele FR Handbal, Alexandru Dedu, a spus că toţi cei aflaţi în maşină sunt bine, în afara oricărui pericol, fiind preluaţi de un autocar din Muntenegru pentru a ajunge la Hotelul Berane, unde vor înnopta.
