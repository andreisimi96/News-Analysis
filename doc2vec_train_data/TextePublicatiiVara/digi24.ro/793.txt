Președintele Partidului Socialist Muncitoresc din Spania (PSOE), Pedro Sánchez, a devenit vineri şeful guvernului spaniol după ce a obţinut majoritatea absolută în Camera Deputaţilor, relatează agențiile naționale de presă citate de Agerpres .
Foto: Guliver / GettyImages
Pedro Sánchez, născut la Madrid, în 1972, a câştigat moţiunea de cenzură cu 180 de voturi pentru, 169 împotrivă şi o abţinere împotriva conservatorului Mariano Rajoy, la guvernare din decembrie 2011, dar afectat de un scandal de corupţie în interiorul partidului său, şi devine al şaptelea şef al guvernului de la revenirea la democraţie în Spania, la sfârşitul anilor 1970, după dictatura lui Francisco Franco.
Noul şef al guvernului spaniol a avut sprijinul grupului socialist, al coaliţiei de stânga Unidos Podemos şi a grupurilor naţionaliste şi separatiste din Ţara Bascilor şi Catalonia. Împotriva moţiunii au votat deputaţii din Partidul Popular al lui Rajoy şi cei din formaţiunea Ciudadanos (liberali), iar o deputată din Insulele Canare s-a abţinut de la vot.
Rezultatul votului moţiunii urmează să fie comunicat regelui Felipe al VI-lea şi va fi publicat în Monitorul Oficial, urmând ca Sánchez să-şi preia atribuţiile ca şef al guvernului cel mai probabil în acest sfârşit de săptămână.
Pedro Sánchez a fost ales lider al PSOE în 2014, însă a renunţat la conducerea partidului şi la mandatul său de parlamentar în 2016, după ce a refuzat să voteze în favoarea învestirii lui Rajoy, în condiţiile în care partidul său decisese contrariul. Totuşi, Sánchez a revenit la conducerea PSOE un an mai târziu, după ce a câştigat alegerile interne din partid.
Înaintea votului moţiunii de cenzură, Pedro Sánchez, s-a angajat „să se ocupe de urgenţele sociale amânate”, de combaterea sărăciei şi a inegalităţii, asumându-şi totodată angajamentele europene de stabilitate bugetară.
„Avem o sarcină foarte importantă în ceea ce priveşte coeziunea socială, este nevoie să ne stabilizăm ţara din punct de vedere social”, a spus Sánchez înaintea votului.
Tot înaintea votării moţiunii de cenzură, liderul conservator Mariano Rajoy şi-a luat la revedere de la deputaţi, printr-o scurtă alocuţiune în care a spus că, după şase ani şi jumătate în fruntea guvernului, lasă în urmă o ţară mai bună decât era atunci când a preluat conducerea executivului.
„A fost o onoare să las o Spanie mai bună decât era când am preluat-o”, a spus Rajoy, care a anunţat că vrea să fie primul care-l felicită pe succesorul său şi a subliniat că acceptă „ca un bun democrat” rezultatul moţiunii de cenzură, deşi nu este de acord „cu modul în care s-a procedat”.
