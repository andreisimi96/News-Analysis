Curtea Constituţională a României a decis marţi că sunt constituţionale modificările aduse de Parlament legii privind organizarea referendumului, după ce a respins ca inadmisibilă sesizarea preşedintelui Klaus Iohannis.
Sursă foto: INQUAM PHOTOS / Octav Ganea
Citește și ”Iohannis se pregătește pentru ce e mai rău. Joacă la totul sau nimic.”
ACTUALIZARE. Informația a fost confirmată, printr-un comunicat, de Curtea Constituțională.
”În urma deliberărilor, Curtea Constituţională, cu majoritate de voturi, a respins, ca inadmisibilă, obiecţia de neconstituţionalitate. Decizia este definitivă şi general obligatorie şi se comunică Preşedintelui României”, se arată în comunicatul Curţii Constituţionale.
Potrivit legii trimise la promulgare, referendumul naţional cu privire la revizuirea Constituţiei are loc în ultima duminică a perioadei de 30 de zile de la data adoptării în Parlament a actului normativ de revizuire a Legii fundamentale, urmând ca această dată să fie adusă la cunoştinţă publică de către Guvern.
Practic, ca urmare a modificărilor aduse Legii referendumului, președintele României este scos din procedura organizării referendumului de revizuire a Constituției, având în vedere că, până în prezent, Parlamentul elabora câte un proiect separat de lege de fiecare dată când se organiza un referendum, pe care preşedintele îl promulga sau îl putea retrimite la reexaminare.
Proiectul de modificare a Legii referendumului a fost inițiat de 47 de deputați și senatori PSD. A fost adoptat de Camera Deputaților, în calitate de Cameră decizională, pe 5 septembrie 2017. În prima fază, proiectul a fost atacat la Curtea Constituțională de parlamentari PNL și USR, iar CCR a decis, pe 21 noiembrie 2017, că unele prevederi încalcă Legea fundamentală. După ce a fost, din nou, adoptat de Parlament, proiectul a fost, iar, atacat la CCR de parlamentari PNL. Curtea Constituțională a respins sesizarea, ca fiind neîntemeiată. Pe 15 martie 2018, președintele Klaus Iohannis a cerut Parlamentului reexaminarea proiectului de lege. Odată respinsă cererea de reexaminare, proiectul a fost adoptat, din nou, în forma dorită de PSD-ALDE și a fost trimis la promulgare.
Pe 18 mai, preşedintele Klaus Iohannis a trimis Curţii Constituţionale o sesizare de neconstituţionalitate asupra Legii pentru modificarea şi completarea Legii nr. 3/2000 privind organizarea şi desfăşurarea referendumului, care are ca obiect modificarea unor prevederi referitoare la referendumul necesar a fi organizat în cadrul procedurii de revizuire a Constituţiei.
„Deşi a mai făcut obiectul controlului de constituţionalitate, la sesizarea parlamentarilor (...), considerăm că Legea pentru modificarea şi completarea Legii nr. 3/2000 privind organizarea şi desfăşurarea referendumului cuprinde, în continuare, dispoziţii neconstituţionale. Astfel, prin conţinutul normativ, dispoziţii ale legii menţionate contravin prevederilor art. 1 alin. (5), art. 142 alin. (1), art. 146 lit. a), art. 147 alin. (2) şi alin. (4), art. 150 - art. 152 şi art. 156 din Constituţie”, se preciza în sesizarea şefului statului.
Potrivit sesizării, articolul 6 alineat (1) din legea criticată introduce în Legea 3/2000 un tip de norme ce nu fac obiectul acestui act normativ. „Legea nr. 3/2000 nu poate include - fără a depăşi obiectul ei de reglementare - în mod exhaustiv norme privitoare la iniţiativa şi procedura de revizuire a Legii fundamentale”, se spune în sesizare.
Totodată, se susţine că prevederile art. unic pct. 1 din lege sunt „neclare, lipsite de previzibilitate, întrucât (...) legiuitorul nu epuizează în conţinutul normativ toate aspectele referitoare la materia enunţată”.
Conform documentului, legea de revizuire, odată adoptată de Parlament, se transmite CCR, care are obligaţia să se pronunţe cu privire la constituţionalitatea acesteia.
„Legiuitorul consideră ca moment de referinţă numai data adoptării legii de revizuire de către Parlament, ignorând atât rolul Curţii Constituţionale de garant al supremaţiei Constituţiei, inclusiv în procedura de revizuire, cât şi momentul de la care deciziile acesteia produc efecte”, arată preşedintele în sesizare.
