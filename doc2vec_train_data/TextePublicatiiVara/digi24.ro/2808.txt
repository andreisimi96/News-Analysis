Jurnalistul Cristian Tudor Popescu a explicat la Digi24 că Liviu Dragnea urmăreşte să fie întemeietor de dinastie, să instaureze dictatura până în 2040 şi că toate declaraţiile agresive din ultima perioadă indică acest lucru. "Vrea să instituie Coreea de Nord aici sub numele de întemeietor de dinastie de Liv Jong-un", a spus jurnalistul.
"Am tot auzit spus, repetat acest lucru, că Dragnea doreşte să scape de justiţie. Să scape de condamnare, de dosarele penale. Nici vorbă. Domnul Dragnea nu doreşte asta. Vrea să instituie Coreea de Nord aici sub numele de întemeietor de dinastie de Liv Jong-un. Ăsta a fost visul lui Ceauşescu şi nu a putut să îl ducă la capăt. Abia reuşise să dărâme bisericile, să construiască Casa Poporului, o construcţie nord-coreeană. Reuşise să construiască nişte case cu bucătărie la capătul holului, la comun. Îi scotea pe ţărani din casele lor să îi ducă în nişte blocuri nenorocite, cum sunt astea din Prelungirea Ghencea.
Pe pensionari şi pe ăştia voia să îi adune la un loc. A făcut mult în directia asta Ceauşescu şi acum domnul Dragnea duce mai departe visul lui. Ce dosare? Nu dosare, vrea controlul total al acestei ţări. Uitaţi-vă la ce a ajuns să debiteze domnul Dragnea. El vorbeşte de şobolani, toţi cei care i se opun.
A existat un precedent în istoria propagandei. E un film de propagandă făcut de un neamţ în 1940, cel mai virulent film antisemit care duce la o singură soluţie de exterminare a evreilor. Una dintre cele mai puternice soluţii e prezentarea evreilor ca şobolani. Sunt imagini care alternează din ghetou din Varşovia, în special, şi alternează cu imagini de cuiburi de şobolani care colcăie.
După asta a urmat soluţia finală. Acest om a pronunţat cuvântul şobolan. Ce relaţie e între om şi şobolani. Exterminarea şobolanilor de către oameni. Şobolanii pot să îi mai muşte să le transmită boli, dar oamenii pot să îi extermine. Acesta e Dragnea "Deratizatorul". E relaţia lui cu cei care i se opun. Un om care zbiară să nu îndrăznească vreun procuror să se atingă de dosarul lui Dăncilă.
Vrea instaurarea dictaturii Dragnea în România până în 2040. Vrea să fie un întemeietor de dinastie, să se pregătească Fiscul. Următoarele alegeri nu mai ştiu cât de libere vor fi", a spus la Digi24 jurnalistul Cristian Tudor Popescu.
FOTO: INQUAM PHOTOS - Octav Ganea
