Tatăl lui Meghan Markel a vorbit pentru prima oară cu jurnaliştii, după scandalul care a dus la anularea participării la nunta fiicei sale. Thomas Markel a vorbit despre momentul respectiv într-un interviu acordat emisiunii "Good Morning Britain", de la postul ITV. Le-a mărturisit jurnaliştilor şi cum a aflat că Meghan şi prinţul Harry se întâlnesc, dar şi cum moştenitorul coroanei britanice i-a cerut permisiunea să se căsătorească cu fiica sa.
Thomas Markle: Mi-a spus că are un nou iubit, după care mi-a zis că e britanic, pentru ca apoi să îmi spună că e un prinţ. Mi-a spus că va trebui să-i spunem H., pentru ca nimeni să nu ştie că e vorba de Harry.
A fost momentul în care tatăl lui Meghan Markle a aflat că fiica lui se întâlneşte cu prinţul Harry. De aici până la cererea în căsătorie a mai fost puţin.
Thomas Markle: Meghan mi-a spus prima, după care Harry şi Meghan m-au chemat la telefon şi Harry mi-a cerut mâna fiicei mele, iar eu i-am spus: Eşti un gentleman, promite-mi că nu vei ridica mâna asupra fiicei mele şi desigur că-ţi dau voie să te căsătoreşti cu ea.
Au apărut, însă, problemele. Urmărit întruna de paparazzi, Thomas Markle a înscenat o şedinţă de probă la croitorul care ar fi trebuit să-i confecţioneze costumul pentru nunta lui Meghan.
Thomas Markle: În ultimul an, fotografii m-au prezentat în mod negativ, m-au fotografiat cu berea în mână, în timp ce duceam gunoiul, aşa că m-am gândit că e un mod de a-mi îmbunătăţi imaginea... Pot spune că totul a luat-o razna.
Thomas Markle ar fi trebuit să-şi conducă fiica la altar, însă din cauza unei operaţii la inimă a urmărit ceremonia la televizor
Thomas Markle: Meghan a plâns, au fost dezamăgiţi, dar amândoi mi-au spus să am grijă de mine, mi-au spus că sunt îngrijoraţi în privinţa mea.
Ce urmează acum pentru Meghan, devenită ducesă de Sussex? Tatăl ei pare să ştie, după cum le-a mărturisit jurnaliştilor britanici.
Thomas Markle: Îşi doreşte copii de mult timp, iar atunci când l-a întâlnit pe Harry şi a vorbit despre cât de mult îl iubeşte, mi-am dat seama că trebuie să apară curând şi un copil.
