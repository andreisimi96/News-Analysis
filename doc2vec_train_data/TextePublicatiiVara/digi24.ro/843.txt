Ediția a III-a a Turului Ciclist al Bihorului a fost prefațată, joi seara, de prezentarea echipelor. Evenimentul a avut loc în Piața Unirii din Oradea, zona din care vineri, la ora 12, s-a dat startul în prima etapă.
La ediţia din acest an a turului participă 21 de echipe din Italia, Franța, Germania, Cehia, Austria, Bulgaria, România, Ungaria ori Statele Unite.
Marea favorită este echipa italiană Androni Sidermec, cea care a învins în primele două ediții și a dat câștigătorul edițiilor anterioare ale Turului Bihorului. Peninsularii au venit în Oradea direct din Turul Ciclist al Italiei.
Din România participă patru echipe. Este vorba despre Team Novak, echipa condusă de președintele Federației Naționale, Eduard Novak, MSTINA Focus pentru care concurează și orădeanul Raul Sânza, Steaua București care îl are în componenţă pe marghitanul Roland Horvath, și UVT Devron-West Cycling Team, susținută de Universitatea de Vest din Timișoara.
La startul ediției din acest an a Turului Ciclist al Bihorului sunt prezente și două echipe naționale, a Serbiei și a Republicii Moldova.
Redactor: Adrian Laboș
