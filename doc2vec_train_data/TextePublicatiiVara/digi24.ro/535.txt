Peşedintele Klaus Iohannis a inaugurat, miercuri, împreună cu ambasadorul SUA, Hans Klemm, salonul internaţional de carte Bookfest 2018. Statele Unite sunt anul acesta invitatul de onoare al evenimentului organizat de Ministerul Culturii şi aflat sub patronajul Preşedinţiei.
"În România, o gospodărie alocă sub 1% pentru achiziţia de cărţi", a declarat preşedintele Iohannis, subliniind că acest lucru rămâne o veritabilă problemă în condiţiile în care studiile arată că performanţele şcolare sunt influenţate de resursele alocate de familie în acest sens.
"Putem să observăm cu uşurinţă că lucrurile care sunt garantate, pe care le avem, nu ne preocupă foarte mult. În schimb, lucrurile pe care nu le avem ne preocupă excesiv de mult. Generaţia noastră a avut relativ puţin acces la informaţie, pe care am căutat-o asiduu", a mai spus preşedintele Iohannis, care a făcut astfel o paralelă între ceea ce a avut la dispoziţie generaţia sa şi lucrurile de care beneficiază generaţia tânără. Potrivit lui Iohannis, lucrurile au stat la fel şi în ceea ce priveşte libertatea de mişcare, dar şi pe cea de exprimare, care în timpul comunismului au fost extrem de limitate.
"Lucrurile importante e bine să ne preocupe şi când le avem nu numai când nu le avem", a mai punctat şeful statului.
E nevoie de educaţie pentru a contracara fenomenul fake news
Există două canale pe care sunt propagate informaţii care nu sunt în regulă, agenţiile de publicitate şi politicienii. Primele încearcă să vândă produse, cei din urmă încearcă să se vândă pe ei înşişi, a mai adăugat preşedintele Klaus Iohannis, în contextul unei dezbateri despre fenomenul fake news. În acest context, consideră şeful statului, e enevoie de o educare continuă a cetăţenilor pentru a face faţă şi fluxului informaţional imens şi nevoii de a discerne între ştirile false, cele create şi cele care reflectă un adevăr sau care aduc o informaţie utilă.
"Suntem datori să apărăm dreptul la exprimare"
”Am acordat Înaltul Patronaj Salonului Internaţional de Carte Bookfest în anul Centenarului pentru că am dorit să subliniez rolul esenţial al cărţii în păstrarea memoriei unui popor, în dezvoltarea conştiinţei sociale şi naţionale, şi pentru că mă număr printre cei care cred în legătura dintre carte, educaţie şi consolidarea democraţiei. Mă bucur că această relaţie este exemplificată şi prin standul invitatului de onoare al Salonului, Statele Unite ale Americii”, a precizat preşedintele Iohannis, citat şi de News.ro.
Şeful statului a amintit că România a cunoscut o lungă perioadă în care nu aveam acces liber la cărţi, iar dezbaterea de idei era condamnată la clandestinitate.
”Astăzi, când ne uităm în jur şi vedem standurile atât de multor edituri, nu putem să nu fim recunoscători tuturor celor care se dedică apărării şi difuzării cuvântului scris, pentru că ştim cât de preţioasă este libertatea de expresie. Nu doar acţiunile noastre, ci şi ideile pe care le încredinţăm hârtiei au implicaţii directe şi consecinţe importante pentru cei din jurul nostru, pentru generaţiile viitoare. Suntem, aşadar, datori să apărăm dreptul la exprimare şi, în egală măsură, să înţelegem responsabilitatea care decurge din asumarea libertăţii cuvântului”, a ţinut să sublinieze Klaus Iohannis.
Preşedintele a menţionat că rolul târgurilor de carte este esenţial în promovarea cititului şi a accesului la carte, două elemente fundamentale în lupta pentru reducerea gradului de analfabetism funcţional, tot mai larg răspândit la noi.
El a precizat că numeroase studii arată că rezultatele şcolare ale elevilor sunt determinate de resursele educaţionale disponibile acasă, iar în România o gospodărie alocă sub 1% din buget pentru achiziţia de cărţi.
”De aceea, avem nevoie de o politică publică menită să crească interesul pentru carte, să încurajeze lectura, să sprijine exprimarea creativă a autorilor români şi să modernizeze infrastructura publică dedicată cărţii. Toate acestea pot contribui la creşterea gradului de cultură a românilor şi la dezvoltarea nivelului general de educaţie. Impactul unor astfel de politici publice se va resimţi în mod direct în evoluţia economică, socială şi democratică a ţării noastre”, a afirmat Klaus Iohannis.
Preşedintele a spus că evenimente precum Bookfest, ca şi participarea editurilor româneşti la târgurile internaţionale de carte creează un veritabil portret al României contemporane. El a adăugat că un târg de carte nu este doar un demers cultural, ci şi unul de promovare a valorilor cetăţeniei democratice, într-o societate incluzivă.
”În această dimensiune socială a cititului se află oportunitatea întâlnirii dintre creaţie, inevitabil individuală, şi acţiunea politicienilor şi autorităţilor publice, inevitabil publică. Cu aceste gânduri, deschid ediţia 2018 a Bookfest”, a încheiat preşedintele Iohannis.
Salonul Internaţional de Carte Bookfest, ediţia a XIII-a, va avea loc între 30 mai şi 3 iunie, într-un nou spaţiu de la Romexpo, Pavilionul B2, unde Statele Unite reprezintă ţara invitată de onoare. Bookfest se desfăşoară sub înaltul patronaj al preşedintelui României.
