Avioane turce au primit ordin să pătrundă în spațiul aerian al Greciei, în semn de ripostă față de decizia Atenei de a elibera din arest preventiv opt soldați turci declarați teroriști de către autoritățile de la Ankara.
O escadrilă de avioane de luptă F-16 au survolat marți, timp de 20 de minute, la altitutine mică, niște insule grecești din Marea Egee, zonă maritimă care face subiectul unei dispute vechi între Turcia și Grecia.
Ankara a acuzat Atena că oferă azil unor soldați considerați teroriști, după presupusa implicare a acestora în lovitura de stat din 2016 împotriva președintelui Recep Tayyip Erdogan.
„Este datoria noastră să găsim acești puciști, oriunde s-ar ascunde ei, să-i prindem și să-i aducem înapoi în Turcia”, a declarat vicepremierul turc Bekir Bozdag, citat de The Guardian .
CITIȚI ȘI:  Analist: Pericolul unui război greco-turc crește săptămânal 
Soldații, care au fugit în Grecia la o zi după tentativa eșuată de lovitură de stat, se află în prezent într-o locație secretă aflată sub paza poliției.
În timp ce acest caz tensionează relaţiile bilaterale, Turcia a arestat şi a plasat în arest preventiv în luna martie doi soldaţi greci care, din greşeală - conform Atenei - au trecut graniţa în timp ce patrulau zona. 
În mai, șeful Statului Major General al armatei turce, Hulusi Akar, a cerut voalat Greciei să nu subestimeze linia roșie a Turciei în zona fierbinte din Marea Egee.
CITIȚI ȘI:  Foreign Policy: Grecia și Turcia sunt la un pas de război
O serie de insule din Egee sunt numite de Turcia „zone gri”, zone cu jurisdicție contestată. Grecia, pe de altă parte, nu recunoaște astfel de „zone gri”, în conformitate cu Tratatul de la Lausanne și cu dreptul internațional.
Tensiunile dintre Turcia și Grecia s-ar reduce considerabil, dacă Atena nu ar mai privi Marea Egee ca fiind o „mare în întregime grecească”, este de părere premierul turc Binali Yildirim.
Grecia trebuie să țină cont de „interesele legitime” și de „drepturile legale” ale Turciei ca „stat de coastă”, a afirmat oficialul de la Ankara într-un interviu oferit publicației săptămânalte To Vima.
