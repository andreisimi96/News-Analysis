Au apărut imagini cu momentul impactului în accidentul de tren petrecut în apropiere de Torino, accident în care și-a pierdut viața și un român care încerca să prevină producerea tragediei.
Citiți și:  Românul care a murit în Italia încercând să salveze viețile altora
În imagini se vede cum în spatele convoiului care însoțea camionul ce efectua transportul agabaritic mai erau două mașini însoțitoare. În total au fost trei mașini însoțitoare, una era în fața camionului. Nu se știe în care dintre ele ar fi trebuit să fie românul. Misiunea lui era să supravegheze încărcătura. Românul era șofer profesionist, avea 54 de ani, potrivit presei din Italia, și se numea Ștefan Aurelian. A murit încercând să salveze vieţile altora. Cu câteva momente înainte ca  un tren să lovească în plin camionul  care fusese prins între barierele de la calea ferată, românul încerca să ridice cu mâna o barieră, ca să poată elibera camionul. L-a salvat pe şoferul din TIR, dar nu s-a putut salva pe el. Impactul a fost năucitor. Mecanicul trenului a murit şi el, iar 20 de călători au fost răniţi.
TIR - ul se deplasa cu viteză extrem de redusă din cauza greutății pe care o transporta și a terenului (n.r. - este o mică pantă) și de aceea ar fi fost surprins și blocat între bariere. Potrivit unor informații, camionul ar fi rămas încastrat între șinele de cale ferată.
GRAFICĂ. Cum s-a petrecut accidentul
Primele date arată că vehiculul lovit, un camion cu transport agabaritic, începuse traversarea căii ferate când semaforul era încă verde. Fie din cauza vitezei reduse şi a greutăţii considerabile, fie din cauza unei manevre greşite, TIR-ul a rămas pe şine şi după coborârea celor două bariere. A mai trecut aproape un minut până la impactul cu trenul.
Românul care a murit în accident locuia împreună cu familia într-un orăşel aflat la 100 de kilometri de locul tragediei. Făcea parte din echipa care însoţea transportul agabaritic şi a făcut tot ce i-a stat în puteri să împiedice accidentul.
„Românul încerca să ridice o barieră şi foarte probabil a fost lovit de una dintre bucăţile care au sărit ori din tren, ori din încărcătura pe care o transporta acest camion, pentru că bucaţi sunt peste tot. El nu a murit la impact, a fost transportat la spital cu răni destul de grave şi a murit la scurt timp”, a relatat Sergiu Balaban, corespondentul Digi24 în Italia.
Foto:  La Repubblica
Mecanicul trenului a murit şi el în accident. Mai avea doar câteva luni până să iasă la pensie. În mod miraculos, şoferul camionului a scăpat doar cu câteva răni uşoare.
În ultimii 13 ani în Italia au avut loc peste 200 de accidente grave la trecerile de cale ferată.
