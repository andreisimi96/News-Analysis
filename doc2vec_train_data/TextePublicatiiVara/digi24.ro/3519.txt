Adjunctul Secretarului de Stat al SUA pentru Europa şi Eurasia, Wess Mitchell, s-a întâlnit cu o serie de oficiali români, printre care și cu liderul PSD și al Camerei Deputaților Liviu Dragnea, a confirmat Ambasada SUA pentru G4Media .
Foto: Inquam Photos/Octav Ganea
Întâlnirea dintre cei doi ar fi avut un caracter informal, iar biroul de presă al ambasadei SUA a refuzat să facă public conținutul discuției dintre cei doi. 
Citește și ”Iohannis se pregătește pentru ce e mai rău. Joacă la totul sau nimic.”
Mitchell se află luni şi marţi în România, având programate întâlniri cu oficiali, dar şi cu analişti independenţi.
Într-un discurs susținut la Facultatea de Drept a Universității București, el a lăudat instituțiile anticorupție și sistemul judiciar din România.
„SUA sunt alături de voi la fiecare pas. Aș vrea să ne gândim cât de departe a ajuns România. Acum 30 ani era printre cele mai sărace state din Europa, românii aveau 100 de dolari pe lună și multe zone erau neelectrificate. Acum, România este parte din UE, economia României este printre cele mai dinamice. România a construit un sistem judiciar puternic și instituții anticorupție la care victimele comunismului nici măcar nu puteau sa viseze”, a declarat Wess Mitchell.
Wess Mitchell a preluat funcţia în octombrie 2017, anterior, el deţinând funcţia de preşedinte al Center for European Policy Analysis (CEPA).
