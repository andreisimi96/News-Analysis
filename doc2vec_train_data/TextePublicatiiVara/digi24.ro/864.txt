General Motors a obţinut un sprijin financiar puternic pentru dezvoltarea maşinii autonome - a atras o investiţie de 2,25 de miliarde de dolari din partea fondului de investiţii nipon SoftBank.
Experţii susţin că o finanţare atât de mare va creşte substanţial şansele constructorului auto de a deveni una dintre primele companii care scot pe străzi maşini autonome la scară largă. S-ar putea întâmpla chiar anul viitor.
În schimbul investiţiei, General Motors va ceda fondului japonez o participaţie de 20% în cadrul diviziei de maşinile autonome. Imediat după anunţ, acţiunile GM au înregistrat cea mai mare creştere din 2010 încoace.
Acest parteneriat vine în contextul în care alţi producători precum Tesla sau Waymo, din grupul Alphabet, lucrează pentru a scoate pe piaţă maşini care se conduc singure.
SoftBank a finanţat masiv şi serviciile de ride-sharing ale UBER sau pe cele ale chinezilor de la Didi.
