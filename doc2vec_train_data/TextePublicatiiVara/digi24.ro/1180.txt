De ce miting seara, la 8? Secretarul general PSD, Marian Neacşu, spune ca au existat mai multe variante de lucru, dar că ora 20 a fost cea mai potrivită pentru a nu îngreuna traficul.
Marian Neacşu, secretarul general al PSD: "Probabil va ţine o oră, o oră şi jumătate şi noi ne organizăm astfel încât un număr foarte important de colegi să ajungă în timp util la miting.
De ce ora 20? Din datele avute până în momentul ăsta, e cea mai potrivită oră pentru a încurca cât mai puţin şi circulaţia pe parcurs şi în Bucureşti.
Am avut mai multe variante de ore.
Am avut în atenţie mai multe date, în orice altă zi ar fi fost avantaje şi dezavantaje".
Liderul PSD Liviu Dragnea a anunțat, luni, după ședința conducerii partidului, că sâmbătă, de la ora 20:00, în Piața Victoriei va avea loc un miting pro-democrație. Nu mai e un miting de susținere a Guvernului sau a premierului Viorica Dăncilă, ci un miting de apărare a justiției, spune Liviu Dragnea, un miting împotriva „terorii” care ar fi instaurate de instituțiile de forță, după cum s-a exprimat liderul PSD.
„Este un miting împotriva faptului că democraţia şi statul de drept sunt puse sub semnul întrebării. Vrem să arătăm că suntem decişi să mergem până la capăt. Îi asteptm pe toti ce care doresc să trăiască într-o ţară liberă, unde instituţiile nu mai sunt sub teroare. O ţară care, din cauza unei propagande, se pune problema ca o structură neligitimă, obscură, subterană să paraziteze instituţiile statului, să influenţeze în mod ocult decizii importante, să permită abuzuri, intruziuni ilegale, să permită ca cetăţeni români, firme româneşti sa fie inchişi, zeci, sute, mii de destine să fie distruse, având în vedere niste interese care nu tot timpul sunt doar din interior", a declarat Liviu Dragnea.
Întrebat ce instituţii se află sub teroare şi ce instituţii fac abuzuri, el a răspuns că le va nominaliza la miting.
„Ne interesează să protejăm justiţia şi pe cei care o înfăptuiesc”, a precizat Dragnea.
FOTO: INQUAM PHOTOS - Octav Ganea
