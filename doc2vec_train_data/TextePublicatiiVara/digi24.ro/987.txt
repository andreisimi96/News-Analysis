Al cincilea mare aeroport al Germaniei a căzut astăzi în beznă şi haos. Niciun avion nu mai aterizează şi nu mai decolează din Hamburg din cauza unei pene de curent. Sute de zboruri sunt afectate, inclusiv cele spre România. Nu se ştie când va fi redeschidă aerogara care a avut anul trecut pasageri cât populaţia ţării noastre.
Aeroportul internaţional Hamburg a fost paralizat încă de dimineaţă de la ora 10.
„Am avut un scurtcircuit care a provocat o pană majoră de curent pe aeroport”, spune Katja Bromm, purtător de cuvânt al aeroportului din Hamburg.
Nimic nu a mai funcţionat în terminale, tabelele erau negre, benzile pentru bagaje s-au oprit, magazinele au fost nevoite să închidă, iar sistemul de aer condiţionat nu a mai funcţionat. Pasagerii derutaţi nu au reacţionat deloc bine când au aflat ce se întâmplă.
„Normal că suntem nervoşi, vrem să plecăm în vacanţă”, spune un pasager.
„Sunt confuză, dar sper ca la un punct să se lămurească treburile”, spune o pasageră.
Toate cursele cu destinaţia Hamburg au fost deviate spre alte aeroporturi. Aerogara rămâne închisă, iar poliţiştii le-au cerut celor care au bilete să nu mai vină spre terminale.
Pe aceeași temă
