Vladimir Putin&colon; De ce i-am face probleme Uniunii Europene&quest;
Vladimir Putin&colon; De ce i-am face probleme Uniunii Europene&quest;
Vladimir Putin susţine că Rusia nu vrea să dezbine Uniunea Europeană. În ultimii ani, de la Angela Merkel, la şefii NATO şi lideri americani, consensul a fost chiar opusul, şi anume că acţiunile Rusiei au rolul de a destabiliza şi dezbina aliaţii europeni. Liderul rus a acordat un interviu teleziviunii publice austriece. El se află acum la Viena, unde s-a întâlnit cu noul cancelar austriac, Sebastian Kurz.
Armin Wolf, jurnalist: Mulţi analişti cred că puterea din Rusia ar dori, prin intermediul partidului Rusia Unită, să menţină relaţiile bune cu partidele naţionaliste şi eurocritice din Europa - aşa cum se întâmplă în cazul Partidului Libertății din Austria, Frontul Naţional, Liga Nordului, Alternativa pentru Germania - ca să slăbească şi să dezbine Uniunea Europeană. Dumneavoastră spuneţi că nu este adevărat, că doriţi să aveţi un partener puternic în Uniunea Europeană. Totuşi, de ce puterea din Rusia păstrează legăturile strânse cu partidele acestea eurocritice?
Vladimir Putin: Ar fi mai bine să-i puneţi această întrebare premierului Medvedev, care este şeful partidului. Dar există o certitudine, nu urmărim să dezbinăm ceva sau pe cineva în UE. Suntem mult mai interesaţi să vedem o Uniune Europeană unită şi prosperă pentru că este partenerul nostru comercial şi economic cel mai mare.
Cu cât sunt mai multe probleme în interiorul Uniunii Europene cu atât sunt mai mari riscurile şi nesiguranţa pentru noi. Simplul fapt că volumul comercial cu ţările din UE a scăzut la 250 miliarde, jumătate din volumul comercial de 400 de miliarde pe care-l aveam, vorbeşte de la sine. La ce ne-ar folosi un nou regres? De ce i-am face probleme Uniunii Europene, ca să avem alte pierderi - în loc să obţinem avantaje de pe urma cooperării?
Dimpotrivă, trebuie să intensificăm cooperarea cu Uniunea Europeană. Decidem pragmatic dacă lucrăm la nivel politic mai îndeaproape cu unii decât cu alţii. Încercăm să cooperăm cu aceia care public spun că vor să coopereze cu noi. Acesta este singurul motiv pentru care partidele, grupurile şi mişcările noastre au contacte la nivel politic cu anumite partide europene, nu vreo dorinţă a noastră să destabilizăm ceva în Uniunea Europeană sau să punem piedici. Nu avem astfel de intenţii, nu le-am avut vreodată şi nici nu le vom avea. Ţinem 40% din rezervele de aur şi valută în euro. De ce să destabilizăm moneda euro? Care ar fi urmările dacă am destabiliza întreaga Uniune Europeană? Îmi doresc ca Austria şi alte ţări europene să-şi scoată această idee din cap.
