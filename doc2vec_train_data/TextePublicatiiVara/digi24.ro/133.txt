Trei pictori maghiari &scedil;i-au stabilit atelierele la Vadu Cri&scedil;ului
Trei pictori maghiari &scedil;i-au stabilit atelierele la Vadu Cri&scedil;ului
Trei dintre cei mai valoroşi pictori din Ungaria se inspiră zilele acestea din peisajele de pe defileul Crişului Repede. Lucrările lor suprind în culoare câteva dintre cele mai cunoscute colţuri de natură din zona Vadu Crişului. Toate vor fi expuse atât în localitatea din Bihor, cât şi Ungaria.
Cotaţi printre cei mai valoroşi din ţara vecină, cei trei pictori maghiari care au venit la Vadu Crişului în căutare de inspiraţie se declară uimiţi de frumuseţea peisajului pe Defileul Crişului. Ceea ce începe ziua sub forma unor schiţe se definitivează în atelierul amenajat într-o pensiune din localitate.
"Mă simt foarte bine aici, nu m-a dezamăgit nimic această zonă care este mai frumoasă decât mă aşteptam. Am petrecut un timp de calitate aici, cred că am fi putut să stăm mai mult, să intrăm în peşteri, sunt multe locuri pe care nu le-am văzut, dar sigur ne vom întoarce aici", spune Barnozki Gyorgy, pictor din Ungaria.
"Mă consider un pictor de câmpie, dar la vederea peisajelor de aici, orice pictor se va simţi inspirat. Aici sigur că sunt dealuri, munţi, însă pentru că eu provin din zonă de câmpie mai strecor câte un detaliu din acesta. E clar însă că această zonă se pretează mai bine picturii", susţine Ban Tibor, pictor din Ungaria.
Pictorii maghiari au ajuns la Vadu Crişului la invitaţia primăriei comunei , care de şapte ani colaborează cu edilii din Hajduszoboszlo. Sursă de inspiraţie pentru pictori au fost şi fotografiile realizate de un artist local în defileul Crişului.
"Pentru ei e ceva inedit. La Vadu Crişului vin foarte mulţi din acea zonă ca şi turişti, sunt cazaţi aici, îmbină zona de deal, aerul curat de aici, cu aerul de câmpie din Hajduszoboszlo. Se simt foarte bine aici", a observat Dorel Cosma, primarul comunei Vadu Crişului.
Toate picturile realizate de artiştii din Ungaria vor fi expuse atât în Vadu Crişului, cât şi într-o galerie din Hajduszoboszlo.
"Deţin o galerie în Hajduszoboszlo, cunosc foarte mulţi pictori şi a încolţit această idee că un asemenea peisaj trebuie să ajungă în tablouri. Am adunat câţiva dintre cei mai buni pictori din Ungaria, care au realizat câteva lucrări minunate. Acestea vor putea fi văzute şi de public", a explicat Csaplaros Laszlo, curator.
Picturile realizate la Vadu Crişului vor fi vernisate pe 11 iunie la Hajduszoboszlo.
Reporter: Bogdan Băcilă
