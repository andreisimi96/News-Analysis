Primăria Municipiului Bucureşti (PMB) a informat luni că nu s-a pus în discuţie niciun moment ca prezentarea trofeului câştigat de Simona Halep la Roland Garros să se desfăşoare în alt loc decât la Arena Naţională, transmite Agerpres.
20:00, Digi Sport 1: Azi, Simona Halep se întâlneşte cu suporterii pe Arena Naţională, festivitate transmisă în direct în emisiunea Fotbal Club
„Primăria Municipiului Bucureşti dezminte categoric informaţiile vehiculate în mediul online conform cărora ar fi refuzat aprobarea desfăşurării evenimentului de prezentare a trofeului câştigat de Simona Halep la Roland Garros în altă locaţie decât Arena Naţională. (...) Subliniem încă o dată faptul că nu s-a pus în discuţie niciun moment ca acest eveniment să se desfăşoare în altă locaţie decât la Arena Naţională şi ne exprimăm regretul că un astfel de eveniment, atât de important pentru România, este folosit ca instrument politic cu scopul de a denigra atât instituţia Primăriei Capitalei, cât şi numele primarului general”, a precizat PMB.
Potrivit municipalităţii, duminică, în jurul prânzului, preşedintele Federaţiei Române de Tenis, George Cosac, a contactat Primăria Capitalei în vederea organizării unui eveniment care să marcheze performanţa Simonei Halep.
„Primăria Municipiului Bucureşti a răspuns prompt acestei propuneri, mai ales că, la iniţiativa primarului general şi prin votul CGMB, Simona Halep este cetăţean de onoare al Bucureştiului. Astfel, reprezentanţii Primăriei Capitalei, precum şi cei ai Federaţiei Române de Tenis au stabilit, de comun acord, că Arena Naţională reprezintă cea mai potrivită locaţie unde se poate organiza un eveniment de înaltă ţinută, aşa cum merită o campioană de talia Simonei Halep. Arena Naţională oferă toate facilităţile iubitorilor sportului, atât din punct de vedere al confortului, cât şi al siguranţei sau accesului şi găzduieşte cele mai importante evenimente sportive naţionale şi internaţionale”, a adăugat PMB.
Potrivit GSP, Halep a cerut inițial o aprobare pentru un eveniment în piață, dar PMB l-a programat în fața Arenei Naționale, „din cauza timpului prea scurt pentru aprobările necesare”.
Deputatul Nicuşor Dan a scris, pe Facebook, că Primăria Capitalei a refuzat solicitarea Simonei Halep de a se întâlni cu fanii într-o piaţă din Bucureşti.
„La schimb, Primăria i-a oferit scările exterioare de la Arena Naţională pentru acest eveniment. Indiferent de motivele invocate, nu trebuie decât să ne amintim cum sunt întâmpinaţi marii campioni în capitalele europene, cum sunt organizate întâlniri spectaculoase cu fanii lor în pieţe şi pe străzi. Asta înseamnă să recunoşti valorile şi să le preţuieşti! Şi la noi s-a mobilizat exemplar Primăria Capitalei, dar pentru mitingul PSD. Şi tot pentru PSD, Arena Naţională a fost loc de mari manifestări grandioase. Simonei Halep i-au rezervat doar scările exterioare. Acum înţelegem sistemul de valori al Gabrielei Firea. Update: După valul de nemulţumiri de pe reţele sociale, Gabriela Firea a decis să deschidă Arena Naţională pentru Simona Halep. Măcar atât!”, a afirmat Nicușor Dan. 
