Avansul Robor le dă fiori reci celor care au de rambursat un credit Prima Casă. Aceste împrumuturi sunt doar cu dobândă variabilă, aşa că ratele au crescut cu câteva sute de lei, faţă de acum 2 ani. Totuşi, apetitul tinerilor de a fi proprietari n-a scăzut - s-au epuizat deja 50 la sută din banii alocaţi anul acesta pentru progamul guvernamental.
Indicele ROBOR la trei luni, în funcţie de care se calculează rata la creditele în lei, a ajuns la 2,79%. Prin comparaţie, în acelaşi interval din 2016, indicatorul era de 0,75%.
Irina Chiţu, reprezentant portal financiar: Pentru un credit de 225.000 pe 30 de ani, un credit Prima Casă, rata a crescut cu 250 de lei faţă de acum 2 ani.
Asta înseamnă că un client va plăti acum aproape 1.200 de lei, faţă de 924 de lei, în 2016. Această creştere nu-i descurajează însă pe tineri să-şi depună dosarele pentru un credit bancar garantat de stat.
Roxana Vântu, jurnalist Digi24: Deja, în primele 5 luni din an, au fost alocate 9.400 de garanţii în valoare de 954 de milioane de lei. Înseamnă 49% din fondurile disponibile pentru 2018 în cadrul Programului Prima Casa. E drept, bugetul e unul mult mai mic anul acesta față de 2017, când oamenii aveau la dispoziție un buget de 2,5 mld lei.
Băncile au dat deja credite de peste 1,8 miliarde de euro, în condiţiile în care preţurile apartamentelor au crescut şi cu peste 10 procente, în unele oraşe, faţă de toamna lui 2017.
Dragoş Neacşu, reprezentant fond de investiţii: Principala motivaţie vine din demografie, probabil este momentul pentru unii să îşi ia primul credit legat de o investiţie imobiliară, este vorba despre prima garsonieră, primul apartament.
Alexandru Petrescu, reprezentant Fondul de Garantare: Rata de default a rămas de maximum 0,3 la sută. Nu avem fluctuații semnificative. Asta nu înseamnă că nu monitorizăm, în mod special având în vedere diferitele tendințe ale Robor.
Pe de altă parte, creşterea ratelor la creditele cu dobânda variabilă a mai dus la un paradox. Împrumuturile cu dobândă fixă pentru primii 5 sau 10 ani de credit au devenit mai ieftine.
