Ministrul apărării din Qatar a afirmat că ambiţia strategică pe termen lung a ţării sale este de a adera la NATO, în declaraţii publicate miercuri cu ocazia împlinirii unui an de la declanşarea crizei din Golf, transmite Agerpre s. 
„Qatarul a devenit una dintre cele mai importante ţări din regiune în ceea ce priveşte calitatea armamentului", în special mulţumită occidentalilor, a afirmat Khaled bin Mohammed al-Attiyah, citat în revista ministerului său, Altalaya, notează France Presse. „Suntem un aliat principal în afara NATO", a spus el, adăugând: „Ambiţia este de a deveni membru cu drepturi depline dacă parteneriatul nostru cu NATO se dezvoltă şi viziunea noastră este clară".
El a salutat amplificarea relaţiilor cu Alianţa Nord-Atlantică şi a estimat că Doha ar putea găzdui „unităţi NATO sau unul dintre centrele sale specializate".
Qatarul pune deja la dispoziţia Statelor Unite o importantă bază militară, cea de la Al-Udeid.
În urmă cu exact un an, Arabia Saudită, Emiratele Arabe Unite, Bahrein şi Egiptul au rupt brusc toate legăturile cu Qatarul, acuzându-l de „finanţarea terorismului" şi de apropiere de Teheran, marele rival al Riadului, lider al monarhiilor petroliere arabe din Golf.
Singura frontieră terestră a Qatarului, cea cu Arabia Saudită, a fost închisă, spaţiul aerian al vecinilor săi a fost interzis companiei aeriene din Qatar şi cetăţenii săi au fost expulzaţi din cele patru ţări.
Doha a denunţat o „atingere a suveranităţii sale", declarând că Riadul şi aliaţii săi încearcă pedepsirea Qatarului pentru politica sa externă „independentă".
Toate eforturile diplomatice au eşuat şi criza ameninţă să destabilizeze întreaga regiune, mai ales după ce Qatarul şi-a crescut de un an achiziţiile de armament din Statele Unite, Franţa, Marea Britanie şi Italia.
Potrivit cotidianului francez Le Monde, liderii saudiţi i-au cerut preşedintelui francez Emmanuel Macron să intervină pentru a împiedica achiziţionarea de către Doha a unor rachete ruseşti S-400 şi au ameninţat că în caz contrar vor lansa o acţiune militară împotriva Qatarului. 
