Comisia parlamentară specială condusă de Florin Iordache a continuat să dezbată, luni, modificările propuse la Codul penal. Ministerul Justiției a transmis Parlamentului propria variantă de text pentru infracțiunea de abuz în serviciu, dar grupul PSD a preluat-o doar parțial.
Foto: Inquam Photos/Octav Ganea
Comisia Iordache a întocmit raport de admitere a modificărilor aduse la Codul penal, cu 15 voturi pentru și şapte împotrivă.
Proiectul intră mâine pe ordinea de zi a plenului Senatului.
ACTUALIZARE 16:20 Și grupul infracțional organizat a fost redefinit în comisia Iordache. Nu constituie grup infracţional organizat grupul format ocazional în scopul comiterii imediate a uneia sau mai multor infracţiuni şi care nu are continuitate sau o structură determinată ori roluri prestabilite pentru membrii săi în cadrul grupului. Prin infracţiune gravă se înţelege oricare dintre infracţiunile prevăzute de art. 223 alin. (2) din Codul de Procedură Penală, inclusiv acelea pentru care legea prevede pedeapsa închisorii de 5 ani sau mai mare.
În schimb, ultrajul a fost înăsprit și se pedepsește acum cu închisoare, nu cu amendă dacă infracțiunea este comisă împotriva unui polițist, jandarm sau militar aflat în exercițiul funcției.
ACTUALIZARE 16:10 Modificările privind abuzul în serviciu au fost votate în comisia specială condusă de Florin Iordache. Astfel, abuzul în serviciu a fost redefinit şi a fost impus un prag de 1900 de lei. Opozitia acuză Puterea că prin actuala formă a legii mai multe dosare vor fi închise. 
Au fost 13 voturi pentru, șapte împtrivă și două abțineri.
ACTUALIZARE 16:00 Comisia specială pentru modificarea legilor justiţiei a decis, luni, abrogarea articolului 298 din Codul penal privind neglijenţa în serviciu.
Propunerea a venit din partea PSD şi a fost adoptată cu 12 voturi "pentru" şi două abţineri. De asemenea, opoziţia a cerut să se renunţe la abrogare, însă solicitarea a fost respinsă de majoritatea membrilor comisiei.
"Încălcarea din culpă de către un funcţionar public a unei îndatoriri de serviciu, prin neîndeplinirea acesteia sau prin îndeplinirea ei defectuoasă, dacă prin aceasta se cauzează o pagubă ori o vătămare a drepturilor sau intereselor legitime ale unei persoane fizice sau ale unei persoane juridice, se pedepseşte cu închisoare de la 3 luni la 3 ani sau cu amendă", prevede articolul 298 din Codul penal privind neglijenţa în serviciu, aborgată de Comisie.
ACTUALIZARE 13.40. Deputatul PSD Eugen Nicolicea arată că grupul PSD a preluat doar o parte din varianta propusă de MJ la abuzul în serviciu.
„Fapta funcționarului public, aflat în exercițiul atribuțiilor de serviciu reglementate expres, prin legi, ordonanțe de guvern sau ordonanțe de urgență, care refuză să îndeplinească un act sau îl îndeplinește prin încălcarea atribuțiilor astfel reglementate, a unor dispoziții exprese dintr-o lege, ordonanță de guvern sau ordonanță de urgență, în scopul de a obține pentru sine, soț, rudă sau afin până la gradul II inclusiv, un folos material patrimonial și prin aceasta cauzează o pagubă certă și efectivă mai mare decât echivalentul unui salariu minim pe economie sau o vătămare a drepturilor sau intereselor legitime nepatrimoniale ale unei persoane fizice sau juridice se pedepsește cu închisoare de la 2 la 5 ani sau amendă”.
Deputatul USR Stelian Ion arată că această variantă a PSD este mult mai gravă decât forma prinsă în OUG 13.
Ședința este suspendată pentru 30 de minute, pentru ca membrii Comisiei speciale să poată participa la ședința de plen.
ACTUALIZARE 13:10 Comisia Iordache a decis modificare articolului 269 din Codul penal referitor favorizarea făptuitorului. Astfel, Comisia a decis că favorizarea săvârşită de un membru de familie sau afin până la gradul II, nu se pedepseşte, în condiţiile în care forma actuală a articolului prevede că favorizarea săvârşită de un membru de familie se pedepsea indiferent de gradul de rudenie. De asemenea, mituitorul nu este pedepsit dacă denunţă fapta înainte de organul penal să fi fost sesizat, dar nu la ma mult de un an de la săvârşirea faptei.
La articolul 290 privind darea de mită, în forma actuală se precizează că “mituitorul nu se pedepseşte dacă denunţă fapta”.
ACTUALIZARE 12:43 Comisia Iordache a decis modificare articolului 277 din Codul penal privind compromitea intereselor justiţiei, astfel că la propunerea deputatul UDMR Marton Arpad divulgarea de informaţii confidenţiale dintr-un dosar se pedepseşte cu închisoare de la 3 luni la 2 ani sau cu amendă.
De asemenea, dezvăluirea, fără drept, de mijloace de probă sau de înscrisuri oficiale dintr-o cauză penală, se pedepseşte cu închisoare de la o lună la un an sau cu amendă. Dacă funcţionarul public se referă la o persoană suspectată sau acuzată ca şi cum acesta ar fi fost condamnată riscă închisoare de la 6 luni la 3 ani, iar dacă declaraţia se face în numele unei autorităţi publice pedeapsa se măreşte cu o treime.
ACTUALIZARE 10:49 Ministrul justiţiei, Tudorel Toader, a trimis la Parlament propunerea prinvind abuzul în serviciu. Astfel, Ministerul Justiției propune redefinirea abuzului în serviciu și stabilirea unui prag pentru această infracţiune, prag a cărui valoare să fie echivalentul unui salariu minim brut pe economie.  Nu se specifică dacă este net (în jur de 1.600 de lei) sau brut (în jur de 1.900 de lei).
Totodată, se reduce pedeapsa maximă dată de judecători pentru funcționarii publici care sunt condamnați pentru abuz în serviciu la cinci ani, față de șapte ani cât prevede legea în prezent. Cel mai important, însă, este că se introduce în definiția abuzului în serviciu noțiunea de „folos patrimonial”, care practic înseamnă refedefinirea abuzului în serviciu. Astfel, pentru ca funcționarul public să fie acuzat de abuz în serviciu, trebuie ca el să producă un „folos patrimonial” prin care „cauzează o pagubă, certă și efectivă, mai mare decât echivalentul unui salariu minim pe economie”. Procurorul trebuie să dovedească faptul că acuzatul a obținut foloase necuvenite pentru el sau pentru rude.
Pe de altă parte, se elimină interdicția de a candida la funcții publice pentru funcționarul public acuzat de abuz în serviciu.
Propunerea referitoare la abuzul în serviciu a Ministerului Justiției conține mai multe propuneri venite dinspre putere, dar și dinspre UDMR, care își dorea redefinirea abuzului în serviciu.
Deputatul USR Stelian Ion, membru în comisia Iordache, a publicat pe Facebook, definiția abuzului în serviciu pe care o propune Ministerul Justiției și spune că dacă va fi votată, Liviu Dragnea scapă de condamnare. „Cu el scapă și baronii locali. Cu ajutorul lui Tudorel Toader, avocatul infractorilor, România își afirmă pregnant statutul de Stat Mafiot”, a scris Stelian Ion pe Facebook.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Şedinţa este programată să înceapă la ora 10:30, preşedintele comisiei Florin Iordache anunţând că raportul ar trebui să fie finalizat luni, astfel încât marţi să intre în dezbaterea plenului Senatului, prima Cameră sesizată cu acest proiect.
În şedinţa de joi, parlamentarii comisiei au adoptat mai multe modificări la Codul penal ajungând la articolul 270.
Florin Iordache a precizat că pentru reglementarea articolului privind abuzul în serviciu sunt depuse peste 30 de propuneri, fiind aşteptată şi cea a Ministerului Justiţiei.
Deputatul PSD a susţinut că articolul 297 "nu reprezintă o prioritate".
"Repet: pentru noi nu a fost o prioritate şi nu este nici în continuare o prioritate numai articolul 297. Credem că întreg Codul penal trebuie pus în concordanţă cu directivele, cu deciziile Curţii, cu hotărârile CEDO şi aşa mai departe şi cu Codul de procedură penală, care a fost dezbătut prin Parlament şi în acest moment este supus controlului de constituţionalitate", a adăugat Florin Iordache. 
Ministrul Justiţiei, Tudorel Toader, a declarat duminică seară la România TV că propunerea ministerului este să existe un prag pentru infracţiunea de abuz în serviciu a cărui valoare să fie echivalentul unui salariu minim brut pe economie.
