Preşedintele Înaltei Curţi de Casaţie şi Justiţie (ÎCCJ), Cristina Tarcea, a anunţat joi, în plenul Consiliului Superior al Magistraturii, că va sesiza Consiliul Suprem de Apărare a Ţării şi Inspecţia Judiciară, în urma afirmaţiilor apărute în spaţiul public cu privire la vizitele pe care le-ar fi făcut la vile aparţinând Serviciului Român de Informaţii, scrie Agerpres . 
Cristina Tarcea a afirmat că „asistăm la o miciună generală” și spune că va sesiza CSAT și Inspecția Judiciară. De asemenea, ea a spus că „toate aceste atacuri pun presiune pe judecători în această perioadă în care se așteaptă sentințe importante”.
Cristina Tarcea a fost acuzată că este o apropiată a serviciilor secrete și că efectuează vizite la casele de protocol ale SRI. Șefa ÎCCJ neagă însă aceste acuzații și spune că a avut doar relații de natură instituțională cu alte autorități.
„Noi nu suntem într-o societate normală. Suntem într-o societate caracterizată printr-o paranoie generală, într-o societate în care orice slăbiciune reală sau nereală se speculează pentru a se aduce umbre asupra actului de Justiție. Cum se poate aduce umbre asupra actului de justiție: prin calomnierea anumitor persoane. Repet, puțin îmi pasa de imaginea mea, dar îmi pasa de imaginea mea atunci când această imagine se răsfrânge asupa imaginii Înaltei Curți și asupra imaginii judecătorilor care trebuie să pronunțe, în această perioadă, niște soluții delicate și grele, și de aceea trebuie să lămurim acest aspect, iar eu îmi asum riscul, demersul, de a sesiza personal CSAT și Inspecția Judiaciara, indiferent de ceea ce veți face dumneavoastră", a spus Tarcea.
