Guvernul vrea să afle detalii despre toate tranzacţiile bancare ce depăşesc 2.000 de euro. Opoziţia susţine că măsura i-ar putea afecta pe românii din străinătate care muncesc la negru şi trimit bani acasă.
Liberalii cred că sumele trimise în ţară vor trebui justificate, iar dacă nu există acte, vor fi confiscate. Reprezentanţii Puterii îl contrazic. Va fi nevoie doar de numele celui care face tranzacţia, nu şi de acte explicative.
„E transpunerea în legislaţia naţională a unei directive europene care propune ca, pentru sumele de peste 1000 de euro, să fie cunoscut expeditorul. În propunerea Guvernului s-a ridicat pragul la 2000 de euro, iar noi vom dezbate dacă să păstrăm acest prag sau putem să îl ridicăm”, spune Marius Budăi (PSD), președintele Comisiei de Buget din Camera Deputaților.
„Deja din momentul acesta este o minciună, pentru că dacă se face transferul bancar deja ştim numele. Ştim mai multe decât numele. Ştim, în cazul a 99% dintre tranzacţii, şi de unde provin. Se aruncă o plasă şi încearcă să prindă în această plasă pe toţi cetăţenii români care lucrează în străinătate. România e singura ţară care are 4 milioane de cetăţeni în afara ţării. În cazul României trebuie să fim mult mai atenţi cum transpunem această directivă, pentru că afectăm 4 milioane de cetăţeni”, spune Sorin Cîțu (PNL).
Proiectul de lege adoptat în ultima şedinţă de Guvern spune ca transferurile de peste 2.000 de euro vor fi monitorizate, iar cele suspecte vor fi raportate Oficiului pentru Combaterea Spălării Banilor.
Proiectul va intra în dezbaterea Parlamentului.
