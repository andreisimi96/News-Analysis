Captură impresionantă a poliţiştilor de frontieră sătmăreni. 10 mii de pachete de ţigări au fost descoperite de agenţii care au oprit la control un autoturism de teren în localitatea Bixad, din judeţul Satu Mare.
Acţiunea a avut loc miercuri seara, în jurul orei 19:30. În maşina de teren, oamenii legii au găsit ţigările de provenienţă ucraineană în pachete învelite într-o folie neagră.
"Tânărul împreună cu autoturismul au fost duși la sediul sectorului, unde în urma inventarierii a rezultat cantitatea de 9.999 pachete cu țigări marca Jin Ling, de proveniență ucraineană", se arată într-un comunicat al ITPF Sighetu Marmaţiei.
Şoferul în vârstă de 32 de ani este acum cercetat pentru contrabandă. Tutunul în valoare de 117 mii de lei a fost confiscat, iar autovehicul este indisponibilizat pe durata cercetărilor.
Editor web: Adrian Laboş
