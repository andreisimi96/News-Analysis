Zilnic, doar în SUA decolează peste 42.000 de avioane, conform Federal Aviation Administration. Pentru a coordona cu brio decolările, aterizările și zborurile în sine, avioanele trebuie să zboare la o anumită altitudine, scrie Playtech.ro .
Dacă ai zburat vreodată cu un avion comercial, cu siguranță ai admirat norii de sub tine. Motivul pentru care avioanele zboară deasupra norilor este pentru a fi mai rapide. Cu cât se înalță mai sus, cu atât aerul se rarefiază și cu atât zborul devine mai ușor, mulțumită rezistenței scăzute.
Avioanele comerciale zboară la altitudini între 9,5 și 11,5 kilometri de sol. De obicei, ele ajung la altitudinea de croazieră la 10 minute de la decolare. Totuși, avioanele pot zbura mult mai sus de atât. Motivul pentru care acest lucru nu se întâmplă este siguranța. În cazul unei urgențe, de exemplu depresurizarea cabinei, ar dura mai mult ca pilotul să aducă avionul la o altitudine sigură pentru pasageri.
Mai există însă un motiv – combustibilul. Dacă zboară la altitudini mai joase, avioanele sunt ajutate și de vânt, astfel consumând combustibil în mod eficient (lucru care nu se întâmplă la înălțimi mai mari). Un alt motiv pentru care avioanele nu zboară mai sus decât o fac este greutatea lor. Cu cât un avion cântărește mai mult, cu atât e mai dificil să se ridice la o anumită altitudine.
