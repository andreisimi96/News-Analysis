Pasajul şi strada Popa Şapcă au devenit controversate încă dinaintea inaugurării. Bicicliștii au observat imediat că trotuarul destinat pietonilor este şi pista lor. Tocmai de aceea  înaintea inaugurării oficiale au protestat. Peste 70 de amatori ai mersului pe 2 roți au , încercat să atragă atenția autorităților, cărora le reproșează că nu țin cont de piste în proiectele de modernizare a infrastructurii rutiere.
Noile piste sunt de-a dreptul ridicole, susțin bicicliștii din Timișoara, nemulțumiți că pe una dintre cele mai circulate artere din oraș, complet reabilitată, spațiile destinate lor au fost trasate doar de formă. Spațiul foarte mic pe care trebuie să îl împartă cu pietonii crește considerabil riscul unui accident și descurajează folosirea bicicletei care mijloc de transport.
Aproximativ 70 de amatori ai mersului pe 2 roți din Timișoara și-au dat întâlnire  pe strada Popa Șapcă din oraș ca să își exprime nemulțumirile.
"Pe trotuar nu avem ce să facem. Pe șosea șoferii te șicanează sau poate unul nu-i atent, se bagă în fața ta și te ai dus. Dacă era cu cap aveam și benzi colorate în roșu sau verde în care puteam să mergem și noi", spune un biciclist.
"Pe trotuar e îngust și pentru pietoni și pentru bicicliști, ne cam înghesuim. Putem fi neatenți noi sau pietonii și se pot întâmpla diverse", a declarat un altul.
Și pietonii sunt nemulțumiți de spațiul pe care trebuie să-l împartă cu bicicliștii.
"Au pus pistă de biciclete, dar atunci mergem noi pe stradă, pietonii. Nu?", spune un pieton.
"Am văzut semnul și chiar ne gândeam, acum trecem și noi și bicicliștii? Împreună? Ne ferim unii de alții", spune un altul.
S-a ales răul cel mai mic, susține primarul Timișoarei, care mai spune că a fost nevoit să sacrifice spațiul pietonal și pentru biciclete în favoarea celui verde. Recunoaște că pistele nu sunt în standarde.
”Trebuie să înțelegem că aceasta este lățimea străzii. Noi nu am fi putut să facem piste dedicate şi respectând standardele pentru biciclete decât dacă am fi renunțat fie la trotuar, fie la aliniamentele de copaci. Ori cred că nimeni nu ar fi făcut aşa ceva. Nu cred că poate pune cineva în discuție renunțarea la vreo bandă de trafic auto”, a declarat Nicolae Robu primarul Timişoarei.
În ciuda nemulțumirilor, Pasajul Popa Șapcă este deschis circulației.
reporter: Alexandra Marian/ operator: Adrian Ionescu
