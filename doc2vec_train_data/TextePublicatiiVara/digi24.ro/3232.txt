O femeie de 54 de ani din Indonezia a fost înghițită de un piton, la nici un kilometru de casă. Este pentru a doua oară în puțin peste un an când un șarpe atacă, omoară și înghite un om în această țară.
Foto: captura video Washinton Post
Wa Tiba a ieșit din locuința pe care o deținea în insula Muna pentru o vizită la lanul de porumb pe care îl semănase la nici un kilometru de casă, scrie Washington Post , care citează Jakarta Post.
Vezi aici imaginile obținute de cei de la Washington Post
Locul unde se află lanul de porumb este înconjurat de stânci și peșteri, unde și-au găsit adăpost multe exemplare de piton reticulat, cea mai mare specie de șarpe din lume.
Pitonii ar trebui să se hrănească cu mamifere de mici dimensiuni. Atacurile asupra oamenilor ar trebui să fie teoretic la fel de rare ca șansele să câștigi la loterie și să fii lovit de fulger în același timp, scrie cotidianul american. Cu toate acestea, acest tip de tragedie s-a întâmplat de două ori în Indonezia în puțin peste un an. Anul trecut un bărbat a fost scos din stomacul unui piton de 7 metri.
Tiba a mers noaptea în lanul de porumb, îngrijorată că porcii mistreți îi vor distruge recolta. În schimb, cea care a picat victimă a fost chiar ea. Când sora femeii a văzut că nu se întoarce acasă, deși se luminase de ziuă, a plecat să o caute. I-a găsit doar urmele pașilor, lanterna, maceta și șlapii.
Vineri, în jur de 100 de oameni au început operațiunile de căutare, scrie și AFP . Au găsit șarpele la câteva sute de metri de locul unde au fost găsite lucrurile femeii. Avea nu mai puțin de 7 metri și era atât de umflat încât de abia se putea mișca. Părea că înghițise un om.
Sătenii au ucis șarpele și l-au tăiat cu grijă. Scena le era dureros de familiară. Au scos-o pe femeie întreagă și îmbrăcată. Cel mai probabil femeia a murit înainte să fie înghițită. Pitonul atacă de obicei mușcând victima, apoi se înfășoară în jurul ei până când aceasta nu mai poate respira.
Este un eveniment atât de rar ca un piton să mănânce un om încât farsele pe acest subiect sunt mult mai comune. În Indonezia însă, s-a întâmplat deja de două ori.
