Un oficiu poștal din Arad a fost prădat de hoți săptămâna trecută, pentru a doua oară anul acesta.  Angajații care au ajuns dimineață la serviciu au observat că ușa de la intrare era deplasată de la loc și au anunțat poliția. Deocamdată nu se cunoaște prejudiciul, dar din primele informații hoții ar fi luat colete comandate pe internet.
Arădenii care au vrut să trimită sau să ridice un colet sau o scrisoare de la oficiul poștal 7 din Arad, au găsit  ușile închise chiar dacă este zi normală de lucru. Motivul: angajații poștei evaluează paguba produsă de hoții care au spart azi noapte oficiul, iar polițiștii fac cercetări.
”(reporter: E închis până mâine, știți cumva din ce cauza?) am înțeles ca a fost spart de hoți”, spune un arădean.
Cu toate că oficiul poștal 7 din Arad a fost prădat de hoți în repetate rânduri, Poșta Română nu a considerat prioritară achiziția unui sistem de supraveghere sau pază.
"În ceea ce privește montarea unor sisteme de supraveghere în oficiul poștal la care faceți referire, menționam că Poşta Română este în curs de achiziționare şi dotare a oficiilor sale poștale cu astfel de sisteme, însă această operațiune se va face etapizat" - Poșta Română.
"În cauză a fost întocmit un dosar de cercetare penală, sub aspectul săvârșirii infracțiunii de furt calificat. Polițiștii efectuează cercetări pentru identificarea și tragerea la răspundere penala a persoanelor care au săvârșit această faptă", a declarat Claudia Iuga, purtător de cuvânt IPJ Arad.
Reprezentanții Poștei Române dau asigurări că toți clienții afectați de situație vor fi despăgubiți. Valoarea coletelor furate nu ar fi mare, pentru că este vorba, în mare parte , de pachete extracomunitare, cu valori sub 10 euro.
redactor: Alexandra Marian / operator: Cristian Kovacs
