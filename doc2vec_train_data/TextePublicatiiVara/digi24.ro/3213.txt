Rusia și-ar fi modernizat buncărele de stocare a armelor nucleare din enclava Kaliningrad, de la Marea Baltică, unul dintre orașele unde vor avea loc partide din cadrul Campionatului Mondial de Fotbal.
Federația Oamenilor de Știință Americani (FAS) a dat luni publicității o serie de imagini din satelit care surprind ceea ce pare a fi o extindere a capacităților de stocare de armament nuclear din enclava Kaliningrad, scrie The Guardian.
„Remarcăm toate amprentele tipice de depozitate rusească a armelor nucleare”, a declarat Hans Kristensen, directorul programului de informare nucleară al FAS.
„Există un perimetru extern încadrat excesiv de garduri. Buncărele au în jurul lor garduri triple. Acestea sunt doar două trăsături tipice metodelor rusești de stocare”, a adăugat americanul.
Modernizarea și lărgirea rețelei de buncăre ar fi început în 2016, subliniază Kristensen.
Expertul atrage însă atenția că „aceste imagini nu demonstrează că există arme nucleare în Kaliningrad, ci ilustrează un sit activ”. Mai precis, nu este clar dacă instalațiile de stocare au fost modernizate pentru a putea adăposti în scurt timp focoase nucleare, a precizat Hans Kristensen.
La începutul acestui an, președinta Lituaniei, Dalia Grybauskaite, a avertizat că Rusia a montat un avanpost de rachete Iskander cu capacitate nucleară în Kaliningrad.
Sistemul mobil de rachete balistice Iskander, denumit de NATO SS-26 Stone, ar fi înlocuit rachetele sovietice Scud. Cele două rachete au o rază de acţiune de 500 de kilometri şi pot avea focoase convenţionale sau nucleare.
Cu alte ocazii, Rusia a transmis că precedentele amplasări de rachete Iskander în Kaliningrad au fost temporare şi au constituit un răspuns la forţele amplasate de SUA în regiunea baltică.
