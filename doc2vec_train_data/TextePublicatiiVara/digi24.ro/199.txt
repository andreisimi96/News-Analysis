Instituțiile statului trebuie să le redea încredere românilor plecați în străinătate pentru ca aceștia să se întoarcă în țară, afirmă Klaus Iohannis într-un mesaj transmis duminică, 27 mai, de Ziua Românilor de Pretutindeni, potrivit unui comunicat al Administrației Prezidențiale.
„În ultima duminică a lunii mai, sărbătorim Ziua Românilor de Pretutindeni. Indiferent că trăiesc în ţară sau în afara ei, românii au astăzi ocazia să se simtă şi mai aproape unii de alții, legaţi de aceeaşi dragoste de ţară, de aceeași limbă şi de aceleaşi datini”, afirmă Klaus Iohannis.
Președintele mai spune că „numeroasa diasporă românească contribuie la promovarea identității noastre, fiecare român fiind un purtător de mesaj al culturii și al obiceiurilor noastre”.
„Instituţiile statului român au datoria să redea încredere românilor de pretutindeni în ţara lor. Doar astfel, românii pot reveni acasă pentru a-și pune în slujba comunității toate aptitudinile, mentalitatea înnoită şi experiența dobândită în străinătate, care pot astfel contribui la dezvoltarea unei Românii puternice. În acest An Centenar, în faţa atâtor provocări cotidiene, sunt tot mai potrivite spusele marelui Nicolae Titulescu: «Nu se poate ca ceea ce a conceput mintea românească, ca ceea ce a simţit inima românească, să nu poată înfăptui energia românească.» La mulţi ani, români de pretutindeni!”, adaugă șeful statului.
Administrația Prezidențială precizează că, pentru a marca Ziua Românilor de Pretutindeni în acest An Centenar, Klaus Iohannis a primit pe 23 mai, la Palatul Cotroceni, un grup de români care deţin funcţii publice în ţările de reşedinţă, „pentru a sublinia importanța implicării lor în comunităţile în care trăiesc şi a face un prim pas spre crearea unor reţele informale de profesionişti în care să fie promovat schimbul de experienţă şi de bune practici”.
