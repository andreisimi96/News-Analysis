32 de migranți, printre care șase copii cu vârste cuprinse între unu și 10 ani, au fost descoperiți în aceastã dimineațã, în Vama Borș. Toți erau ascunși în remorca unui camion care transporta role de hârtie din Bulgaria în Germania.
Marţi dimineaţa, în jurul orei 8:30, polițiștii de frontierã au oprit la control un camion înmatriculat în Turcia, la volanul căruia se afla un cetăţean bulgar de 56 de ani. Ptrovit documentelor de însoţire a mărfii, acesta transporta role de hârtie din Bulgaria pentru o firmă din Germania.
„Procedându-se la exploatarea datelor din analiza de risc specifică, poliţiştii de frontieră bihoreni au efectuat un control amănunţit asupra mijlocului de transport. Astfel, în remorca camionului au fost descoperite ascunse 32 de persoane, dintre care 21 bărbaţi, 5 femei şi 6 copii, adulţii având vârste cuprinse între 19 şi 40 ani, iar copiii între 1 şi 10 ani”, a precizat comisarul-şef Laura Bondar, purtătorul de cuvânt al ITPF Oradea.
Polițiștii de frontierã au stabilit cã toți membrii grupului sunt originari din Irak, Afganistan și Iran și erau înregistrați ca solicitanți de azil în România.
Autoritãțile de granițã l-au audiat pe șoferul bulgar și fac cercetãri pentru a identifica toate persoanele implicate.
Editor web: Adrian Laboș
