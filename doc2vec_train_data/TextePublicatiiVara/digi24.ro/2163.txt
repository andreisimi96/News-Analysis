Meteorologii au emis duminică noi atenţionări nowcasting Cod galben de furtuni şi vijelii în localităţi din 11 judeţe din zona Transilvaniei.
Potrivit Administraţiei Naţionale de Meteorologie, în localităţi din judeţele Bistriţa-Năsăud, Maramureş, Satu Mare, Mureş, Sibiu, Braşov, Alba, Covasna, Harghita, Hunedoara şi Sălaj se vor semnala averse torenţiale care vor cumula 35-40 litri/mp, frecvente descărcări electrice, grindină de dimensiuni mici şi medii, intensificări de scurtă durată ale vântului.
Avertizările de fenomene periculoase imediate (nowcasting) se emit pentru o perioadă de maximum şase ore.
De altfel, meteorologii au emis o informare de instabilitate atmosferică accentuată, valabilă din această după-amiază până luni seara, la nivelul întregii ţări.
Potrivit ANM, în intervalul 10 iunie, ora 14:00 - 11 iunie, ora 23:00, vor fi perioade cu instabilitate atmosferică accentuată în vestul, centrul, nordul şi nord-estul teritoriului, precum şi la deal şi la munte. Vor fi averse ce vor avea şi caracter torenţial, descărcări electrice, intensificări de scurtă durată ale vântului care vor lua aspect de vijelie şi căderi de grindină.
În restul teritoriului, astfel de fenomene se vor semnala doar izolat.
Meteorologii avertizează că în intervale scurte de timp sau prin acumulare se vor înregistra cantităţi de apă ce vor depăşi 15 - 20 l/mp şi izolat 30 - 40 l/mp.
Și hidrologii au emis duminică mai multe atenţionări cod galben de inundaţii. Acestea vizează judeţele Sibiu, Alba, Sălaj, Cluj, Bihor, Braşov, Argeş, Dâmboviţa, Prahova, Covasna şi Buzău şi sunt în vigoare până la ora 22.00
Potrivit hidrologilor, în urma precipitaţiilor înregistrate şi a celor prognozate se pot produce scurgeri importante pe versanţi, torenţi, pâraie, viituri rapide pe râurile mici cu posibile efecte de inundaţii locale şi creşteri de debite şi niveluri cu posibile depăşiri ale cotelor de atenţie pe râurile mici din bazinele hidrografice Mureş, Cibin, Sebeş, Crasna, Barcău, Someşul Mic, Crişul Repede şi Crişul Negru, în judeţele Alba, Sibiu, Sălaj, Cluj şi Bihor.
De asemenea, se pot produce scurgeri importante pe versanţi şi viituri rapide cu posibile efecte de inundaţii pe râurile mici din bazinele hidrografice Olt, Argeş, Dâmboviţa, Ialomiţa, Prahova, Buzău, Bârsa şi Ghimbăşel, în judeţele Braşov, Sibiu, Argeş, Dâmboviţa, Covasna, Braşov şi Buzău.
