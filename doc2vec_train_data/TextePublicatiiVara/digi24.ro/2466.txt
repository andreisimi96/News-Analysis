Adrian Țuțuianu, senator și vicepreședinte al PSD, susține că primarul general, Gabriela Firea, „ a făcut un lucru extraordinar” prin participarea la ceremonia în care Simona Halep a prezentat trofeul câștigat la Roland Garros. Iar huiduielile spectatorilor ar denota doar „foarte multă ură”, „atacuri care nu au la bază absolut nimic” şi atitudini care aduc aminte de „mişcările de tip fascist şi nazist din Europa anilor 1940”. „Lucrurile astea, dacă le lăsăm să se manifeste în societatea românească, ne vor costa scump”, conchide Țuțuianu, într-o intervenție la Digi24.
Întrebat dacă participarea la ceremonia de pe Arena Națională poate fi considerată o greșeală a primarului general, vicepreședintele PSD a răspuns că nu și a făcut, în schimb, referire la fondatorul „Corupția ucide” și la Mișcarea #Rezist.
„Cred că nu a luat în calcul doamna primar faptul că acolo e prezent doamnul Bădiţă ( Florin Bădiță, fondatorul Corupția ucide - n.r.) şi cu gruparea din așa-numita Mișcare #Rezist. Este (Florin Bădiță - n.r.) un personaj de toată ziua stă pe străzi, nu știu din ce trăiește”, a declarat Adrian Țuțuianu pentru Digi24.
Vicepreședintele PSD și-a continuat tirul criticilor făcând trimitere la fascism și nazism.
„Vreau să vă spun că asemenea evenimente nu trebuie să fie maculate de nimeni şi cred că asta arată modul în care unii privesc societatea românească. Cu foarte multă ură, cu atacuri care nu au la bază absolut nimic şi cu atitudini care mie mi-aduc aminte de mişcările de tip fascist şi nazist din Europa anilor 1940. Atunci se discuta de oameni, de suboameni, de urâţi, de strâmbi... Lucrurile astea, dacă le lăsăm să se manifeste în societatea românească, ne vor costa scump”, a spus Țuțuianu.
Când jurnalistul Digi24 îi atrage atenția că întreaga Arenă Națională părea să sancționeze prin huiduieli prezența Gabrielei Firea la ceremonia destinată Simonei Halep, vicepreședintele PSD a subliniat „lucrul extraordinar” făcut de primarul Capitalei. „Părea, eu nu cred că toţi. Doamna Firea a făcut un lucru extraordinar, a făcut ceea ce ar trebui să facă orice demnitar, a felicitat un sportiv care a adus României faimă, prestigiu, o expunere internaţională pozitivă foarte bună și lucrul ăsta se întâmplă oriunde în lume, un primar oferă cheia oraşului unui sportiv de excepţie”, a declarat Țuțuianu.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
