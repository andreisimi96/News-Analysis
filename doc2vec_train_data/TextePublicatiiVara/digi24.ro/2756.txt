Un bărbat seropozitiv, care ar fi infectat în mod deliberat cu virusul HIV peste 200 de partenere sexuale, a fost arestat în Italia, informează joi DPA.
Purtătorul de cuvânt al poliţiei din Ancona, un oraş italian de pe coasta estică a Adriaticii, a declarat joi pentru DPA că un bărbat de 35 de ani pe nume Claudio Pinti a fost arestat în urmă cu două zile.
Deşi fusese diagnosticat „de cel puţin 11 ani”, nu a luat măsurile de precauţie necesare şi nici nu şi-a avertizat partenerele despre starea sa de sănătate, potrivit poliţiei din Ancona.
Când poliţiştii l-au arestat, Pinti a spus că „neagă” existenţa virusului HIV, potrivit forţelor de ordine. Virusul HIV produce sindromul imunodeficienţei dobândite (SIDA).
Într-o conferinţă de presă susţinută miercuri, poliţiştii au spus că Pinti obişnuia să folosească site-urile de întâlniri şi că este posibil să fi infectat peste 200 de persoane.
Bărbatul a fost prins după ce una dintre partenerele sale recente s-a simţit rău şi a ajuns la spital unde a aflat că este infectată cu HIV.
Autorităţile îndeamnă potenţialele victime să contacteze poliţia şi, pentru ca bărbatul să poată fi recunoscut, au făcut publică fotografia suspectului, deşi, în mod obişnuit, procedurile interzic acest lucru.
Purtătorul de cuvânt al departamentului de poliţie a spus că mai multe persoane au sunat deja la poliţie, iar acum se fac investigaţii. „Oamenii sunt reticenţi să povestească prin ce au trecut din cauza ruşinii”, a mai spus acesta.
Deşi progresul din domeniul medicinei a crescut considerabil speranţa de viaţă pentru persoanele infectate cu HIV/SIDA în ultimii ani, boala a făcut un milion de victime în 2016, potrivit Organizaţiei Mondiale a Sănătăţii (OMS).
Un caz similar a avut loc anul trecut, când un tribunal din Roma a condamnat un bărbat la 24 de ani de închisoare după ce acesta a infectat peste 30 de persoane cu HIV, printre care şi o femeie gravidă care a transmis boala la făt.
