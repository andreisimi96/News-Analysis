PSD nu a majorat pensiile, ci le-a scăzut prin faptul că a amânat creşterea lor, iar fiecare pensionar a pierdut 35 la sută din creşterea la care avea dreptul prin legea pensiilor, afirmă liderul PNL Ludovic Orban, potrivit News.ro.
„Guvernul se bate cu cărămida-n piept că a mărit pensiile românilor. De fapt, în cursul acestui an PSD şi partenerii săi de la guvernare au tăiat pensiile românilor. În conformitate cu legea pensiilor, de la 1 ianuarie pensia fiecărui pensionar ar fi trebuit să crească, punctul de pensie cu 8 la sută, în conformitate cu calculul prevăzut în pensie, şi anume 50 la sută a salariului mediu brut plus rata inflaţiei. PSD a refuzat să aplice legea prin legea bugetului de stat, a amânat creşterea pensiilor cu data de 1 iulie, data de la care a crescut punctul de pensie cu 10 la sută. Fiecare pensionar a pierdut din creşterea la care avea dreptul în conformitate cu legea pensiilor faţă de modalitatea în care PSD a aplicat creşterea, aproximativ 35 la sută”, a declarat luni Ludovic Orban, după şedinţa Biroului Executiv al PNL.
Liderul PNL a subliniat că pensiile nu au fost majorate, ci chiar scăzute, argumentând cu datele INS, care ar arăta că pensia medie din primul trimestru al anului 2018 a scăzut faţă de pensia medie din ultimul trimestru din 2017.
„De la 1 iulie, nu doar că PSD nu majorează pensiile, dar a tăiat pensiile. Dacă adăugăm datele furnizate de INS, care relevă faptul că pensia medie din primul trimestru al anului 2018 a scăzut faţă de pensia medie din ultimul trimestru din 2017, de aproape un procent, adăugăm şi erodarea puterii de cumpărare datorită creşterii dramatice a inflaţiei la 5,4 la sută, vedem panorama modului în care partidele de la guvernare şi-au bătut joc de părinţii şi bunicii noştri, păcălindu-i că o să le crească pensiile, când ei de fapt le-au scăzut”, a mai spus Orban.
Punctul de pensie a crescut începând de duminică cu 10%, de la 1.000 la 1.100 de lei, iar pensia minimă garantată se va majora cu 20%. Anul viitor, punctul de pensie este aşteptat să urce cu 15%.
