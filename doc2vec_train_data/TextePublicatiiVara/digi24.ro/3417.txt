Piaţa Victoriei, unul dintre simbolurile Timișoarei, se degradează tot mai mult. Toate clădirile ce o înconjoară sunt vechi şi nereabilitate, iar prin pavaj cresc buruieni. La unul dintre imobile, jumătate din balcon s-a prăbușit. La o altă clădire, din acoperiș s-a desprins tencuiala şi oricând mai pot cădea bucăți de lemn. Autoritățile îi supraimpozitează pe proprietari, dar nicio schelă nu a apărut pe fațadele istorice din piața unde s-a strigat pentru prima dată "Libertate" în 1989.
Prima clădire construită în Piața Victoriei este şi cea mai degradată. Tencuiala a căzut în multe locuri, iar de curând balustrada unui balcon s-a desprins. La altul, lipsește elementul de susținere. Pe cealaltă parte a pieței, din acoperișul unei alte clădiri monument istoric se desprind bucăți de lemn şi tablă care pun în pericol viața celor care trec prin zonă.
”Foarte rău că nu închid drumul. Te trezești cu ceva în cap. Foarte rău”, a spus un timișorean.
”Proprietarii acestei clădiri au fost deja amendați de 2 ori pentru starea proastă a fațadei. De fiecare dată au primit sancțiunea maximă de 8.000 de lei. de asemenea, impozitul datorat către primărie este anul acesta de 4 ori mai mare”, relatează Caterina Ledrer, jurnalist Digi24 Timișoara.
Voluntarii de la Asociația "Salvați Patrimoniul Timișoarei" trag un semnal de alarmă şi spun că autoritățile trebuie să se implice mai mult în renovarea monumentelor istorice, mai ales că acestea sunt principalele obiective căutate de turiști.
”Dacă ne uităm la clădirea din spate, Palatul Loffler, care este una din cele mai importante şi printre primele din această piață, dacă ne uităm la ornamente ele pică unul câte unul. Reabilitarea acestei clădiri am înțeles că a fost evaluată la 700.000 de euro. Nu știu dacă proprietarii care locuiesc în cele 120 de apartamente, nu știu dacă au posibilitatea financiară ca să reabiliteze”, susține Ilie Sîrbu, membru "Salvați Patrimoniul Timișoarei".
Proprietarii a 34 de clădiri istorice din Timișoara sunt supraimpozitaţi pentru că și-au lăsat casele în paragină. 3 dintre ei au contestat deja în instanță aplicarea taxei pe paragină. Alții vor primi impozite majorate de anul viitor.
 ”În 2018, numărul de dosare pentru care Poliția Locală a făcut sesizări - 353. Deci 353 numai până la ora actuală. Numărul de clădiri analizate deja de comisie - 150. Numărul de clădiri propuse spre supraimpozitare de comisie - 148”, a declarat Nicolae Robu, primarul Timișoarei.
În Piaţa Victoriei şi pavajul este extrem de degradat. Printre dale au început să apară buruieni... în așteptarea reabilitării promise de autorități încă din 2012.
reporter: Caterina Ledrer/ operator: Dan Petcu
