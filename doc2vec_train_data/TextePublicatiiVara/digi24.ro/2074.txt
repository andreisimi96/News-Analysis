Formula 1: Marele Premiu al Canadei e duminică, de la ora 21:00, în direct pe Digi Sport 2
Simona Halep a escaladat loja pentru a ajunge la locurile unde erau familia și antrenorul ei, pe care a vrut să-i strângă în brațe. Numai că în drumul ei până acolo, prima a fost Nadia Comăneci, care a asistat și ea la meci alături de Ion Țiriac, astfel că marea campioană a fost prima care a felicitat-o pe noua campioană de la Roland Garros. 
Nadia Comăneci a comentat apoi cu jurnaliștii această victorie și a avut câteva sfaturi pentru Simona Halep: „Visul a devenit realitate. Să fie mândră, să fie bucuroasă, să fie alături de prietenii ei și de echipa care a ținut foarte mult ca ea să câștige acest grand slam și toți românii din tribună care au fost aici, de peste tot au venit!”, a exclamat încântată marea gimnastă.
„Ne vedem la Paris. Determinare. Bravo, Simona”, a scris Nadia pe Twitter după ce a aflat că Simona s-a calificat în finală.
Aproape 4 mii de români au asistat la meciul câștigat sâmbătă de Halep la Roland Garros. De altfel, Simona a fost întrebată despre numărul mare de români și la conferința de presă, iar sportiva a răspuns printr-o glumă: „Să știți că nu eu le-am cumpărat biletele. În trecut, am mai făcut-o, dar acum nu”. Halep le-a mulțumit suporterilor români, dar a subliniat că a avut o mulțime de susținători și în publicul francez.
