Situaţie absurdă la Mangalia. Un turist scos din valurile mării agitate cere despăgubiri de 40.000 de euro salvatorilor pe care îi acuză de purtare abuzivă. La rândul lor, salvamarii şi poliţistul local chemaţi în faţa magistraţilor spun că bărbatul a refuzat să iasă din apă, deşi marea era agitată şi steagul roşu arborat.
În urmă cu doi ani, un avocat nu a ţinut cont de steagul roşu arborat şi s-a avântat în apele mării. Şi nu a fost singurul. Zeci de oameni au intrat în apă ignorând pericolul. Pentru a-i proteja, salvamarii au făctut un lanţ uman în apă.
„Nu mai puteam, noi chiar nu mai aveam aer. Eram, sincer, eram foarte obosiţi”, spune un salvamar.
În acea zi, marea era foarte agitată şi steagul roşu era arborat, iar misiunea salvamarilor a fost foarte dificilă. Au scos din apă mai mult de 20 de persoane.
„În viaţa mea nu am prins-o aşa. Ajunsesem să facem lanţ uman ca să nu mai intre lumea. Stăteam să mă bată valurile în cap ca să nu moară lumea”, spune Adrian Grigore, salvamar.
Pe mal, un tată era resuscitat, iar un copil căutat printre valuri. În tot acest timp, bărbatul refuza categoric să iasă din apă.
„Am avut salvări de... credeți-mă, nu mai ştiu numărul! Şi plus trei morţi pe care nu am putut să îi salvez tot din cauza lui. Noi stăteam să ne rugăm de el să îl scoatem”, spune Adrian Grigore.
„M-am dus prima dată şi am spus: Vă rog să ieşiţi din apă pentru că trebuie să ne facem datoria. Şi el mi-a zis ceva gen "Lasă-mă să îmi termin baia şi după aia ies eu pe mal". Şi au venit şi colegii mei, s-au rugat de el şi acelaşi răspuns l-au primit şi ei”, spune Iulian Tarciu, salvamar.
Pentru că l-au scos cu forţa din valuri, salvamarii trebuie să dea acum explicaţii în faţa judecătorilor. Bărbatul cheamă la proces şi un poliţist local.
„Am scos toată lumea din apă sprijiniţi şi de către salvamari şi a rămas o singură persoană, care a refuzat categoric să iasă din apă. Au intrat trei salvamari după el, a început să îi înjure, să îi lovească”, spune Manuela Dogaru, agent de poliţie locală superior.
Avocatul salvat din apele mării nu a putut fi contactat pentru a-şi explica demersul.
Salvamarii şi poliţistul local sunt decişi să-l acţioneze şi ei în judecată pe bărbatul salvat pentru că se simt hărţuiţi pe nedrept.
Pe aceeași temă
