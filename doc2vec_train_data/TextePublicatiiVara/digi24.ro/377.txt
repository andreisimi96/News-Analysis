Deputatul USR Stelian Ion, membru în comisia juridică, îi răspunde ministrului Justiției, după ce Tudorel Toader a dat vina Opoziție pentru netranspunerea Directivei privind prezumţia de nevinovăţie . Parlamentarul afirmă că se aplică „prezumția de rea-credință a Ministrului Justiței, care a ratat până acum toate șansele de a demonstra că este un om onest”.
Deputatul Stelian Ion a catalogat drept „minciuni nedemne de un ministru, cadru didactic, fost judecător la CCR” afirmațiile făcute de Tudorel Toader, conform cărora neimplementarea directivei europene privind prezumția de nevinovăție a fost blocată de Opoziție.
„În niciun moment ”dezbaterile” din Comisia Iordache nu au fost blocate. PSD-ALDE-UDMR dețin majoritatea în această comisie, astfel încât orice încercare de blocare a ședințelor este practic imposibilă. Contestarea la CCR a hotărârii de înființare a Comisiei Iordache nu a suspendat în niciun moment lucrările acestei comisii. Tudorel Toader, ca fost judecător CCR, știe acest lucru, dar preferă să inducă în eroare opinia publică”, afirmă Stelian Ion, într-un mesaj pe Facebook .
El precizează că Guvernul a înaintat Parlamentului anul trecut un proiect de lege pentru transpunerea directivei privind prezumția de nevinovăție și confiscarea extinsă, dar îl acuză pe Tudorel Toader că „omite să spună, referitor la prezumția de bună-credință, că acest proiect conține DOAR INTRODUCEREA UNUI ALINEAT LA UN SINGUR ARTICOL din Codul de procedură penală, pentru simplul motiv că legislația noastră conține deja prevederi clare cu privire la respectarea prezumției de nevinovăție”.
„Tudorel Toader nu explică niciodată de ce proiectul Guvernului conținea o singură modificare, iar în Parlament s-au propus zeci de modificări sub pretextul implementării acestei directive”, subliniază deputatul USR.
„La 19 decembrie Tudorel Toader declara în Parlament, în cadrul Comisiei Iordache, că, în cazul în care va trece termenul de implementare a acestei directive fără ca Parlamentul să introducă acel alineat, aceasta s-ar putea realiza prin ordonanță de urgență. Ați văzut acea OUG așa cum am văzut-o și eu”, a adăugat Ion.
USR: Ministrul Justiției a trimis magistrații la plimbare. Nici „geniile” PSD nu au făcut asta
Parlamentarul USR adaugă că, tot atunci, ministrul Justiției „sugera ca magistrații să-și vadă de treaba lor și să nu-și mai dea cu părerea cu privire la modificările legislative în privința legislației penale, pentru că legiferarea nu e de competența lor, ci de competența lui Iordache, Nicolicea, Șerban Nicolae, Cătălin Rădulescu etc.”
„N-a spus nimeni că magistrații ar avea drept de inițiativă legislativă, dar să trimiți magistrații la plimbare și nici măcar să nu te consulți cu ei nu a îndrăznit să propună niciunul dintre cele 4 ”genii” enumerate mai sus. A făcut-o, în schimb, TT care visează numai conflicte juridice de natură constituțională”, mai arată acesta.
Stelian Ion mai spune că „planul pervers al PSD-ALDE-UDMR a fost acela de a lăsa intenționat să trecă termenul de 1 aprilie 2018 până la care trebuia implementată această directivă europeană pentru ca, după aceea, să țipe ca din gură de șarpe că există un mare pericol de infringement împotriva României în cazul în care toate modificările propuse în Comisia Iordache nu ar fi adoptate”.
„Înadins nu s-a emis OUG cu același conținut cu proiectul de lege, deși o puteau face, pentru că o astfel de modificare nu le servea interesele, întrucât ea se referea strict la implementarea directivei, nicidecum la sutele de modificări propuse la Codul penal și de procedură penală. Pe de altă parte, o OUG care să exceadă acestei directive ar fi scos din nou lumea în stradă. Așa că acum, Tudorel Toader, transformat în agent de manipulare a opiniei publice, se vaită că România riscă să fie sancționată în cazul în care Comisia Iordache nu va fi lăsață să își desăvârșească opera de măcelărire a legislației penale, se vaită că opoziția blochează ședințele Comisiei Iordache, dar nu suflă nicio vorbă în privința depășirii termenelor de implementare a celorlalte directive cum ar fi cea referitoare la confiscarea extinsă (cu termen depășit la 4 octombrie 2015!) sau la combaterea spălării banilor (cu termen depășit la 26.06.2017). Având în vedere aceste împrejurări, dar și celelalte derapaje ale ministrului Tudorel Toader, se aplică deplin prezumția de rea-credință a Ministrului Justiței, care a ratat până acum toate șansele de a demonstra că este un om onest”, mai spune deputatul USR.
