Real Madrid reușește performanța să câștige pentru al treilea an consecutiv finala Champions League. Meciul cu Liverpool, desfășurat pe Stadionul Olimpic din Kiev, s-a încheiat la scorul de 3-1 și a adus unul dintre cele mai frumoase goluri, probabil, din istoria acestui sport. Performanța îi aparține galezului Gareth Bale.
Gareth Bale Foto: Guliver/Getty Images
 Zinedine Zidane este primul antrenor care obţine trei trofee europene consecutiv, iar Cristiano Ronaldo, primul fotbalist din istorie care câştigă de cinci ori Liga Campionilor.
Golurile au fost marcate de Karim Benzema ’51 şi Gareth Bale ’64, ‘83 pentru Real Madrid, respectiv Sadio Mane ’55 pentru Liverpool.
Citiți și:   Gareth Bale, jucătorul finalei Ligii Campionilor
Real a început cu acelaşi „unsprezece'” cu care începea şi finala de anul trecut, o premieră în competiţie.
Prima repriză a fost marcată de miza finalei, Liverpool a avut o posesie mai bună, a presat constant, dar madrilenii au acceptat această dominare fără prea mari probleme, aşteptând eroarea.
Ocaziile de gol au fost puţine, prima fiind creată de Cristiano Ronaldo, care a pătruns în viteză pe partea dreaptă (15), dar a şutat peste poartă din unghi.
Liverpool a replicat în min. 23, când şutul lui Firmino a fost blocat de Ramos, iar apoi Navas a intervenit excelent la şutul lui Alexander-Arnold.
„Cormoranii” au suferit o mare lovitură în min. 31, când vedeta Salah, poate cel mai în formă atacant al momentului, s-a accidentat la umăr, în urma unui duel cu Ramos, şi a părăsit terenul în lacrimi. L-a urmat peste cinci minute fundaşul madrilen Dani Carvajal, şi el tot în lacrimi, după un tackling al lui Milner.
Foto: Guliver/Getty Images
Foto: Guliver/Getty Images
Egipteanul Salah a marcat 44 de goluri în toate competiţiile în acest sezon, fiind aproape de recordul deţinut de galezul Ian Rush, care a marcat de 47 de ori pentru „cormorani” în stagiunea 1983-84.
Real a gestionat mai bine pierderea şi a fost aproape de deschiderea scorului în finalul primei reprize: Benzema a marcat (43), dar golul a fost anulat pentru ofsaid, Nacho (45) a reluat din voleu în plasa laterală, iar acelaşi Benzema (45+3) a şutat din afara careului, puţin pe lângă ţintă.
Echipa lui Zidane a început foarte bine repriza secundă, dar Isco a trimis în transversală (48). Real Madrid a deschis scorul în min. 51, când Karim Benzema a profitat de o eroare impardonabilă a portarului Loris Karius, francezul blocând o repunere cu mâna a acestuia.
Liverpool a restabilit egalitatea la scurt timp, în min. 55, când senegalezul Mane a prelungit mingea trimisă cu capul de fundaşul croat Lovren.
Foto: Guliver/Getty Images
Isco, la ultima sa acţiune, a reluat din careu (61), dar Karius a respins în corner.
Real Madrid a trecut în avantaj în min. 64, când galezul Bale, introdus de Zidane trei minute mai devreme, a marcat spectaculos din foarfecă, la centrarea lui Marcelo.
Liverpool nu a cedat şi a fost din nou aproape de gol, însă şutul lui Mane, din marginea careului, a izbit bara (70).
Ultima parte a meciului a fost controlată total de Real, care a ratat ocazie după ocazie. Ronaldo (74) a fost blocat in extremis de Robertson, o centrare cu exteriorul a lui a fost reluată de Benzema (82), dar Karius a respins.
Bale a tranşat soarta finalei cu un şut de la 30 de metri, la care portarul Karius a scăpat mingea în plasă (83). Lovren (84) l-a blochat in extremis pe Bale, scăpat spre poartă, în căutarea hat-trick-ului.
La ultima acţiune a meciului, Ronaldo (90+3) s-a oprit în careul englezilor, la doar câţiva metri de un fan placat de forţele de ordine.
Foto: Guliver/Getty Images
ACTUALIZARE 23:38 Se încheie meciul! Realul reușește să câștige titlul european pentru al treilea an consecutiv. Are 13 Cupe ale Campionilor în total în palmares.
Înainte de fluierul final s-a consemnat și o fază amuzantă. Când Ronaldo era în plin având către poarta, în speranța că va reuși să înscrie și el, meciul a fost întrerupt din cauza unui fan al madrilenilor, care a intrat pe teren. Detalii, aici .
ACTUALIZARE 23:28 Dublă pentru Gareth Bale. Karius este făcut KO. Real-Liverpool: 3-1.
A fost o nouă gafă a lui germanului Karius, care a scăpat în poartă şutul starului galez de la aproximativ 30 de metri.
Loris Karius Foto: Guliver?Getty Images
La câteva secunde după gol, Bale se îndreaptă din nou periculos spre poartă, dar este blocat. Ronaldo e supărat că nu a pasat.
ACTUALIZARE 23:20 Încep să curgă ocaziile de ambele părți.
ACTUALIZARE 23:08 Minutul 64, gol epocal al lui Gareth Bale. Real-Liverpool: 2-1. Un șut incredibil! 
Foarfecă cu dreptul, foarfecă cu stângul și gol! Loris Karius, care poartă oricum povara primului gol al Realului, rămâne fără replică.
— MARCA (@marca) May 26, 2018
Bale abia intrase pe teren, în locul lui Isco.
ACTUALIZARE 23:00 Egalează Liverpool!!! Real Madrid-Liverpool: 1-1. Sadio Mane a egalat pentru Liverpool din doi metri după devierea excelentă cu capul a lui Lovren, în urma unei lovituri de colţ.
ACTUALIZARE 22:55 Benzema deschide scorul în urma unei greșeli prostești a portarului lui Liverpool. Karius a vrut să trimită mingea cu mâna în teren, dar a nimerit în adversar.
ACTUALIZARE 22:52 Ratare incredibilă pentru Real. Șutul lui Isco lovește bara de sus a porții. A fost cea mai mare ocazie de până acum.
ACTUALIZARE 22:50 Începe repriza a doua. Cresc tensiunea și emoțiile.
ACTUALIZARE 22:34 E pauză la Kiev. Real Madrid-Liverpool: 0-0 în finala Champions League.
ACTUALIZARE 22:33. Benzema mai are un șut pe poartă de la distanță.
Prima repriză a intrat în prelungiri și a fost marcată de accidentări și mai puțin de mari ocazii.
ACTUALIZARE 22:28. Emoții mari în minutul 43: Ofsaid la Ronaldo, golul Realului nu este valabil.
ACTUALIZARE 22:20 Este rândul unui jucător de la Real să plângă pe teren din cauza durerii. Carvajal nu mai poate continua, din cauza unei accidentări. Este înlocuit de Nacho.
ACTUALIZARE 22:10 O ciocnire urâtă între jucători. Starul lui Liverpool, Mohamed Salah, primeşte îngrijiri medicale pe gazon după un duel cu Sergio Ramos. Durerile par să fie insuportabile și Salah, în lacrimi, iese de pe teren, nu mai poate continua. Este înlocuit cu Adam Lallana. Moment de slăbiciune pentru Liverpool.
ACTUALIZARE 22:05  Liverpool începe mai ofensiv partida, dar Ronaldo șutează de la opt metri puțin peste poartă în minutul 15.
Fanii asigură o atmosferă extraordinară:
ACTUALIZARE 21:50 Finala de la Kiev a început, după ce cu câteva ore înainte de fluierul din debutul partidei a fost o alertă de securitate în capitala ucraineană. Cinci stații de metrou au fost închise. Detalii aici.
S-au anunţat echipele de start. Zinedine Zidane nu mizează pe tripleta BBC în ofensivă. Galezul Gareth Bale se află doar pe banca de rezerve.
ECHIPELE DE START
Real Madrid (4-3-1-2): Keylor Navas - Carvajal, Varane, Ramos, Marcelo - Modric, Casemiro, Kroos - Isco - Benzema, C. Ronaldo.
Liverpool (4-3-3): Karius - Alexander-Arnold, Lovren, Van Dijk, Robertson - Henderson, Milner, Wijnaldum - Salah, Firmino, Mane.
Meciul este arbitrat de sârbul Milorad Mazici, ajutat de asistenţii Nenad Djokic şi Danilo Grujic şi de adiţionalii Milovan Ristic şi Dalibor Djurdjevic. Arbitru de rezervă este francezul Clement Turpin.
Înainte de startul partidei, artista britanică Dua Lipa a susţinut un recital.
Foto: Guliver/Getty Images
Real Madrid vizează câştigarea trofeului pentru a treia oară consecutiv, o premieră în actualul format al competiţiei, relatează Agerpres.
Real a cucerit primele cinci trofee în cea mai importantă competiţie intercluburi de pe continent (1956-1960), iar Ajax (1971, 1972, 1973) şi Bayern Munchen (1974, 1975, 1976) au reuşit triple consecutive în Cupa Campionilor Europei.
Madrilenii au 12 trofee în palmaresul lor (1956, 1957, 1958, 1959, 1960, 1966, 1998, 2000, 2002, 2014, 2016, 2017), câştigând ultimele şase finale jucate. Real este a doua echipă care joacă trei finale consecutive în Champions League, după Juventus, între 1996 şi 1998.
Liverpool are cinci trofee în competiţie, 1977, 1978, 1981, 1984 şi 2005, însă niciun jucător din actualul lot al lui Jurgen Klopp nu a mai jucat în vreo finală de Champions League.
Cele două formaţii s-au înfruntat de cinci ori în cea mai importantă competiţie intercluburi, Liverpool câştigând de trei ori, iar Real de două ori (golaveraj 6-4).
Finala de sâmbătă este o reeditare a cele din 1981, când Liverpool s-a impus cu 1-0 la Paris, prin golul marcat de fundaşul Alan Kennedy (82), aceea fiind ultima înfrângere suferită de Real într-o finală europeană.
În drumul spre finală, Real Madrid a terminat pe locul al doilea în Grupa H, cu 13 puncte, după Tottenham Hotspur (1-1, 1-3), dar înaintea altor două formaţii, Borussia Dortmund (3-1, 3-2) şi APOEL Nicosia (3-0, 6-0). În optimi, madrilenii au trecut de PSG, cu 3-1 şi 2-1, apoi au avut câştig de cauză în faţa finalistei de anul trecut, Juventus, după 3-0 la Torino şi 1-3 la Madrid, cu un final controversat de meci. În semifinale, echipa lui Zinedine Zidane a eliminat-o pe Bayern Munchen, cu 2-1 în deplasare şi 2-2 acasă.
Liverpool a fost nevoită să joace şi play-off, unde a dispus cu 2-1 şi 4-2 de formaţia germană Hoffenheim.
„Cormoranii” au ocupat primul loc în Grupa E, cu 12 puncte, fiind urmaţi de Sevilla (2-2, 3-3), de Spartak Moscova (1-1, 7-0) şi NK Maribor (7-0, 3-0). În optimi, Liverpool a surclasat-o pe Porto (5-0), remizând acasă (0-0). A câştigat ambele partide din sferturi cu Manchester City (3-0 şi 2-1), iar în semifinale a eliminat-o pe AS Roma, după 5-2 şi 2-4.
Vârful de lance al spaniolilor este atacantul Cristiano Ronaldo, care a marcat 15 goluri în acest sezon al Ligii Campionilor, cu 5 mai multe decât următorii clasaţi. Ronaldo a expediat 66 de şuturi, dintre care 33 şi-au atins ţinta.
Liverpool este echipa cu cel mai bun atac în acest sezon, 40 de goluri marcate, un record pentru un club din Anglia. Cei mai buni marcatori ai săi sunt Mohamed Salah (10), Roberto Firmino (10) şi Sadio Mane (9). Egipteanul Salah are 44 de goluri în toate competiţiile în acest sezon şi este destul de aproape de recordul deţinut de galezul Ian Rush, care a marcat de 47 de ori pentru ''cormorani'' în stagiunea 1983-84.
Arbitrul finalei va fi sârbul Milorad Mazic, iar arbitri asistenţi vor fi compatrioţii săi Milovan Ristic şi Dalibor Djurdjevic, Nenad Djokic şi Danilo Grujic au fost desemnaţi arbitru adiţionali, iar francezul Clement Turpin va fi arbitru de rezervă.
Real Madrid: K. Navas - Dani Carvajal, Varane, Sergio Ramos, Marcelo - Modric, Casemiro, Kroos - Bale (sau Asensio), Benzema, Cristiano Ronaldo.
Antrenor: Zinedine Zidane.
Liverpool: Karius - Alexander-Arnold, Lovren, Van Dijk, Robertson - Wijnaldum, Henderson, Milner - Mané, Firmino, Salah.
Antrenor: Jurgen Klopp.
(surse: Digi Sport, News.ro, Agerpres)
Pe aceeași temă
