Amenzi de până la 500 de lei pentru cei care hrănesc porumbeii ori pisicile în spaţiile publice. Este propunerea autorităţilor din Oradea pentru a opri înmulţirea păsărilor şi animalelor fără stăpân şi pentru a scăpa de mizeria făcută de acestea. Asociaţiile pentru protecţia animalelor atrag atenţia că măsura va avea un efect negativ: dispariţia pisicilor ar duce la o adevărată explozie a numărului de rozătoare.
Un difuzor amplasat pe acoperişul unei clădiri şi din care se aud sunetele scoase de un uliu. Este soluţia găsită de locatarii unui imobil din centrul Oradei ca să scape de porumbei şi de mizeria pe care aceştia o lăsau pe clădire.
"Pe lângă costurile suplimentare privind curăţenia după aceste animale, sigur că ele reprezintă şi focare de infecţie mai ales porumbeii care sunt purtători de leptospiroză", susţine Mircea Stejeran, şef serviciu Direcţia Tehnică Oradea.
Aceeaşi problemă a ajuns în atenţia autorităţilor care au venit cu varianta amenzilor.
"Întâlnim foarte des această problemă, în special în zona podurilor, care, din păcate, este foarte afectată de aceste excremente", spune Angela Lupşea, de la Fundaţia pentru Protejarea Monumentelor Bihor.
"Potrivit proiectului, cei care vor fi prinşi că hrănesc animalele pe domeniul public vor fi amendaţi cu sume cuprinse între 200 şi 500 de lei", a relatat Claudiu Mihuţ, jurnalist Digi24 Oradea.
Sunt vizaţi nu doar cei care le dau de mâncare porumbeilor, ci şi persoanele care hrănesc pisicile aciuate pe lângă blocuri ori case. Propunerea a stârnit controverse printre localnici.
"- Cum vi se pare amenda? E o soluţie bună?
- Da, dacă nu curăţă după ele, atunci e soluţia bună."
"Amenda mi se pare foarte mult."
"Omul din milă le dă şi porumbeii sunt frumoşi."
"Nu e o idee bună să hrăneşti animalele aşa, la întâmplare."
Asociaţiile de protecţie a animalelor spun că alungarea pisicilor va avea un efect negativ asupra oraşului şi recomandă doar sterilizarea animalelor
"Nu se gândesc că va fi plin de şoareci şi de şobolani, aşa cum au păţit în Bucureşti. Sute am sterilizat, dar abandonul este atât de mare, încât nu mai putem face faţă şi asta fără nici un ajutor din partea Primăriei", atrage atenţia Ildiko Kosztin, de la Asociaţia Animals Shields Oradea.
Sancţionarea celor ce hrănesc animale pe domeniul public este prevăzută în noul regulament de gestionare a spaţiilor verzi din Oradea. Acesta va fi supus dezbaterii publice şi va fi discutat în şedinţa din august a Consiliului Local.
Reporter: Claudiu Mihuţ
