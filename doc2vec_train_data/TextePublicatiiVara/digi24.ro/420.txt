Rudele îndurerate ale pasagerilor dispăruți în zborul MH370, unul dintre cele mai mari mistere din istoria aviației, cer noului guvern malaezian să continue căutările epavei.
Operațiunile de căutare conduse de nava Seabed Constructor a companiei Ocean Infinity s-au încheiat marți, fără niciun rezultat legat de locația în care s-ar afla epava Boeingului 777, dispărut pe 8 martie 2014.
Apelul rudelor vine după miniștrii din noul Cabinet de la Kuala Lumpur au dat mesaje mixte privind planurile de viitor legate de căutarea aeronavei.
Săptămâna trecută, noul ministru al Transporturilor din Malaezia, Anthony Loke, a dat de înțeles că ar dori să pună capăt definitiv căutărilor.
De asemenea, premierul malaezian Mahathir Mohamad a sugerat că va analiza necesitatea reluării căutărilor și că putea încheia operațiunile, dacă acestea se vor dovedi „inutile”, transmite The Guardian.
În acest weekend, însă, vicepremierul malaezian Anwar Ibrahim, a nuanțat mesajul lui Mahathir Mohamad. Acesta a declarat presei australiene că nu sunt excluse „căutări suplimentare”, dar numai dacă o reexaminare a anterioarei investigații a autorităților malaeziene va scoate la lumină informații trecute inițial cu vederea.
Grace Nathan, a cărei mamă se afla la bordul zborului MH370, spune că politicienii au folosit tragedia aviatică ca mesaj electoral în recentele alegeri, iar acum își încalcă promisiunile făcute în campanie.
„Imediat cum a fost numit în funcția de ministru al Transporturilor, (Anthony Loke - n.r.) a spus că acest avion va fi principala lui misiune. Două, trei zile mai târziu, după prima întrunire a Cabinetului, a explicat că nu va mai extinde căutările. Am fost șocat”, a declarat Grace Nathan.
„Abia îmi pot controla sentimentul profund de trădare. Abia îmi pot ține furia în frâu față de o decizie luată fără niciun fel de consultare cu familiile celor dispăruți”, a afirmat KS Narendran, a cărui soție a murit în tragedia din urmă cu patru ani.
Zborul MH370, cu 239 de persoane la bord, a dispărut în timp ce zbura de la Kuala Lumpur la Beijing pe 8 martie 2014.
Malaezia a fost de acord în ianuarie să plătească firmei Ocean Infinity cu sediul în Houston până la 70 de milioane de dolari dacă găseşte avionul în 90 de zile de căutări în sudul Oceanului Indian.
Operaţiunile pentru găsirea Boeingului 777 erau anterior aşteptate să se încheie în iunie, iar acordul de 90 de zile nu acoperă timpul necesar realimentării şi reaprovizionării vasului de căutare Seabed Constructor.
Cu toate acestea, Ocean Infinity a terminat cercetarea zonei stabilite în aprilie şi a cerut o prelungire până pe 29 mai.
Decizia de a angaja Ocean Infinity a fost luată după ce Australia, China şi Malaezia au încheiat fără succes căutări ce au costat peste 160 de milioane de dolari într-o zonă de 120.000 km2 în Oceanul Indian anul trecut, în ciuda cererilor anchetatorilor ca zona să fie extinsă spre nord cu 25.000 km2.
Seabed Constructor a cercetat până acum o zonă ce se întinde pe o suprafaţă de 86.000 km2 dar nu a identificat încă nimic, a anunţat Ocean Infinity într-o actualizare săptămânală, la 15 mai. 
