Forţă şi îndemânare în mijlocul noroiului. Zeci de maşini de teren s-au întrecut în weekend, sub privirile a sute de spectatori veniţi la Cupa Bihorului la off-road. Întrecerea a fost organizată la Hidișel, la aproximativ 20 de kilometri de Oradea.
Printre concurenții din cadrul probei de trial s-a aflat și o tânără din Cluj pasionată de astfel de concursuri.
"E amuzant că poți să te murdărești și să te bați cot la cot cu băieții. Când am început să conduc mașina asta practic a trebuit să învăț din nou să conduc pentru că noi acum suntem obișnuiți cu mașinile care au tot felul de asistări electronice", povesteşte Oana Tarcea.
Trialul de duminică a urmat probei de traseu, programată sâmbătă, pe o distanţă de 80 de kilometri.
"Am avut înscrise la start 30 de echipaje din care au mai rămas apți pentru astăzi vreo 20-25. Traseul de trial e de îndemânare și este structurat pe două categorii, cea standard pentru mașinile pregătite pentru un nivel mediu și categoria open", a detaliat Ciprian Piț, organizatorul evenimentului.
Cei care practică acest sport spun că e nevoie de îndemânare, dar şi de investiţii deloc mici. Aproape după fiecare concurs mașina este avariată.
"Ca să participi la un concurs și să ajungi și la un rezultat îți trebuie ceva ani de experiență în spate, curaj, încredere în copilot și o mașină foarte bună", consideră Dorin Toma, concurent.
"Cine dorește să înceapă sportul acesta ar trebui să înceapă la categoria standard unde bugetul pentru cumpărarea mașinii este între 3000 și 5000 de euro, iar pentru a o pregăti pentru concurs mai e nevoie de 3000 de euro", a calculat Ștefan Szekely, concurent.
Spectacolul a fost urmărit de pe margine de sute de spectatori.
Cei care s-au clasat pe podium au fost răsplătiți de organizatori cu diplome și cupe.
Reporter: Claudiu Mihuț
