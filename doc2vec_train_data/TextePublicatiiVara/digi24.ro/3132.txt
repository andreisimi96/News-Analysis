Grav accident vineri după-amiaza, pe Drumul Naţional 1, în localitatea Gheghie, din judeţul Bihor. Şoferul unui autoturism a murit, iar trei pasageri, dintre care doi copii, au fost răniţi, după ce maşina în care se aflau s-a ciocnit cu un autocar.
imagini: Roitan Ádám
Accidentul a fost anunţat prin numărul 112 la ora 14:40. Potrivit primelor informaţii, în evenimentul rutier au fost implicate un autoturism în care se aflau doi adulţi şi doi copii şi un autocar cu 24 de copii și 4 adulți.
Două echipaje de pompieri din cadrul Stației Aleșd, un echipaj din cadrul Detașamentului 1 de Pompieri Oradea, echipajul de terapie intensivă mobilă al SMURD Oradea și două echipaje ale Serviciului de Ambulanţă au intervenit de urgenţă.
„Pompierii militari au acționat pentru evacuarea celor doi adulți rămași încarcerați în autoturismul avariat, iar echipajele medicale au procedat la efectuarea manevrelor de resuscitare în cazul șoferului autoturismul, în vârstă de 42 de ani, aflat în stop cardio - respirator și la acordarea îngrijirilor medicale necesare pasagerei din dreapta, aflată în stare gravă și celor două fetițe din autoturism, care au suferit leziuni minore”, a transmis maiorul Camelia Roşca, purtătorul de cuvânt al ISU Crişana.
foto: Roitan Ádám
În ciuda manevrelor de resuscitare, şoferul autoturismului nu a mai putut fi salvat. Femeia de 28 de ani și cele două fetiţe, în vârstă de 5 și 9 ani, au fost duse de urgenţă la Unitatea de Primiri Urgenţe a Spitalului Judeţean din Oradea.
În autocar nu au existat persoane rănite. Poliţiştii fac verificări pentru a stabili cum s-a produs accidentul.
Editor web: Adrian Laboş
