Statul vrea să garanteze 80% din creditele românilor care vor să investească în educaţia lor, în sănătate, forma fizică sau... imagine. Un program cu un buget de un miliard de lei a fost anunţat de Guvern. Condiţia e ca solicitanţii să fie studenţi sau, dacă nu au un loc de muncă, să urmeze cursuri de recalificare. În replică, reprezentanţii Consiliului Naţional al IMM-urilor spun că e nevoie de condiţii stricte pentru acordarea creditelor, altfel ne-am putea trezi că beneficiarii încasează banii, urmează cursuri de specializare apoi pleacă să muncească în străinătate.
Peste opt milioane de români ar putea lua credite bancare cu dobândă zero. 80% din sumă ar urma să fie garantată de stat. Asociaţiile oamenilor de afaceri atrag atenţia că programul guvernului i-ar putea ajuta pe tineri să meargă să muncească în străinătate. Deja 3,4 milioane de români sunt plecaţi din ţară.
Florin Jianu - preşedintele CNIPMMR: „Dacă contractele nu vor fi foarte clare şi să legi banii şi creditele date de obligativitatea ca beneficiarul să rămână în ţară o perioadă de timp cu siguranţă sunt bani aruncaţi de statul român, investiţi în nişte oameni care vor produce beneficii pentru alte economii”.
Viorica Dăncilă: „Ceea ce condiţionează acest credit este legat de faptul că respectivul trebuie să urmeze cursurile unei facultăţi sau de reconversie”.
Asociaţiile oamenilor de afaceri mai spun că o soluţie ar fi ca aceşti bani să fie acordaţi doar pentru studii şi materiale.
Florin Jianu - preşedintele CNIPMMR: „În programele din Olanda şi Marea Britanie nu se decontează mai mult de 1000 euro. În programul guvernamental se poate face o cheltuială totală de 40.000 cheltuielile sunt nedefinite.
Altă problemă e că, deşi vorbim de 8 milioane de potenţiali beneficiari, dacă avem un miliard de lei, împărţit la 40.000 lei, nu trecem de 25.000 de beneficiari, anual”.
Condiţiile de acordare a creditelor sunt mai mult decât generoase, spun reprezentanţii firmelor mici şi mijlocii.
Se pot înscrie în acest program persoanele cu vârsta de până la 55 de ani, iar deţinerea unui loc de muncă nu este o condiţie. Cu banii garantaţi de stat pot fi acoperite costurile pentru abonamentele la sălile de fitness, intervenţiile estetice, dar şi costurile pentru intervenţii stomatologice şi pentru construcţia ori achiziţia de locuinţe”.
Suma maximă este de 40.000 de lei pentru tinerii cu vârste cuprinse între 16 şi 26 de ani şi de 35.000 de lei pentru persoanele până în 55 de ani. Dacă lucrează, limita de credit creşte cu 20.000 de lei. Programul ar putea fi aprobat săptămâna aceasta în Guvern.
FOTO: INQUAM PHOTOS - Octav Ganea
