Ne plângem că nu accesăm fonduri europene, dar când o facem, o facem degeaba. Exemplu sunt clădirile din centrul municipiului Focșani, construite în urmă cu șapte ani în cadrul unui proiect de milioane de euro. Atunci, pe lângă modernizarea centrului orașului au fost ridicate mici centre comerciale pentru producătorii locali. Astăzi, jumătate stau cu lacătul pe uşă şi încep să de deterioreze pentru că au fost făcute prost.
Cele nouă clădiri construite acum șapte ani cu fonduri europene pentru ca producătorii din județ să își promoveze produsele, par abandonate. Doar câteva spații, din cele 17, sunt închiriate.
Alexandra Dinu, jurnalist Digi 24: Cele mai multe dintre centrele comerciale din Focşani stau cu uşile închise. Acestea au avut de-a lungul anilor mai mulţi chiriaşi care şi-au dat seama în scurt timp că din vânzările de aici abia dacă îşi pot acoperi chiria, iar de profit nici nu poate fi vorba.
Cristi Misăilă, primarul municipiului Focșani: Sunt în număr de nouă corpuri cu 17 spaţii comerciale, şapte sunt închiriate către diferiţi agenţi economici, unul are destinaţia de centru de informare şi unul a fost alocat pentru un observator astronomic.
Reprezentanții primăriei spun că inițial chiria era de 15 euro pe metrul pătrat și au bănuit că asta îi alungă pe chiriași. Acum au micșorat suma considerabil, dar tot degeaba.
Cristi Misăilă, primarul municipiului Focșani: Acum se închiriază între 2,3, 5 euro spaţiul.
Cei care au închiriat spaţii se plâng însă că nu sunt condiţii dintre cele mai bune.
Gabriela Baltag, comerciant: Avem probleme cu acoperişul, cu încălzirea, nu avem încălzire, acoperişul nu este bine făcut, plouă, pe partea de canalizare a trebuit să ne facem noi ce-am avut nevoie.
Oamenii din oraș spun că spațiile comerciale ocupă locul degeaba.
- Noi nu le-am vrut deloc aici (de ce?) era nevoia de spaţiu verde.
- Mai mult goale le-am văzut, aşa ce văd pe aia, în rest, goale stau.
- Întâi găsit beneficiarul şi pe urmă (ele au fost făcute înainte şi apoi i-au căutat!) da, da.
Spațiile comerciale din centrul orașului au fost construite în cadrul unui proiect european pentru dezvoltare turistică.
