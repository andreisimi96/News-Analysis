Președintele PNL spune că mitingul anunțat de PSD pentru 9 iunie nu o va ajuta pe Viorica Dăncilă. În schimb, Ludovic Orban afirmă că nu vede motive pentru ca românii să participe la această manifestație, dând ca exemple înrăutățirea situației economice și acuzând minciunile din campania electorală.
„Eu n-am mai văzut mitinguri de susținere a unui partid de guvernământ decât în regimurile totalitare. În democrație nu-mi aduc aminte ca un partid de guvernământ să organizeze mitinguri de susținere pentru Guvern. Nu văd cine ar putea să vină. Funcționarii publici, cărora li s-a promis creșterea salariului cu 25 la sută și cărora li s-a majorat salariile cu maxim 4 la sută? Proprietarii de terenuri agricole, care au fost mințiți că vor avea zero impozit și care plătesc în continuare impozit? Acționarii la companii cărora li s-a promis zero impozit la dividente și nu numai că nu s-a redus, ci s-a adăugat și contribuția pentru asigurările de sănătate de 10%? Să vină pensionarii, cărora nu li s-a majorat punctul de pensie cu 8% la cât ar fi avut dreptul de la 1 ianuarie 2018? Angajații din mediul privat, cărora transferul contribuțiilor le-a afectat veniturile? Populația, căreia i-a scăzut puterea de cumpărare? Cei care au credite și cărora le-au crescut ratele ca urmare a creșterii ROBOR? Tot românii cărora le-a scăzut puterea de cumpărare ca urmare a creșterii inflației de la 0,2% la 5,2%?”, a spus Ludovic Orban, într-o intervenție telefonică la Digi24.
„Mă cam îndoiesc că oamenii ar avea motive să vină la un miting de susținere a guvernului PSD-ALDE”, a adăugat liderul PNL.
În replică, președintele PSD Maramureș, Gabriel Zetea, a precizat că motivele acestui miting sunt cererile repetate de demisie venite din partea președintelui Klaus Iohannis către Viorica Dăncilă, dar și plângerea lui Ludovic Orban pe numele premierului și a liderului PSD Liviu Dragnea.
„E un atac concentrat din partea tuturor forțelor din opoziție. PSD apelează la populație pentru că noi suntem un partid care iubește democrația în țara asta”, a subliniat el.
„După mine este din ce în ce mai evident că guvernul PSD-ALDE nu este în favoarea cetățeanului și este în defensivă, este din ce în ce mai clar că PSD vrea să captureze statul român și nicidecum să îmbunătățească viața românilor”, a completat Ludovic Orban.
