Fostul preşedintele Traian Băsescu a declarat, joi seară, că preşedintele Klaus Iohannis ar trebui să folosească ”instrumentul referendumului” pe care-l are la dispoziţie, prin care să se decidă dacă ministrul Justiţiei sau preşedintele poate numi şi revoca un procuror, altfel ”vom avea preşedinţi fără atribuţiuni”. Băsescu a afirmat că preşedintele trebuie susţinut, deoarece ţara va intra într-un “derapaj” de politică externă.
“Nu e singura dată când Curtea dă o decizie aiurea, dar avem instrumentul referendumului pe care preşedintele trebuie să îl joace, după părerea mea, pentru că, altfel, rămâne şi vom avea preşedinţi fără atribuţiuni, preşedinţi care nu mai stabilesc echilibru între paridele politice, care influenţează Guvernul, şi justiţie. (…) Soluţia ar fi fost ca astăzi (joi – n.r.) preşedintele să trimită o scrisoare Parlamentului pentru a emite un decret de referendum prin care să întrebe dacă doar ministrul Justiţiei poate numi şi revoca un procuror sau dacă doar preşedintele poate numi sau revoca un procuror”, a explicat Traian Băsescu, la B1 TV.
Acesta a susţinut că şeful statului ar trebui să demareze un referendum, chiar dacă riscă suspendarea.
”Soluţia este referendum obligatoriu, indiferent dacă îl suspendă (din funcţie pe preşedinte – n.r.). Dacă este şi suspendare, le face pe amândouă deodată, într-o singură sesiune. Dacă învinge la referendum, al doilea mandat de preşedinte este ca şi pus pe masă”, a mai spus Traian Băsescu.
El a afirmat că preşedintele trebuie susţinut, deoarece ţara va intra într-un “derapaj” pe partea de politică externă.
“Eu cred că preşedintele trebuie sprijinit pentru că ţara se pregăteşte să intre într-un derapaj pe politică externă, iar odată intrată în derapaj de politică externă este şi în derapaj de securitate. Sunt legate politica externă şi securitatea, de asta sunt la preşedinte amândouă şi nu una la unii şi alta la alţii”, a mai spus fostul şef de stat.
Curtea Constituţională a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi. CCR arată că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA.
Ministrul Justiţiei, Tudorel Toader, spune că decizia CCR valorifică principiul constituţional potrivit căruia procurorii îşi desfăşoară activitatea sub autoritatea ministrului Justiţiei. Toader mai susţine că şeful statului nu are nici o abilitare legală pentru evaluarea competenţelor profesionale sau manageriale ale procurorilor de rang înalt, spre deosebire de ministrul Justiţiei.
