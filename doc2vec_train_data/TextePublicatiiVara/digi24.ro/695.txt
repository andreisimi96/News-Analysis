Procurorii DNA reacționează la „discuțiile generate de comunicatul emis de Curtea Constituțională ”, privind conflictul constituțional dintre președinte și Guvern, comunicat în care se spune că „președintele urmează să semneze decretul de revocare a procurorului-șef al DNA”.
„Este momentul să tragem un semnal de alarmă și să ne exprimăm îngrijorarea față de potențiala afectare a statutului de independență a procurorilor, care reprezintă o premisă esențială a luptei împotriva corupției. Fără garanțiile legale existente în prezent, lupta împotriva corupției nu ar fi fost posibilă, iar pierderea acestor garanții riscă să afecteze grav investigațiile desfășurate de procurorii anticorupție”, se arată în comunicatul DNA.
Și procurorul-şef al DIICOT, Daniel Horodniceanu, a reacționat la decizia CCR. Acesta consideră că judecătorii constituționali au plasat „nu sub autoritatea, ci sub exerciţiul potenţial discreţionar al ministrului Justiţiei, care este om politic sau, după caz, susţinut politic”.
„Garantul constituţional al independenţei Justiţiei, Consiliul Superior al Magistraturii, a fost redus la un rol steril, invitat să facă figuraţie”, a spus Horodniceanu.
„Este o aberaţie logică dacă vrem o justiţie independentă. În această consacrare a interpretării legii, linia de demarcaţie între puterile statului este ştearsă în detrimentul independenţei unei părţi din autoritatea judecătorească, magistratul procuror. Asta fără a pune în discuţie caracterul obligatoriu al deciziei CCR”, a mai spus şeful DIICOT.
Ministerul Public a anunțat ieri că „a luat act de decizia de astăzi a Curţii Constituţionale a României privind existenţa unui conflict constituţional între Guvern şi preşedintele României şi aşteaptă motivarea acesteia”.
