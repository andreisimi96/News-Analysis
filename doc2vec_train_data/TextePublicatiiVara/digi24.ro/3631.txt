Bihorul rămâne fără reprezentantă în Liga a III-a, după ce CSC Sînmartin a pierdut barajul de promovare disputat împotriva celor de la Minaur Baia Mare. După un 0-0 dătător de speranţe obţinut în Maramureş, echipa de lângă Oradea a avut un început de coşmar în returul de pe stadionul Luceafărul.
Gazdele au primit gol la prima fază de poartă, după o nesincronizare în defensivă speculată de Feraru. Ciprian Duruş a avut posibilitatea să mărească diferenţa, însă a ratat un penalty în minutul opt. Bococi nu i-a mai iertat pe jucătorii echipei din Sînmartin, astfel că speranţele acestora erau ca şi năruite în minutul 17.
"Defensiva a fost luată prin surprindere. Apărarea puţin parcă nu a fost în apele lor astăzi. Ne-au scos foarte uşor din joc", a observat Virgiliu Bocşan, preşedintele CSC Sînmartin.
Fotbaliştii bihoreni au încercat să reintre în joc şi au avut ocazia să înscrie în repriza secundă, însă Sorin Ban a irosit o lovitură de la 11 metri. Pe final nervii gazdelor au cedat, iar Ardelean şi Şumălan au fost eliminaţi.
S-a terminat 0-2 şi maramureşenii au sărbătorit promovarea în Liga a III-a. Un vis la care însă gazdele nu sunt pregătite să renunţe.
"În cazul în care nu se va reuşi promovarea vom încerca din nou. Ne vom pregăti în aşa fel încât să fie aici, în comuna Sînmartin, o echipă de Liga a III-a, cel puţin. Aşa ne dorim", susţine Virgiliu Bocşan.
În acest moment, Luceafărul Oradea a rămas singura reprezentantă a judeţului în primele trei eşaloane ale fotbalului românesc.
Redactor: Adrian Ciucuriţă
