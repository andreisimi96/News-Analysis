Budapesta şi Bucureştiul sunt oraşele cu cea mai ieftină bere din Europa. Clasamentul întocmit de o revistă britanică pune pe ultimele locuri capitalele Islandei şi Norvegiei, unde, ce-i drept, nici nu sunt mulţi băutori de bere.
Bucureştiul atrage ca un magnet turiştii nu doar pentru preţurile mici la cazare şi servicii, ci şi pentru berea foarte ieftină.
„E ieftină. Este chiar un preţ bun faţă de Dubai. De fapt, nici nu putem compara preţurile”, spune un turist.
„Când sunt aici beau, de cele mai multe ori, bere românească. Aici, în zona turistică, preţurile sunt cam ca la noi, dar în alte zone ale oraşului este mai ieftină”, spune alt turist.
„La noi e mai ieftin. Când le explicăm diferenţa dintre bani se vede uimirea pe faţa lor şi plăcerea de a bea în continuare”, spune Bogdan Costache, barman.
Într-un studiu realizat de o publicaţie din Marea Britanie, capitala României este pe locul al doilea în topul oraşelor europene în care se bea cea mai ieftină bere. Dacă în Budapesta berea costă, în medie, 1,4 lire, la noi clienţii plătesc 1,5 lire pentru o astfel de băutură, iar în Praga, 1,55 lire.
„Cea mai ieftină bere pe care o găseşti în Centrul Vechi din Capitală este la draft şi costă 9 lei. Preţul poate să ajungă până la 20 de lei, iar în acest caz vorbim despre o bere străină, nefiltrată”, relatează Valentin Stan, jurnalist Digi24.
Şi românii se declară mulţumiţi de preţurile berii.
„Am fost şi în alte locuri şi chiar sunt mai bune preţurile în România. Chiar şi cele străine sunt mai ieftine aici”, spune un bucureștean.
Un român bea într-un an, în medie, 82 de litri de bere. În 2017, piaţa berii din România a înregistrat o creștere de 2%.
