În plin sezon estival, Primăria Deva majorează prețul biletelor pentru călătoria cu telecabina, la cetate. 20 de lei va costa de-acum înainte un tichet dus-întors, față de 10 lei, cât a fost în ultimii ani. Edilii spun că nevoile economice au impus această dublare a prețului, dar că banii obținuți vor fi investiți tot în promovarea turismului. 
20 de lei o călătorie dus-întors și 10 lei pentru elevi, pensionari și studenți - acestea sunt noile tarife pentru turiștii care vor să viziteze Cetatea Devei și aleg să urce cu telecabina. Cu banii obținuți, administrația locală vrea să modernizeze și să suplimenteze mobilierul urban de pe cetate, dar și să monteze panouri informative suplimentare, în mai multe limbi de circulație.
”Tarifele erau foarte mici, 5 lei urcarea, 5 lei coborârea. Diferența de bani va fi reinvestită. (reporter: Tot în servicii turistice în preajma cetății?) Doar în servicii în cetate și în preajma cetății”, a declarat Florin Oancea, primarul municipiului Deva.
Numărul vizitatorilor a crescut de la an la an, la cetate, de la darea în folosință a instalației pe cablu. Deși există și un traseu de mers pe jos, cei mai mulți turiști sunt comozi şi preferă rapiditatea telecabinei.
”Telecabina a fost instalată pe dealul cetății în anul 2005. Are o capacitate de 16 locuri, iar o călătorie nu durează mai mult de 2 minute și jumătate ”, relatează Andrada Velciov, jurnalist Digi24.
”Cei mai mulți până în prezent au fost în perioada 1, 2, 3 iunie, în jur de 3327 de persoane, iar în vacanța de 1 mai am avut în jur de 2000 de persoane pe lângă turiștii din Ungaria, am avut turiști din Australia, Canada”, a declarat Mihaela Demeter, Centrul de Informare Turistică Deva.
Indiferent de modul în care ajung pe cetate, turiștii spun că monumentul medieval merită vizitat, chiar dacă prețurile au fost dublate.
După Castelul Corvinilor, cetatea se situează pe locul doi în preferințele turiștilor care vizitează județul Hunedoara. Anul trecut, pe cetate au ajuns peste 120 de mii de persoane care au folosit telecabina, iar alte câteva mii au urcat pe jos.
reporter: Andrada Velciov/ operator: Tiberiu Mariș
