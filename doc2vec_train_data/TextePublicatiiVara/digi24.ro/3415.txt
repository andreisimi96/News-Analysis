Americanul Kris Richard şi-a dat acordul să continue şi în sezonul următor la CSM CSU Oradea. Acest lucru a fost confirmat de directorul clubului, Şerban Sere, în emisiunea "Divizia locală" de luni, de la Digi24 Oradea.
„Kris Richard, într-adevăr, unul din artizanii succesului nostru, va continua cu noi în sezonul următor. Ne dorim ca în mare parte lotul să rămână acelaşi, bineînţeles, totul va depinde şi de posibilităţile clubului şi de dorinţa jucătorilor de-a continua alături de noi", a declarat Şerban Sere, directorul CSM Oradea.
Din lotul campionilor pentru următorul sezon vor face parte şi Darius Meluţ şi Bobe Nicolescu, care sunt sub contract cu formaţia orădeană pentru încă două sezoane. Şi antrenorul Cristian Achim este aşteptat la discuţii, după ce înţelegerea sa cu CSM Oradea a expirat la finalul campionatului.
„Noi ne-am dori să continuăm împreună. Eu cred că şi el îşi doreşte acest lucru. Acest lucru se va hotărî în zilele următoare, dar eu cred că, aşa, ca un agrement tacit, el va continua. Deci, nu cred că îşi doreşte, cum nu şi-a dorit nici în momente mai grele să părăsească corabia", consideră Şerban Sere.
Noua regulă potrivit căreia fiecare echipă trebuie să folosească permanent în prima jumătate a meciului un jucător român sub 23 de ani, ar putea să-l ţină la Oradea şi pe Tudor Fometescu.
Redactor: Nicolae Mihalcea
