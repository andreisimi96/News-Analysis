Medici care i-au îngrijit pe un fost spion rus şi pe fiica acestuia, după ce au fost otrăviţi cu un agent neutorotoxic, în Marea Britanie, afirmă că nu cunosc persectivele stării sănătăţii lor pe termen lung şi că au crezut, iniţial, că incidentul a fost mult mai grav, relatează Reuters, citat de News.ro.
Serghei Skripal - un fost colonel din cadrul serviciilor miliare ruse de informaţii GRU, care a trădat divulgând Londrei numele a zeci de spioni, şi fiica sa Iulia au fost găsiţi inconştienţi pe o bancă, în oraşul englez Salisbury, pe 4 martie.
Membri ai personalului spitalului la care au fost internaţi au declarat pentru BBC că unii dintre ei s-au întrebat dacă vor cădea şi ei victimă neurotoxinei.
Directoarea medicală a spitalului Christine Blanshard, întrebată care este impactul otrăvirii pe termen lung asupra sănătăţii membrilor familiei Skripal, a răspuns că prognosticul este incert.
”Răspunsul onest este că nu ştim”, a declarat ea într-un interviu acordat emisiunii BBC Newsnight.
Londra a acuzat Moscova că este vinovată de otrăvirea celor doi, iar guverne occidentale, inclusiv cel american, au expulzat peste 100 de diplomaţi ruşi. Rusia respinge orice implicare în otrăvire şi a ripostat cu aceeaşi monedă.
Iulia Skripal a declarat săptămâna trecută pentru Reuters că recuperarea a fost ”înceată şi dureroasă” şi că a fost norocoasă că a supravieţuit.
Membri ai personalului spitalului au declarat că s-au aşteptat ca cei doi să moară în urma otrăvirii.
”Totul arăta că nu vor supravieţui”, a declarat Stephen Jukes, un consultant în terapie intensivă care i-a tratat timp de o săptămână după ce au fost internaţi.
El a precizat că echipa medicală a crezut iniţial că aceştia au luat o supradoză de opiacee, însă diagnosticul s-a schimbat rapid.
Oraşul Salisbury a fost afectat de incident, după ce zone comerciale importante au fost izolate în vederea decontaminării locurilor în care au fost cei doi membri ai familiei Skripal.
Un poliţist a fost internat la spital după ce le-a sărit în ajutor, iar instituţia s-a temut că incidentul ar putea fi mai grav decât s-a crezut iniţial.
”Atunci când a fost internat (poliţistul) cu simptome au existat îngrijorări reale cu privire la amploarea” incidentului, a declarat Lorna Wilkinson, infirmiera-şefă, adăugând că s-a temut că incidentul s-ar fi putut ”extinde şi implica multe victime”.
