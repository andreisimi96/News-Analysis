Președintele României, Klaus Iohannis, a declarat, după întâlnirea cu ambasadorii statelor UE acreditați la București, că încercarea de modificare a codurilor penale este „inadmisibilă” și a anunțat că se va folosi de toate prerogativele funcției sale pentru a acționa. De asemenea, Iohannis a declarat că nu a luat încă o decizie privind decizia Curții Constituționale a României față de revocarea șefei DNA, Laura Codruța Kovesi, și a lăsat să se înțeleagă că săptămâna viitoare va anunța ce hotărâre a luat. 
„Acum viteza ca viteza. Am mai avut situații când s-a votat noaptea, nu vreau să rep[et ce s-a spus atunci despre viteză. Rezultatul mă întristează. Vedem cu tot mai multă claritate că PSD nu doar încearcă să amputeze puterile președintelui, ci și puterile justiției, ceea ce este foarte, foarte grav. Vedem, totuși, ceva nemaiîntâlnit. PSD votează legi pentru șeful lor, votează legi cu dedicație pentru Dragnea, ceea ce este pur și simplu inadmisibil”, a declarat șeful statului.
Citește și ”Iohannis se pregătește pentru ce e mai rău. Joacă la totul sau nimic.”
„Dacă citim aceste modificări la codul de procedură penală vedem că multe sunt făcute cu dedicație, altele clar pentru a opri procurorii din investigație. Este inadmisibilă această abordare și evident că voi folosi prerogativele constituționale pentru a solicia o îmbunătățire a acestui text”, a adăugat Iohannis.
Întrebat dacă a discutat cu ambasadorii despre legile justiției, Klaus Iohannis a răspuns că toți invitații în România îl întreabă despre ce se întâmplă cu modificarea legilor justiției. 
„Pot să fiu foarte franc. Toți mă întreabă despre aceste modificări. Nu am intrat în detalii, pentru că procedura nu este finalizată, însă pot să vă confirm că toți musafirii mei s-au interesat și sunt foarte îngrijorați de această abordare a PSD care s-a votat aseară foarte târziu”. 
În ceea ce privește decizia în cazul șefei DNA, șeful statului a declarat că „și această săptămână este dedicată cititului” motivării Curții Constituționale și că nu a luat încă o hotărâre. 
