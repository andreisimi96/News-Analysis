Cine vrea să meargă la mare de Rusalii trebuie să ştie că preţurile au scăzut cu până la 30 la sută faţă de cele practicate de 1 Mai. Cei cu pretenţii şi cu bani au la dispoziţie oferte exclusiviste la hotelurile de lux din staţiunea Mamaia, unde plătesc pentru o noapte de cazare aproape cinci salarii minime pe economie.
Luiza Nicolae, jurnalist Digi24: Un apartament de lux poate fi închiriat cu 1.500 de euro pe noapte. Are două dormitoare cu vedere la mare, o terasă de unde se poate vedea lacul şi un living imens. Turiştii cu pretenţii pot angaja un bucătar personal care să gătească exclusiv pentru ei în bucătăria apartamentului.
Apartamentul în care pot locui patru persoane este la etajul al optulea al unui hotel de 4 stele din nordul staţiunii Mamaia. În acelaşi hotel, alte camere au preţuri de 15 ori mai mici, şi au parte de doar câteva facilităţi.
Teodora Carali, şef de recepţie hotel 4 stele: Accesul gratuit la piscina noastră exterioară, piscina este încălzită şi de asemenea toţi clienţii au acces gratuit la parcarea noastră etajată.
Pentru trei stele, preţurile se reduc deja la jumătate.
Lacme Iusein, manager hotel 3 stele: Avem pachete de două nopţi, trei nopţi începând de la 220 de lei până la 260 de lei, cu mic dejun inclus, şezlongul oferit gratuit pe plajă.
Turiştii au la dispoziţie în Mamaia şi mai multe complexuri de blocuri.
Noi am închiriat un apartament aici la un complex rezidenţial, nu la hotel, în jur de 100 de euro cazare, mâncare, pentru toţi, 4 persoane.
850, 5 nopţi cu tot cu mic dejun. Prețurile sunt măruţe, scumpe.
Pe litoral sunt deschise în această perioadă toate hotelurile şi pensiunile, iar gradul de ocupare este între 50 şi 90 la sută.
Nicolae Bucovală, preşedinte Organizaţia Patronală Mamaia: Rusaliile se petrec nu numai la mare, ci şi la munte, de altfel suntem într-o concurenţă ca să spun aşa între cei de pe litoral şi cei de la munte în lansarea tarifelor pe acest sezon de rusalii.
Ordinea şi siguranţa publică vor fi asigurate zilnic de zeci de jandarmi şi de poliţişti care vor fi prezenţi în trafic, în staţiuni şi pe plaje.
Apartament de lux - 1.500 euro/noapte
Hotel 4 stele: Cameră dublă - 100 de euro/noapte
Hotel 3 stele: Cameră dublă - 60 euro/noapte
