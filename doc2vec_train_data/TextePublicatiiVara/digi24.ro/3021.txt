Suspiciuni de fraudă în cazul a 150 de proiecte finanțate din fonduri europene, în valoare de peste 180 de milioane de euro. Asta au descoperit, anul trecut inspectorii DLAF, care au controlat proiecte în valoare totală de peste jumătate de miliard de euro, conform raportului de activitate al instituției pentru anul 2017.
„În anul 2017, DLAF a avut în lucru 528 de acţiuni de control. Din acest total, au fost încheiate 258 de cazuri, fiind constatate următoarele aspecte importante: în 150 de cazuri, indicii privind săvârşirea unor fraude care afectează interesele financiare ale Uniunii Europene, fiind sesizate organele de urmărire penală, în 4 cazuri, existenţa unor nereguli de implementare”, se arată în raportul instituţiei.
Numărul cauzelor soluţionate a înregistrat o creştere de peste 50%, comparativ cu anul 2015. Cele mai multe acţiuni de control finalizate cu suspiciuni de fraudă au vizat fondurile agricole, ponderea acestora fiind de 57%.
Pentru cele 150 de acţiuni de control finalizate cu suspiciune de fraudă, DLAF a sesizat Direcţia Naţională Anticorupţie (147 de cazuri) şi parchetele ordinare (3 cazuri).
În cele 150 de acţiuni de control finalizate de către DLAF cu suspiciune de fraudă, au fost implicate 528 de persoane fizice. Dintre acestea, 119 au ocupat următoarele funcţii: 14 primari, 2 viceprimari, 21 de angajaţi din cadrul primăriilor, 11 funcţionari publici pe post de conducere şi execuţie (din care: 7 - APIA, 1 - AFIR, OIR POSDRU - 3), 11 diriginţi de şantier, 57 de manageri de proiect, membri în comisiile de evaluare şi atribuire a proiectelor, 2 medici veterinari, 1 inspector şcolar general.
Faptele de natură penală constatate de DLAF afectează interesele financiare ale UE cu incidenţă în următoarele domenii: asistenţă socială – incluziunea persoanelor vulnerabile pe piaţa muncii (persoane cu dizabilităţi, şomeri de lungă durată, persoane defavorizate, persoane marginalizate, persoane excluse social sau supuse riscurilor de excluziune socială), sănătate - reabilitarea şi modernizarea unităţilor spitaliceşti, precum şi achiziţia de echipamente medicale, comunicaţii - dezvoltarea zonelor rurale prin introducerea infrastructurii de broadband la sate, respectiv îmbunătăţirea condiţiilor de viaţă pentru populaţia din mediul rural şi asigurarea accesului la unele servicii de bază, infrastructură - construcţia, modernizarea şi reabilitatea infrastructurii rutiere, educaţie - reabilitarea şi modernizarea unităţilor de învăţământ, îmbunătăţirea educaţiei şi formării profesionale în sprijinul creşterii economice şi dezvoltării societăţii bazate pe cunoaştere, agricultură – obţinerea subvenţiilor, îmbunătăţirea calităţii vieţii în zonele rurale şi diversificarea economiei rurale.
În 2017, DNA a întocmit un număr de 44 de rechizitorii şi acorduri de recunoaştere a vinovăţiei, având la bază sesizări şi analize ale DLAF. Prin cele 44 de rechizitorii şi acorduri de recunoaştere a vinovăţiei, DNA a valorificat constatările din 72 de acţiuni de control instrumentate de către DLAF, iar măsurile dispuse au fost trimiterea în judecată a 112 persoane fizice şi a 9 persoane juridice.
„În anul 2017, instanţele de judecată au soluţionat definitiv un număr de 65 de dosare având ca obiect infracţiuni împotriva intereselor financiare ale Uniunii Europene, din care 22 de cazuri au avut la bază investigaţiile DLAF. Instanţele de judecată au dispus condamnarea definitivă a 31 de persoane, respectiv 26 de persoane fizice şi 5 persoane juridice. Calitatea pe care o deţineau la data săvârşirii faptelor cele 26 de persoane fizice condamnate a fost: 1 primar de comună, 1 secretar al primăriei unei comune, 1 persoană care a avut calitatea de membru în comisia de evaluare a ofertelor, 3 persoane care au avut calitatea de fermieri, 1 persoană care a avut calitatea de agent agricol, 1 persoană care a avut calitatea de expert tehnic în cadrul unui proiect, 18 reprezentanţi legali ai unor entităţi comerciale care au avut calitatea de beneficiari ai proiectelor”, menţionează DLAF.
În cazul celor 5 persoane juridice condamnate, au fost aplicate amenzi penale cuprinse între 10.000 de lei şi 240.000 de lei.
„Valoarea estimată a impactului financiar rezultat în urma investigaţilor DLAF a fost de 45.832.368 euro, din care cea mai mare sumă constatată a fost de 12.289.342,82 euro”, precizează instituţia.
În ceea ce priveşte cooperarea cu Oficiul European de Luptă Antifraudă – OLAF, DLAF a primit 46 de solicitări de asistenţă tehnică din partea OLAF, 9 solicitări ale OLAF de sprijin operaţional (în care echipe de control ale DLAF au participat la acţiuni ale OLAF desfăşurate în România), 2 solicitări ale DLAF adresate OLAF pentru sprijin în investigaţii efectuate în diferite state europene.
Surse: Digi24, News.ro
