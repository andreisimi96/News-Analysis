Tinerii din Bucureşti diagnosticaţi cu cancer vor putea primi ajutor pentru prezervarea fertilităţii prin proiectul „Newborn – Oncofertilitate”, ce va fi derulat de Primăria Capitalei, potrivit unui proiect de hotărâre aprobat joi în şedinţa Consiliului General al Municipiului Bucureşti (CGMB). Proiectul de hotărâre a fost aprobat în unanimitate, scrie News.ro.
Proiectul face parte dintre cele 20 de proiecte propuse de bucureşteni aprobate în campania „Propune pentru Bucureşti” şi urmăreşte „creşterea calităţii vieţii după tratamentele oncologice, astfel că tinerii diagnosticaţi cu cancer să aibă posibilitatea de a-şi prezerva fertilitatea”.
Astfel, femeile până în 35 de ani şi bărbaţii de până în 45 de ani îşi vor putea prezerva fertilitatea prin prelevarea şi crioconservarea de ovocite şi respectiv spermă pentru o perioadă de cinci ani. Proiectul se va derula prin Spitalul Clinic de Obstetrică – Ginecologie „Prof. Dr. Panait Sîrbu”, cu care Administraţia Spitalelor şi Serviciilor Medicale (ASSMB) va încheia un contract, în perioada 1 noiembrie anul acesta – 31 octombrie 2020.
Primăria Capitalei preconizează că vor beneficia gratuit de prezervarea fertilităţii 138 de femei şi 175 de bărbaţi. Sunt eligibili cei care locuiesc în Bucureşti sau au viza de reşedinţă în Bucureşti obţinută cu cel puţin şase luni înainte de începerea proiectului şi au indicaţie de la medicul specialist pentru prelevarea şi crioconservarea spermei, respectiv ovocitelor.
Bugetul proiectului este de aproximativ 880.000 de lei (echivalentul a 189.665,67 de euro).
Proiectul invocă datele Eurostat, care arată că în anul 2080 România va avea cu aproape 4 milioane mai puţini locuitori decât are în prezent, ceea ce ar reprezenta o scădere a populaţiei actuale cu peste 25 la sută. Pe lângă scădere, populaţia va suferi şi un proces de îmbătrânire, astfel că în 2080, ponderea persoanelor de peste 65 de ani din totalul populaţiei se va dubla faţă de momentul actual, mai scrie în proiect.
De asemenea, scăderea natalităţii în România a scăzut în contextul în care şi rata fertilităţii a scăzut aproape la jumătate faţă de 1980.
„Acest lucru este cauzat de creşterea incidenţei infertilităţii în rândul persoanelor tinere, a persoanelor diagnosticate cu cancer, migrarea populaţiei tinere în alte ţări şi lipsa unor programe coerente pentru susţinerea tinerilor cu venituri la programe care să stimuleze natalitatea”, se arată în proiect.
Referitor la cancer, iniţiatorul proiectului explică faptul că tratamentul celor bolnavi le afectează acestora şi capacitatea de reproducere.
