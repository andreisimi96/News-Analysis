O nouă gafă a ministrului Mediului, Grațiela Leocadia Gavrilescu. De această dată, la Timișoara, unde a participat la o conferință internațională în domeniul cercetării, organizată de Universitatea de Științe Agricole şi Medicină Veterinară a Banatului. Concret, doamna ministru știa că se află în județul Timișoara.
”Să sperăm că, așa cum ne ținem de toate graficele pe care le avem, vom reuși la finalul lunii iulie, să lansăm Ghidul Solicitantului pentru Primării - iar suma totală pentru finanțare va fi de 75 de milioane de euro. Am rugat primarii de la Brașov și pe care îi voi informa exact pe fiecare ce suprafață de teren, astfel degradată, o au în custodie să și depună astfel de proiecte. Lucrul acesta îi voi ruga și pe primarii din JUDEȚUL TIMIȘOARA”, a declarat Grațiela Gavrilescu, ministrul Mediului.
Ministrul a vorbit şi despre problema numărului ridicat de urși, care ajung în zone populate și a continuat seria greșelilor de exprimare.
 ”Ca un ministru responsabil și CARE nu îmi este frică să spun adevărul am comunicat Comisiei Europene și comisarului european de mediu care este realitatea din România...”, a spus Grațiela Gavrilescu, ministrul Mediului.
Discursul ministrului Mediului a durat aproximativ 15 minute și nu a fost tradus în limba engleză, deși în sală se aflau cercetători și profesori din domeniu, din 23 de state ale lumii.
redactor: Claudiu Sav/ operator: Cristian Kovacs
Pe aceeași temă
