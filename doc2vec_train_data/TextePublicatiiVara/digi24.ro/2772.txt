Elevii bucureşteni care obţin media generală peste 8,5 vor primi din partea Primăriei Capitalei diferite sume de bani, după ce, în şedinţa de joi, Consiliul General al Municipiului Bucureşti (CGMB) a adoptat un proiect de hotărâre în acest sens.
Sursă foto: Shutterstock
Elevii cu media generală 10 vor primi premii în cuantum de 1.000 de lei, iar cei cu media generală între 9,5 şi 9,99 şi nota zece la purtare vor beneficia de premii de 400 lei.
Conform proiectului adoptat, elevii cu media generală între 8,5 şi 9,49 şi nota 10 la purtare vor beneficia de un premiu de 300 de lei.
Premiile Primăriei Capitalei pentru merite deosebite se vor acorda elevilor din învăţământul primar, gimnazial, liceal sau profesional.
Totodată, se vor acorda Premiile Primăriei Capitalei pentru performanţă, în cuantum de 600 de lei fiecare. Aceste granturi vor fi oferite pentru premierea unităţilor de învăţământ preuniversitar de stat cu rezultate deosebite în domeniul performanţelor şcolare sau în domeniul incluziunii.
Granturile pentru premierea unităţilor de învăţământ cu rezultate deosebite în domeniul incluziunii pot fi accesate printr-un apel necompetitiv, pentru acoperirea nevoilor specifice din plan educaţional, material şi comunitar.
„Incluziunea se referă la o altă manieră de abordare a educaţiei pentru toţi, iar şcoala incluzivă facilitează accesul tuturor la o educaţie de calitate printr-o serie de activităţi al căror centru este elevul”, indică raportul de specialitate.
