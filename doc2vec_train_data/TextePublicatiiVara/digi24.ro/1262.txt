Patru magazine Mega Image au fost amendate de reprezentanţii Comisariatului Judeţean pentru Protecţia Consumatorilor Constanţa cu 90.000 de lei, după ce comisarii au descoperit că unităţile vindeau ca somon un produs care conţinea 85 la sută hering. De asemenea, echipele de control au oprit temporar prestarea de servicii în zonele de preparare a mâncărurilor deoarece lipsea autorizaţia sanitar veterinară.
Şeful Comisariatului Judeţean pentru Protecţia Consumatorilor (CJPC), Horia Constantinescu, a declarat, marţi, că reprezentanţii instituţiei au verificat patru magazine Mega Image din Constanţa.
Comisarii au descoperit că în unităţile respective era vândut ca somon un produs cu o componenţă de 85 la sută de hering, potrivit News.ro.
Horia Constantinescu a afirmat că au fost aplicate amenzi în valoare totală de 90.000 de lei pentru practici comerciale înşelătoare, nerespectarea condiţiilor de depozitare şi preţuri diferite la casa faţă de raft.
Şeful CJPC a mai spus că, din informaţiile pe care le deţine, produsul respectiv provine din hering congelat, lăsat la dezgheţat în cuve mari, în apă, iar deasupra acestuia este pus potenţiatorul de gust de somon.
Totodată, în urma controlului de la magazinele Mega Image comisarii Comisariatului Judeţean pentru Protecţia Consumatorilor au decis oprirea temporară a prestării de servicii pentru zonele de procesare a mâncărurilor şi preparatelor pentru lipsa autorizaţiei sanitar veterinare.
