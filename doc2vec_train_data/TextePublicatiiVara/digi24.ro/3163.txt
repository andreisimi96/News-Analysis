Antreprenorii români au descoperit reţeta unei afaceri simple, dar de mare succes: cumpără marfă din China şi o revând în cel mai mare magazin online american. Peste trei mii de conaţionali au anunţuri pe Amazon, iar cei mai perseverenţi ajung să câştige sute de mii de dolari.
Alexandru Hudiţan este unul dintre românii care vinde articole sportive în toată lumea. Acum patru ani şi-a deschis o afacere pe internet şi cum comerţul online nu era foarte dezvoltat la noi, s-a hotărât să folosească cel mai mare magazin online din Statele Unite ale Americii.
Alexandru Hudiţan – antreprenor: „Nu le produc eu, le cumpar din China de la un producător de acolo şi le trimit pe mare pânăa în State”
Marfa chinezească vândută de americani îi permite lui Alexandru să îşi vadă visul cu ochii, după ce a încercat şi alte metode.
Alexandru Hudiţan – antreprenor: „Mi-am dat demisia cu 5 ani în urmă şi am tot avut tot felul de încercări, niciuna nu aducea un profit atât de mare încât să îmi îndeplinească visul de a călători în jurul lumii”.
Pentru o astfel de afacere nu este nevoie de investiţie mare, spun antreprenorii online. Claudiu vinde produse pentru yoga. A început cu o investiţie de cinci mii de euro, pe care i-a recuperat în primele luni.
Claudiu Stănculescu, comerciant online: „Primul an s-a terminat cu 70.000 cifra de afaceri, în al doilea an a dus undeva în 500.000”.
Ce-i drept, nici afacerea de pe Amazon nu este lipsită de pericole.
Claudiu Stănculescu: „Am avut niste pantaloni şi pentru că nu am ales corect materialul m-am trezit cu 3.000 de perechi de pantaloni prea scumpi pentru calitatea lor”.
Daniel Moran, consultant în afaceri: „Sfatul meu pentru cei care vor să îşi deschidă o firmă este să se concentreze pe consumator, nu pe produsul pe care îl vând. La sfârşitul zilei, banii vin de la oamenii care plătesc pentru calitate şi este treaba ta să afli pentru ce sunt dispuşi să plătească”.
Cei 3000 de români care vând produse în cel mai mare magazin online din lume au afaceri cumulate în valoare de 10 milioane de dolari.
