În goana după bani, dezvoltatorii imobiliari ridică locuinţe mai mici decât ar trebui, doar ca să le vândă cu preţuri pe care clienţii şi le permit. Până acum toţi românii care şi-au căutat o casă bănuiau acest lucru. Acum, însă, au şi o confirmare. Un studiu realizat pe ofertele prezentate la cel mai recent târg imobilar din Capitală arată că peste jumătate dintre locuinţele scoase la vânzare sunt mai mici decât prevede legea.
Suprafaţa minimă a unei garsoniere ar trebui să fie de 37 de metri pătraţi, potrivit legii care pare că e făcută doar ca să fie încălcată. Studiul Interrobang arată însă că 70% din garsonierele scoase la vânzare la cel mai recent târg imobiliar din Capitală sunt mult mai mici.
Dezvoltatorii nu au respectat legea nici când au făcut compartimentarea pentru apartamentele cu două camere. Aproape 60% din cele analizate aveau mai puţin de 57 de metri pătraţi utili, cât ar trebui să fie suprafaţa minimă. Cei care au realizat studiul au analizat 37 de ansambluri rezidenţiale. Dintre acestea, doar cinci locuinţe aveau suprafaţa minimă impusă de lege. Şi chiar dacă sunt din ce în ce mai mici, preţurile nu sunt deloc pe măsură. Locuinţele din Bucureşti s-au scumpit constant în ultimii ani şi au ajuns la cel mai mare nivel de după criza economică. Iar dezvoltatorii imobiliari profită din plin de acest aspect - efort mai puţin şi bani mai mulţi.
50.000 de euro - a fost preţul mediu cerut la târg pentru o garsonieră, în timp ce pentru un apartament de două camere dezvoltatorii au cerut, în medie, aproape 69.000 de euro. Iar dacă se ţine cont şi de compartimentările care care respectă suprafeţele prevăzute în Legea Locuinţei, în medie, preţurile sar de 71.000 de euro în cazul garsonierelor şi de 89.000 în cazul apartamentelor cu două camere. Practic, normalitatea a ajuns să coste aproape dublu.
