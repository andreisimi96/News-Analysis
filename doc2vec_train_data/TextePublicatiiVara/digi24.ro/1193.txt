Ploile torenţiale şi grindina de început de vară au făcut probleme în numeroase zone din ţară. În Braşov, străzile celui mai vechi cartier al oraşului s-au umplut cu mâl. Locuitorii din Şchei spun că de vină ar fi un investitor imobiliar, care a deschis un şantier în apropiere şi a făcut, ilegal, un drum de acces spre acesta. La Rânca, în Gorj, a căzut grindină, în timp ce sistemele de canalizare din Iaşi şi Alba Iulia au fost depăşite de cantitatea mare de apă strânsă după ploi.
Ploaia torenţială a umplut câteva străzi din cartierul Şchei din oraşul Braşov de mâl şi nisip, aduse de pe dealul unde s-au deschis în ultimul an mai multe drumuri care duc spre şantiere.
"-Potop, deci cum a fost în toată țara. Când am ieșit afară, dacă încercai să ieși pe stradă aici, te lua apa. Mi-a fost frică, am zis: bă, ne ia și mașinile până la urmă."
Localnicii susțin că amenajarea drumurilor s-ar fi făcut fără autorizaţie și tone de pământ sunt luate de șuvoaie la orice ploaie mai puternică și duse până în centrul vechi al orașului.
Anca Lăutaru, purtător de cuvânt Poliția Locală Brașov: "Din cauză că dezvoltatorul nu a deținut autorizație de construire, Poliția Locală a făcut plângere penală care este în lucru la Parchet, mai bine de un an de zile este această situație."
Județul Gorj a fost sub cod galben de averse, descărcări electrice și grindină.
În Iaşi, sistemele de canalizare nu au mai făcut faţă după o ploaie torenţială şi, în doar câteva minute, străzile s-au transformat într-un lac.
-"Off. Mi-e frică. Parcă ar intra apa în maşină."
Situaţie similară şi în Alba Iulia.
