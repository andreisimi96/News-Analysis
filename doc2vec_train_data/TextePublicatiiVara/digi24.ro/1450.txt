Elena Udrea este oficial urmărită internaţional. Poliţia română a postat profilul acesteia pe site-ul celor căutaţi pentru executarea pedepselor.
Ministrul Justiţiei a declarat astăzi că e posibilă extrădarea Elenei Udrea din Costa Rica . Ar exista deja un precedent de extrădare reuşită şi un alt caz, în desfăşurare. Nu face însă referire la statutul de refugiat politic pe care Elena Udrea îl cere permanent şi l-ar fi obţinut temporar tocmai cu argumentul că ar fi persecutată de justiţia din România.
Însă, ministrul a făcut referire la două cazuri cunoscute deja, de extrădare din Costa Rica.
Un român extrădat din Costa Rica este traficant de droguri, condamnat la 13 ani de închisoare. Procedura în cazul său a durat un an.
Tudorel Toader a explicat că el a fost adus în ţară în baza „curtoaziei internaţionale”, pentru că între Costa Rica şi România nu există tratat bilateral de extrădare.
Aceasta este una dintre metodele prin care un condamnat poate fi extrădat din ţara sud-americană explică ministrul. Doar că în cazul Elenei Udrea vorbim despre fapte care au legătură cu corupţia.
A doua variantă de extrădare ar fi în baza Convenţiei Naţiunilor Unite Împotriva Corupţiei din 2003. Atât România cât şi Costa Rica au semnat acest acord, care obligă statele semnatare să extrădeze cazurile de corupţie.
Oricum, procedura va dura. Cât timp Elena Udrea se află în plin proces de obţinere a statutului de refugiat politic ea nu va putea fi extrădată.
Ministerul Justiţiei poate începe însă procedura de extrădare, pentru că Elena Udrea este dată în urmărire internaţională.
