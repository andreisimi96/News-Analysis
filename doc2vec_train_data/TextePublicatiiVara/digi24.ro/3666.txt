Preşedintele Vladimir Putin a felicitat duminică echipa de fotbal a Rusiei după victoria la loviturile de departajare în faţa Spaniei şi calificarea în sferturile de finală ale Cupei Mondiale 2018 , informează Agerpres. Rusia va juca împotriva Croației pe 7 iulie, de la ora 21:00.
Formula 1: Cursa de la Silverstone e în direct la Digi Sport 1 (duminică, ora 16:00)
„La fel ca întreaga ţară, Vladimir Putin a urmărit meciul de la început până la sfârşit şi i-a susţinut pe ai noştri”, a declarat purtătorul de cuvânt al preşedinţiei ruse, Dmitri Peskov, citat de agenţiile ruse de presă.
„Imediat după meci, Putin l-a sunat pe (selecţionerul rus Stanislav) Cercesov, a felicitat întreaga echipă pentru victoria impresionantă, precum şi pe antrenor pentru faptul că strategia pe care a ales-o a adus acest rezultat”, a adăugat Peskov.
Preşedintele rus „a declarat că cel mai important în sport este rezultatul. Iar acest rezultat este victoria pentru echipa noastră”, a precizat purtătorul de cuvânt al Kremlinului.
Înaintea meciului, Putin i-a asigurat pe Stanislav Cercesov şi pe jucători că „nimeni în ţară nu îi va condamna” în cazul unei înfrângeri, deoarece ei au făcut „deja imposibilul”, a dezvăluit Dmitri Peskov.
Vladimir Putin nu a fost prezent pe stadionul Lujniki din Moscova, unde naţionala Rusiei s-a impus cu 4-3 la loviturile de departajare (1-1 după prelungiri) în faţa Spaniei, campioana mondială din 2010.
În tribune s-a aflat, în schimb, Regele Felipe al VI-lea al Spaniei, pe care preşedintele rus l-a sunat după meci pentru „a aduce omagiu măiestriei şi calităţii echipei spaniole”, a mai spus purtătorul de cuvânt.
Conform Kremlinului, Regele Spaniei l-a felicitat la rândul său pe Vladimir Putin pentru victoria echipei ruse.
