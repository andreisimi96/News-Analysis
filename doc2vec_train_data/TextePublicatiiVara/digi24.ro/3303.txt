Sute de kilograme de roşii au ajuns la gunoi în Dolj, iar astăzi tomatele se vindeau şi cu 20 de bani kilogramul. Paradoxal, este efectul produs chiar de programul de stimulare a producţiei de roşii implementat de Guvern care a dus la o supraproducţie de tomate, pentru care nu se găseşte piaţă de desfacere. În județul Dolj, 1.500 de producători au primit de la stat câte 3.000 de euro pentru fiecare hectar de roşii.
Petrică Gorge, producător: S-au stricat din cauza preţului de la piaţă. Nu le ia nimeni, au preţ de nimic. Le dăm la păsări.
Petrică Gorge este unul dintre producătorii de roşii din Desa care s-a înscris pentru a primi 3.000 de euro subvenţie de la stat. A încălzit toată iarna cele 6 solarii, însă cînd s-au copt tomatele s-a trezit că nu are cui să le vândă. A ieşit cu lăzile în stradă în căutarea cumpărătorilor. Cere 20 de bani pe kilogram.
Petrică Gorge, producător: Avem datorii la substanţe, trebuie să le plătim.
Reporter: Chiar şi aşa, reuşiţi să vindeţi la preţul acesta?
Petrică Gorge, producător: Stăm pe piaţă până o dăm la samsari pe nimic.
Cum nu au fost clienţi în mica piaţă amenjată de la Desa, roşiile vor ajunge fie la gunoi, fie la animale.
Ilie Arcereanu, producător: Un preţ care este... nici de.... un bax de roșii vine exact 3-4 ţigări. Am fost nevoit să aruncăm pentru că ne ducem astăzi la piaţă şi nu le dăm şi a doua zi trebuie să trecem prin ele că se strică şi restul ce se strică, le aruncăm.
Chiar şi cu ajutorul de la stat, oamenii îşi fac calcule că vor ieşi tot în pierdere.
Producător: La 20 de bani? Muncim degeaba, nici măcar recoltatul nu-l scot.
Reporter: Dacă nu reuşiţi să le vindeţi ce faceţi?
Producător: Le aruncăm. Ce să le putem face?
Ionel Păunel, preşedintele sindicatului producătorilor din Oltenia: Foarte mulţi fermieri au mizat pe partea de extraîntâietate şi pentru faptul că s-au înscris în programul de tomată, dar au mers şi pe acest soi de roşie care este un soi mai ieftin.
În judeţul Dolj s-au depus peste 2.000 de cereri pentru subvenţia de 3.000 de euro, însă doar 1.500 de producători au reuşit să obţină aceşti bani.
