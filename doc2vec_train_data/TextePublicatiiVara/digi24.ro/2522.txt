12 echipaje de poliţie, inclusiv de la forţele speciale, au intervenit marți seară pentru a opri bătaia dintre două grupări rivale, în Bucureşti. Scandalul a avut loc pe şoseaua Fundeni, după ce un şofer ar fi lovit, intenţionat, maşina altuia. Ajutaţi de mai mulţi prieteni, cei doi s-au împlicat într-o dispută violentă în care - spun martorii - ar fi fost scoase şi săbii. Trei dintre cei șase suspecţi duşi la audieri sunt acum cercetaţi pentru tentativă de omor.
Imaginile surprinse de un telespectator Digi24 arată cum un poliţist încearcă, în zadar, să-i despartă pe cei șase indivizi implicaţi în scandal.
Primii poliţişti ajunşi la locul confruntării au chemat întăriri. Câteva minute mai târziu, au primit ajutor de la alte 11 echipaje.
Martor: Au ieşit cu săbii şi cu chestii de genul ăsta şi după aceea au venit maşini de poliţie, vreo 10 maşini de poliţie. Şi după aceea a venit şi o maşină de mascaţi, ca să poată să îi potolească.
Toţi cei implicaţi în conflict au fost duşi la Secţia 9 de Poliţie, pentru audieri care au durat mai bine de cinci ore. Deşi conflictul a fost violent şi a implicat avarierea a două maşini, o singură persoană a fost rănită.
De la Secţia 9, trei dintre suspecţi au fost duşi la Serviciul Omoruri din cadrul Poliţiei Capitalei. Ei sunt cercetaţi penal pentru tentativă de omor şi tulburare a liniştii publice. Dacă vor fi găsiţi vinovaţi, riscă până la 10 ani de închisoare.
