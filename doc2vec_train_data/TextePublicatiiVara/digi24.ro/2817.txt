Furtuna de miercuri dimineață a făcut pagube de mii de euro în cartierul Oncea din Oradea. În urma ploii, un deal a luat-o la vale și a umplut cu noroi strada și curțile locatarilor. În unele zone stratul de nămol a ajuns la aproape o jumătate de metru grosime.
Adrian Magdale spune că furtuna i-a provocat pagube de mii de euro după ce tone de nămol și pietriș i-au ajuns în curte.
"În față, la jumătate de metru au fost pietrișul și nămoluș, nămolul în spate este la 30 de centimetri, piscina este la verticală, a fost scoasă, gazon, grădină, totul este plin de nămol. (Pagube - n.n.) peste 15 mii de euro, cu siguranță."
Și alți vecini s-au trezit cu nămolul în curți și în fața porții.
"De vreo 10-15 centimetri de gros. În grădină, acolo, unde am căpșuni, nici nu se vede niciuna."
Oamenii susțin că de vină ar fi proprietarul unui teren, care a defrișat dealul și a intrat cu buldozerul pentru a nivela pământul.
"Efectiv se dizlocă un deal fără permis, fără autorizație. Nu numai că a tăiat și a scos toți pomii din deal, dar a pus buldozerul și a început să taie dealul", susţine Adrian Magdale.
"Din cauza ploii abundente (...) dealul a luat-o cu totul la vale. A fost nevoie de doar 30 de minute pentru ca strada și curțile oamenilor să fie umplute cu pământul argilos", a relatat Bianca Firezar, jurnalist Digi24 Oradea.
Proprietarul terenului se apără și spune că, de fapt, lipsa rigolelor ar fi problema.
"Erau acolo numai... totul era uscat. Domnul ăsta care v-a zis dumneavoastră are o casă sub nivelul drumului. Dar dacă dânșii, dacă nu este un șanț în fața casei, pe ce să meargă apa, dacă a venit apa șiroaie?"
Primăria Paleu, de care aparține terenul, nu a confirmat că bărbatul ar avea autorizație pentru defrișare și alte lucrări. Un angajat al primăriei susține însă că bărbatul cumpără terenuri și a le revinde după ce le parcelează.
Reporter: Bianca Firezar
Operator: Gabor Szilagyi
