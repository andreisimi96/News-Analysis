VIDEO &vert; Protest antiguvernamental în Piața Victoriei
VIDEO &vert; Protest antiguvernamental în Piața Victoriei
ACTUALIZARE 23:00. Duminică a fost un nou protest în Piaţa Victoriei, dar manifestaţia a avut drept ţintă coaliţia de la putere, de această dată. Cei aproximativ trei mii de participanţi au criticat Executivul, pentru că a blocat procedura prin care Roşia Montana era înscrisă în patrimoniul UNESCO, dar şi Curtea Constituţională, pentru decizia în cazul revocării şefei DNA, precum și intenția Guvernului de a aduce modificări Pilonului II de pensii.
FOTO: Inquam Photos / Octav Ganea (clic pe fotografie pentru o mai bună vizualizare)
ACTUALIZARE 22:00 Încă mai sunt câteva sute de oameni în Piaţa Victoriei care strigă, între altele, „DNA să vină să vă ia”.  Pentru că afluența manifestanților era destul de mare, jandarmii au decis, la un moment dat, să închidă circulația pe un sens.
Oamenii s-au mobilizat pe reţelele de socializare, iar punctul de întâlnire a fost, ca de obicei, Piaţa Victoriei.
„Nu vrem să fim conduşi de hoţi, nu vrem să fim conduşi de hoţi!”, au strigat ei.
„Ne nemulțumește mitingul de ieri (mitingul PSD de sâmbătă – n.r.)”, spune o femeie. „Au ieșit în stradă persoane care nu au știut pentru ce motiv ies. Asta a fost părerea mea când am privitn la televizor. Că sunt în necunoștință de cauză și am venit ca o replică a mitingului de aseară”, explică ea.
Reporter: Aseara s-a vorbit foarte mult de abuzuri...
- Abuzurile cui?! Aici nu au înțeles oamenii aceia: despre care abuzuri vorbim, spune protestatara.
„Vor să ne fure cei 9 miliarde de lei, vor să vândă Roșia Montana și noi vrem să își dea demisia și să plece”, spune un tânăr.
Foto: Inquam Photos/Octav Ganea
Demonstranţii au criticat şi verdictul Curţii Constituţionale, care îl obligă pe şeful statului să o revoce pe Laura Codruţa Kovesi din fruntea Direcţiei Naţionale Anticorupţie. „CCR, sluga PSD”, au scandat demonstranții.
„De când au ajuns la putere, în loc să se ocupe de așa-zisul program de guvernare cu care au venit și câștigat alegerile, ei s-au ocupat de cu totul altceva – modificări pe legile justiției, legea statutului magistraților, modificări pe Codul penal”, acuză un manifestant.
„Nu scăpați, nu scăpați!” au strigat protestatarii.
Foto: Inquam Photos / Octav Ganea
„E vorba de cei care uzurpă țara în momentul de față, din punctul nostru de vedere, e vorba de acești mafioți, e vorba de cei din PSD care încearcă să-și asundă toate fărădelegile. Noi sperăm să nu scape, să fie judecați și dacă sunt vinovați, să fie și condamnați. Asta de ne dorim, un stat de drept funcțional, nu ceea ce ar vrea ei: să închidă toate aceste căi de a-i urmări și eventual urmăritorii lor să fie numiți tot de ei”, a explicat un manifestant.
A fost contestată şi decizia Executivului de a bloca procedura prin care Roşia Montana era înscrisă în patrimoniul UNESCO.
„Sunt convinsă că au gânduri ascunse, vor să exploateze și aurul de la Roșia Montana, probabil o să ne trezim și cu gazele de șist. Nu ascultă de nimeni”, spune o femeie. „Sunt foarte dezamăgită”, adaugă ea.
La final, protestatarii au luminat Piaţa Victoriei cu telefoanele mobile.
Foto: Inquam Photos/Octav Ganea
E din nou protest în Piaţa Victoriei. Doar că, de data aceasta, e vorba despre o manifestaţie anti-guvernamentală. Sunt aproape o mie de oameni, care contestă decizia Executivului de a bloca procedura prin care Roşia Montana era înscrisă în patrimoniul UNESCO. Demonstranţii nu sunt de acord nici cu verdictul Curţii Constituţionale, care îl obligă pe şeful statului să o revoce pe şefa DNA.
În jur de o mie de persoane protestează duminică seară în Piaţa Victoriei din Capitală, suflând în vuvuzele, fluturând steaguri şi scandând împotriva coaliţiei de guvernare. Jandarmii au început deja să împrejmuiască cu garduri spaţiul din faţa Guvernului.
Protestatarii au început să se strângă în faţa Guvernului încă de la ora 18.30, iar unii dintre ei au venit inclusiv cu copii, care se plimbă cu bicicletele şi trotinetele prin Piaţă. Ei suflă în vuvuzele şi scandează „PSD, ciuma roşie” şi „Hoţii”, având totodată steaguri, atât tricolorul, cât şi cel al Uniunii Europene, precum şi pancarte cu „Uniţi salvăm Roşia Montană” şi logo-ul Anului Centenar reinventat sub forma unor cătuşe colorate. La protest este prezent şi senatorul USR Mihai Goţiu.
Grupul Corupţia Ucide a anunţat încă de la începutul săptămânii că va organiza duminică un miting în Piaţa Victoriei, în condiţiile în care sâmbătă acolo a avut loc acţiunea PSD. Reprezentanţii grupului au considerat că, chiar dacă protestatarii # rezist ar manifesta paşnic, prezenţa lor ar duce aproape inevitabil la apariţia unor conflicte, iar „acest lucru îi va permite imediat PSD-ului să pozeze în victimă”.
„Acest spaţiu îşi va recapătă scopul iniţial, locul unde câteva sute de mii de cetăţeni s-au adunat din convingere şi au hotărât că indiferent ce se întâmplă, România va rămâne un stat de drept şi nimeni nu va fi mai presus de lege! Acest lucru nu poate fi schimbat sau imitat de nici un partid cu toate sutele lui de autocare!”, spunea grupul civic.
Peste 120.000 de persoane venite din toată ţara au participat sâmbătă la mitingul PSD „împotriva abuzurilor” organizat în Piaţa Victoriei din Capitală.
Sursa: Digi24, News.ro
