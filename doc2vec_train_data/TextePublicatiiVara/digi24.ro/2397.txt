Chinezii încercau în zadar, marţi, să găsească originea unui "proverb" atribuit Imperiului de Mijloc de către Ivanka Trump, fiica preşedintelui american, în contextul în care acesta din urmă are un summit istoric cu liderul nord-coreean Kim Jong-un, transmite Agerpres.
FOTO: Gulliver/ Getty Images
„Scepticul nu trebuie să-l întrerupă pe cel care acţionează - proverb chinez”, a notat luni seara Ivanka Trump într-o postare pe Twitter, cu câteva ore înainte de întrevederea istorică de la Singapore între liderii celor două ţări, unii punând la îndoială capacitatea preşedintelui american de a obţine o veritabilă denuclearizare a Coreei de Nord.
Referinţa, însă, i-a lăsat perplecşi pe internauţii chinezi, care se străduiau să găsească o cât de mică urmă a proverbului cu pricina în scrierile istorice chineze.
„Redactorul nostru şef nu găseşte despre ce fel de proverb este vorba. Ajutor!”, a recunoscut Sina, societatea ce administrează reţeaua socială Weibo, supranumită "Twitter-ul chinez".
În mii de mesaje, utilizatorii site-ului de microbloguri nu reuşesc să se pună de acord nici asupra originii îndepărtate a proverbului, iar unii nu ezită să o ironizeze pe fiica preşedintelui american, care este şi consilieră la Casa Albă.
„Ea a găsit aceasta într-o prăjitură-surpriză la Panda Express”, ironiza un utilizator al Weibo, cu referire la micile prăjituri cu mesaj oferite la sfârşitul mesei într-o celebră reţea de restaurante chineze din SUA.
Ivanka Trump este mai degrabă populară în China, după ce a difuzat un filmuleţ video cu fiica sa de şase ani când aceasta recita un poem în limba mandarină.
