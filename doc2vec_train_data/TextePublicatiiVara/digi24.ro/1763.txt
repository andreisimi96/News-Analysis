Motivarea deciziei CCR privind revocarea şefei DNA este importantă, dar nu mai putea modifica nimic, având în vedere că „zarurile au fost aruncate de când s-a dat decizia”.
„Eu nu ştiu de ce se face atâta vâlvă şi atâta discuţie pe motivarea Curţii. Zarurile au fost aruncate de când s-a dat decizia. De ce s-a pus atâta presiune pe motivarea deciziei. Nu pot să schimbe dispozitivul prin motivare”, a spus Augustin Zegrean la Digi24.
Întrebat despre termenul în care preşedintele ar trebui să o revoce pe şefa DNA, Zegrean a răspus: „Asta chiar era prea mult să se scrie şi ziua la care trebuie să se facă această revocare. Eu vreau să vă spun că în Constituţie şi în legea de organizare a Curţii sunt prevăzute nişte termene, atunci când este nevoie de termene. Când o lege, sau un articol dintr-o lege, este declarat neconstituţional, de la data publicării deciziei, legea sau articolul respectiv se suspendă de îndată, iar Guvernul sau Parlamentul, după caz, au la dispoziţie 45 de zile să transpună de acord legea respectivă cu decizia Curţii. Când legiuitorul constituţional „a vrut să stabilească termene, le-a stabilit.
În privinţa deciziilor în soluţionarea conflictelor de constituţionalitate, nu s-a stabilit termen pentru că nu se dă o dispoziţie. Este prima dată când se dă o dispoziţie prin decizie, că preşedintele va face, va drege. Până acum se stabilea dacă este sau nu este conflict. Totul este altfel de data asta.
În decizie scrie că revocarea e la discreţia ministrului Justiţiei, credeam că trăim într-un regim constituţional, nu discreţionar.
Începând de azi, între lege şi decizia CCR e un loc viran şi vor trebui să facă ceva cu legea. Dacă vor să îl pună pe procuror în subordinea ministrului Justiţiei, acum pot să o facă”, a afrimat Zegrean.
El a adăugat că nu a apucat să citească cele 133 de pagini şi că oricum nu crede o va mai face pentru că lucrurile nu se mai pot schimba.
