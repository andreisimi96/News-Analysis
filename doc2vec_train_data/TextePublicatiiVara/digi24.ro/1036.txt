Alertă în două state din America, unde trăiesc peste şapte milioane de oameni. Incendiile de vegetaţie se extind ameninţător în Colorado şi New Mexico, unde a fost declarată stare de urgenţă. 800 de oameni şi-au abandonat casele şi au fugit din cauza flăcărilor, iar câteva mii au fost anunţaţi să fie pregătiţi să plece şi ei.
-Doamne! Nu cred că a fost cea mai înţeleaptă idee.
Focul i-a surprins pe aceşti doi bărbaţi, tată şi fiu, în timp ce mergeau pe o şosea din New Mexico. De-o parte şi de-a alta a drumului, flăcările se ridicau la înălţimea unui bloc cu 10 etaje în unele locuri. Cu greu au reuşit iasă din fumul care ducea vizibilitatea spre zero şi din focul ce ameninţa maşina.
-Sunt flăcări deasupra maşinii, fir-ar să fie! Trebuie să ieşim de aici! Doamne! Nu trebuia să venim pe aici! Doamne!
-E atât de cald!
În faţa unor asemenea flăcări, vegetaţia de pe o suprafaţă cât jumătate din Bucureşti a dispărut. Focul arde de trei zile fără oprire în New Mexico şi Colorado, iar acum ameninţă şi zonele locuite. Sute de oameni au fost evacuaţi, iar câteva mii sunt gata să fugă.
-Mi-am luat toate cele şase animale, soţia, mama, cu toţii suntem gata de plecare.
-Este foarte greu să îţi părăseşti casa. Avem pompieri buni, cred că oraşul va fi în siguranţă.
Peste 500 de pompieri luptă cu flăcările. Misiunea lor este însă foarte dificilă: vegetaţia uscată din cauza secetei lungi alimentează din plin flăcările.
