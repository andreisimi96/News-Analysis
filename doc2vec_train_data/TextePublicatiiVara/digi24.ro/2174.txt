Liderul nord-coreean Kim Jong Un a sosit, duminică, în Singapore, înaintea unui summit istoric cu preşedintele Statelor Unite Donald Trump, a informat presa locală, transmite agenţia dpa.
Foto: Gulliver/Getty Images
ACTUALIZARE 19:30 - Preşedintele american Donald Trump a sosit în Singapore, duminică, pentru summit-ul cu liderul nord-coreean Kim Jong Un.
Aeronava Air Force One a aterizat la Baza Aeriană Paya Lebar, la ora locală 20.20.
Preşedintele SUA a fost întâmpinat de ministrul singaporez de Externe Vivian Balakrishnan şi de alţi demnitari.
Kim a sosit pe aeroportul Changi din Singapore la bordul unui zbor Air China, care a aterizat la ora 14.38 (6.38 GMT), urmând să fie condus apoi la hotelul St Regis, unde delegaţia sa va fi cazată, a relatat Channel NewsAsia, citată de Agerpres .
Nu a existat nicio înregistrare a sosirii liderului nord-coreean.
Trump urmează să sosească câteva ore mai târziu din Quebec, unde a participat la summitul G7 împreună cu alţi lideri mondiali.
Summitul Trump-Kim, care va avea loc la hotelul Capella marţi dimineaţă, va marca prima întâlnire dintre liderul nord-coreean
şi un preşedinte american în exerciţiu.
Discuţiile se vor concentra pe obţinerea unui acord privind denuclearizarea Coreii de Nord în schimbul relaxării sancţiunilor economice şi diplomatice.
După sosire, cei doi lideri urmează să se întâlnească separat cu premierul ţării gazdă, a precizat Ministerul de Externe din Singapore, într-un comunicat difuzat duminică.
Potrivit comunicatului, premierul Lee Hsien Loong se va întâlni cu Kim duminică şi cu Trump luni.
