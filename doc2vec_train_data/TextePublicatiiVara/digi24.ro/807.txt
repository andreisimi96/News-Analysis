WTA: „Buzărnescu a strălucit în lumina reflectoarelor la Doha”. Ascensiunea fulminantă a Mihaelei: 497 de locuri într-un an
Performanțele Mihaelei Buzărnescu în clasamentul WTA sunt cu atât mai mult de apreciat cu cât sportiva din România mărturisea că are doar trei rachete, second-hand, cumpărate de pe site-uri de comerţ online.  „Am doar trei rachete, atât, a patra e puţin crăpată, o ţin pentru antrenamente. Firma Wilson, pe care o reprezint, mi-a spus că nu mai produce aceste rachete. Dacă vreau să semnez contract cu ei trebuie să-mi aleg un model nou. Anul trecut le-am cumpărat de pe Ebay şi am găsit şi pe Amazon unele folosite, dar le-am spart. Niciodată n-am spart atâtea rachete”, spunea Miki, în luna februarie a acestui an. 
Citiți și:   De ce joacă Mihaela Buzărnescu cu rachete second hand, cumpărate de pe internet. Mărturisirea făcută în direct la TV
Acum, jucătoarea ajunsă la 30 de ani a dat lovitura carierei şi pe plan financiar. După ce până la Roland Garros câştigase 547.605 de euro, lui Buzărnescu i-au mai intrat în conturi alte 222.000 de euro. Averea strânsă de ea e aproximativ 770.000 de euro. Iar pe lângă cele 222.000 de euro, Mihaela şi-a mai adăugat şi 240 de puncte WTA la zestrea adunată în acest an.
Buzărnescu a câștigat luna trecută finala de dublu de la Strasbourg , împreună cu Raluca Olaru. În precedenta competiție la care participase, turneul de la Praga, ajunsese în finală,  și la dublu, și la simplu, când a pierdut în fața Petrei Kvitova. În ianuarie, realiza cea mai importantă performanță a carierei ei și se califica în finala turneului de la Hobart, Australia, pe care a pierdut-o însă în fața belgiencei Elise Mertens.
Site-ul WTA amintea într-un articol de la sfârșitul lui 2017 dedicat Mihaelei  că sportiva născută la Bucureşti a obţinut titlul de doctor în Educaţie Fizică şi Sport (în 2016, la UNEFS Bucureşti). „Într-un sezon în care apariţia unor personaje variate a atras interesul fanilor tenisului, Mihaela Buzărnescu are locul aproape de capul listei. Iată de ce ar trebui să urmăriţi evoluţiile stângacei în 2018”, recomanda WTA.
