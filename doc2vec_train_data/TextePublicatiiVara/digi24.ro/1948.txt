- În principiu, noi, cu maşini, eram pentru 50.
- Din comună, da?
- Din comună.
- Sunt nu doar membri PSD?
- Şi simpatizanţi avem. E o problemă, că sunt mai bătăioşi ăştia, nu poţi să-i iau aşa cum e. De asta ar fi fost extraordinar dacă ne ajutaţi cu o maşină.
Discuţia e între viceprimarul PSD al comunei Balaci, judeţul Teleorman, şi un jurnalist care a pretins că sună de la biroul central al partidului.
De la problemele legate de transport, se ajunge la cele legate de mâncarea pentru manifestanţi.
- Spuneţi-mi, aveţi tot ce vă trebuie pentru cei 50 de oameni? Cum vă descurcaţi cu masă, cu...
- Groaznic. Acum să vă spun aşa. Mie mi-a lăsat impresia de lagune ( sic! - n. r. corect: lacune) în organizare, în ceea ce priveşte logistica şi, în fine... Îi ducem pe ăştia nemâncaţi şi... ştiţi cum e, omul îl iei de acasă la ora aia şi...
Costul deplasării la Bucureşti e altă problemă.
- De unde faceţi rost de bani?
- De unde, domnule? De la noi din buzunar.
- De la dumneavoastră şi domnul primar.
- Eu şi primarul, da.
- Şi câţi bani puneţi de la dumneavoastră?
- Sare de 1.000 - 1.500 de lei, cu mâncarea. Şi îi mai rugăm să îşi mai ia şi ei, care au posibilitatea.
O posibilitate e ca oamenii să fie luaţi la întrebări de jurnalişti, aşa că primăria a făcut o selecţie dură.
- Mai vine vreo televiziune pe acolo şi nu ştiu ce să vorbească, ne face de ne dau ăştia pe la ziar, se plânge viceprimarul.
Şi Fundulea, un oraş din judeţul Călăraşi, va trimite oameni la demonstraţia PSD.
Discuție cu reporterul Digi24:
- Păi, cum să nu?
- V-a anunţat? Da? Se strâng 500 de aici? Se strâng 500 de persoane de aici?
- Ba da... Aici, de 20 de ani e PSD-ul. Nu ştiu dacă vor merge 500, dar...
- Merge care vrea, până la urma urmei!
- De 20 de ani, ei au fost!
- Mâine la cât se pleacă?
- La 9 şi ceva, 10. Depinde când stabileşte.
- Trebuie îmbrăcat în alb, ca să fie vizibil...
Invitații la miting în cutiile poștale
Social-democraţii mizează şi pe susţinătorii din Capitală, dovadă fluturaşii trimişi prin poştă, în mai multe blocuri din Sectorul 3.
- Cine ştie ce-o fi acolo...? (se uită pe fluturaşul din cutia poştală)
- Ce scrie acolo?
- Sâmbătă, 9 iunie, aşa, la ora 20.00, în Piaţa Victoriei.
- Şi vă duceţi?
- Păi se asigură apă, sandvişuri...
- Ştiu, da... Cu PSD-ul suntem şi noi. Da...
- Păi, şi? Soţul nu merge?
- Soţul... nu ştiu. E bătrân.
Sigur e că în Piaţa Victoriei va fi o scenă de pe care liderii PSD îşi vor transmite mesajele. În singura parcare supraterană din Piaţa Victoriei, nu mai există nicio maşină. Nimeni nu mai are voie să parcheze aici cel puţin până duminică. Acum se lucrează la construirea scenei pe care vor urca liderii PSD.
- Ce faceţi?
Unii bucureșteni sunt nemulțumiți:
„Mi se pare un dezastru. E un spațiu public. E un abuz”.
„Oamenii plătesc această parcare și ei au luat-o. Cei care lucrau în jur aici parcau, aici”.
Străzi închise, parcări și elicopter
Membrii şi simpatizanţii PSD vor începe să sosească în Bucureşti după ora 16:00. Au fost pregătite parcări speciale şi mai multe străzi şi segmente de bulevarde vor fi închise. Manifestanţii vor coborî din autocare şi maşini în zona Romaero, Calea Plevnei, strada Berzei, Academia Română, Piata Constituției şi în curtea Palatului Parlamentului.
Sunt peste 300 de locuri de parcare pregătite doar în zona de nord a a Capitalei. La Romexpo vor fi aduse autocare și autoturisme ale simpatizanților PSD.
De aici, oamenii vor porni pe jos spre Piaţa Victoriei.
Peste 500 de jandarmi şi poliţişti vor fi mobilizaţi pentru mitingul PSD, care va fi supravegheat din aer de un elicopter al Ministerului de Interne.
„În acest elicopter se va afla un poliţist rutier care va transmite informaţii utile colegilor de la sol”, a precizat Georgian Drăgan, purtător de cuvânt al IGPR.
Demonstraţia va începe la ora 20:00 şi e programată să dureze două ore.
Iar pentru că pe rețelele de socializare a început vineri să fie vehiculată informația că stația de metrou Piața Victoriei va fi închisă sâmbătă, Metrorex a venit cu precizări : Stația Piața Victoriei nu va fi închisă sâmbătă, însă nu este exclusă această posibilitate, dacă va fi o solicitare în acest sens din partea instituțiilor abilitate să asigure ordinea publică.
