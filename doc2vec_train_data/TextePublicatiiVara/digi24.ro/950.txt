Poluarea cu plastic din apele şi oceanele lumii face o nouă victimă. O balenă a murit după ce a înghiţit 80 de pungi de plastic. 
Mamiferul, în fapt, un pui de balenă-pilot, a fost găsit în apropierea coastelor Thailandei aproape mort. O echipă de veterinari a făcut eforturi disperate să îl salveze, însă nu a reuşit. 
Oamenii au folosit geamanduri pentru a menţine balena în apă, după ce a fost capturată luni, şi au ferit-o de soare cu o umbrelă.  Balena a vomitat cinci pungi în timpul tentativei de salvare. 
Thon Thamrongnawasawat, biolog marin şi lector la Kasetsart University, a spus că pungile au făcut imposibilă hrănirea balenei.
La autopsie, s-au găsit în stomacul balenei echivalentul a 8 kilograme de plastic sub forma a zeci de pungi pe care mamiferul le înghițise odată cu hrana. Aceste gunoaie din plastic i-au făcut rău balenei, care nu a mai putut să vâneze pentru hrană,
Nu este singurul caz de acest fel. Acum două luni, o balenă a fost găsită moartă în apropiere de coastele Spaniei după ce a înghiţit 29 de kilograme de plastic.
În ultimii trei ani au fost generate 6,3 miliarde de tone de deșeuri. Dintre acestea, până la 20% au fost reciclate, restul de 80% s-au acumulat în mediul înconjurător. Iar 8 milioane de deșeuri ajung în oceane, potrivit ONU.
Thailanda este unul dintre cei mai mari utilizatori din lume de pungi de plastic. Cel puţin 300 de animale marine, între care balene-pilot, broaşte ţestoase şi delfini, pier în fiecare an în apele Thailandei ca urmare a ingerării de obiecte din plastic.
