Unsprezece protestatari Rezist se află pe holul de la plenul reunit al Parlamentului în timpul discursului premierului Viorica Dăncilă şi strigă ”Justiţie, nu corupţie!”, ”Cuib de hoţi şi de mafioţi”, ”Dragnea nu uita, asta nu e ţara ta”.
UPDATE 14.33  Discursul premierului Viorica Dăncilă a ținut 45 de minute. După discurs aceasta a părăsit sala de plen împreună cu mai mulți miniștri, printre care și Meleșcanu, care este apostrofat că a tăiat din secțiile de vot pentru diaspora. Se scandează „Diaspora, diaspora”.
UPDATE 14.30 la ieșirea lui Liviu Dragnea, oamenii au început să strige: „Demisia, demisia”, „Cuib de hoți și de mafioți” și „Rușine”.
UPDATE 14.25 Unul dintre protestatarii care se află acum pe holurile Parlamentului a spus că și-a luat concediu, pentru că se temea că președintele Klaus Iohannis va fi suspendat: „Suntem angajați, avem copii, familii pe care le-am neglijat, pentru că vrem o viață normală oameni buni (...) în loc să merg cu copiii în parc. (...) Ne-au rupt în două cu amenzile”, adaugă el.
ȘTIRE INIȚIALĂ - Aceştia au şi pancarte cu mesaje precum: „Dragnea, vărul lui Erdogan, copilul lui Putin” sau „Democrația moare. România, trezește-te!”.
Se scandează „Libertate” și „DNA să vină să vă ia”. Asta în timp ce Viorica Dăncilă își susține discursul în Parlament,  legat de stadiul pregătirilor pentru preluarea preşedinţiei Consiliului Uniunii Europene de către România în primul semestru al anului 2019.
Agenţii de pază din Palatul Parlamentului spun că ar fi fost invitaţi de parlamentarii USR. Aceștia au încercat să îi evacueze pe protestatari și au început să-i împingă, însă aceștia s-au așezat pe jos, în lanț uman, făcând imposibilă misiunea agenților.
GALERIE FOTO (Sursă foto: Inquam Photos / Octav Ganea, capturi tv)
