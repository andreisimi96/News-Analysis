Un bărbat a fost grav rănit, după ce balconul unei clădiri istorice s-a surpat sub el. S-a întâmplat în Timişoara, într-o zonă cu multe imobile vechi. Martorii spun că în podeaua balconului a apărut o gaură de mari dimensiuni, în momentul în care bărbatul a călcat pe ea.
Incidentul a avut loc luni seară, pe strada Ștefan cel Mare. Din primele informații, se pare că bărbatul făcea reparații la balcon.
A coborât pe o scară, moment în care placa de beton a balconului a cedat, iar bărbatul a căzut în gol câțiva metri.
Vecinii au fost cei care au sunat la 112. La fața locului a venit un echipaj SMURD, iar bărbatul a fost transportat la spital, cu răni serioase.
Imobilul în care s-a produs accidentul face parte din cele 14.000 de clădiri istorice pe care le are Timișoara.
