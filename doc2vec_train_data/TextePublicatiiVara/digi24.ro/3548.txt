Cota de TVA pentru canalizare se va reduce din ianuarie 2019, proiectul urmând să meargă la promulgare.
Taxa pe valoarea adăugată (TVA) aplicată serviciilor de canalizare se va reduce de la 19% la 9%, începând din ianuarie 2019, conform unui proiect de act normativ adoptat azi de Camera Deputaților, care a trecut de Senat acum câteva săptămâni, potrivit avocatnet.ro .
Inițial, proiectul prevedea scăderea cotei de TVA și pentru serviciile de salubrizare, de furnizare a căldurii, electricității și gazelor naturale, dar acestea au fost scoase de pe listă.
Propunerea legislativă pentru modificarea și completarea art. 291 alin. (2) din Legea nr.227/2015 privind Codul fiscal vizează modificarea cotei de TVA în cazul serviciului de canalizare.
Mai exact, proiectul prevede reducerea cotei de TVA, pentru serviciile de canalizare, de la 19%, cât este acum, la 9%, ceea ce ar putea însemna reduceri ale facturilor plătite de fiecare gospodărie. Modificarea este pregătită să se aplice începând cu prima lună a anului 2019.
