Meciul dintre Simona Halep și Angelique Kerber a fost „o confruntare magnifică”, iar românca a fost o „forţă irezistibilă”, scrie site-ul WTA după meciul din sferturile de finală de la Roland Garros.
Formula 1: Marele Premiu al Canadei e în acest weekend pe Digi Sport
„Numărul 1 mondial Simona Halep a revenit în faţa numărului 12, Angelique Kerber, scor 6-7 (2), 6-3, 6-2, şi s-a calificat pentru a treia oară în semifinale la Roland Garros , câştigând o confruntare magnifică, decisă la limită. (…) După un time-out medical al campioanei de la Sydney, Halep a accelerat jocul şi a câştigat patru din ultimele cinci ghemuri. A fost sufocantă în atac şi impenetrabilă în apărare, o forţă irezistibilă şi de neclintit”, notează wtatennis.com.
Site-ul competiţiei, rolandgarros.com, scrie că Halep a suferit în faţa lui Kerber, dar s-a impus, iar munca sa intensă a fost recompensată. Site-ul turneului menţionează că Halep a arătat „o acoperire a terenului impresionantă”.
„Ea va juca cu Muguruza, câştigătoarea duelului cu Maria Şarapova. Diferenţa de stiluri dintre româncă, veritabil metronom, dublă finalistă a turneului în 2017 şi 2014, şi spaniolă, laureată în 2016 cu un joc exploziv, este promiţătoare”, adaugă rolandgarros.com.
L’Equipe notează că Halep a fost în dificultate în primul set, dar apoi a răsturnat situaţia şi a învins-o pe Kerber. “Simona Halep revine după un start lent şi trece în forţă de Angelique Kerber”, a titrat şi The Telegraph.
„Halep câştigă duelul extenuant şi s-a calificat în semifinale la French Open”, a notat Reuters. „După un prim set în care a început încet şi pe care l-a pierdut la tiebreak, Halep a revenit în forţă în al doilea, iar în al treilea a doborât apărarea şi determinarea sportivei germane”, adaugă agenţia de presă.
Simona Halep, locul I WTA, s-a calificat în semifinalele turneului de la Roland Garros, după ce a învins-o, miercuri, cu scorul de 6-7 (2), 6-3, 6-2, pe germana Angelique Kerber, locul 12 WTA.
În semifinală, a şasea din carieră la un Grand Slam, a treia la Roland Garros, Simona Halep va juca împotriva spaniolei Garbine Muguruza, locul 3 WTA, atât pentru calificarea în ultimul act al French Open, cât şi pentru locul I WTA. Jucătoarea care se va impune în această întâlnire va fi, luni, numărul 1 mondial.
Pe aceeași temă
