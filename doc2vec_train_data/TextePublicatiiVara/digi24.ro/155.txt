Administratorii de fonduri de pensii private spun că vor lua în considerare orice cale de atac pentru a proteja banii celor 7 milioane de români care au contribuit la Pilonul II de pensii. Le cer guvernanţilor să revină la planul iniţial - contribuţia să reprezinte 6 procente din salariul brut. Asta în timp ce premierul Dăncilă spune că publicul trebuie să uite discuţiile despre modificările legate de pensiile administrate privat, iar ministrul de finanţe confirmă că un proiect va fi gata în această vară.
Nici Executivul, nici legiuitorii nu au explicat publicului de ce ar fi în beneficiul celor 7 milioane de români ca sistemul de pensii Pilon II să se schimbe, spun administratorii de fonduri şi asociaţile mediului de afaceri. Ei solicită creşterea contribuţiei şi spun că banii strânşi deja în conturi sunt proprietatea privată.
Radu Crăciun - preşedintele Asociaţiei pentru Pensiile Administrate Privat din România: „Ceea ce pot să îi asigur pe cei 7 milioane de participanţi este că nu vom rămâne nepăsători, nemişcaţi, noi deja beneficiem de asistenţă juridică a unor profesioniști şi ne pregătim să luam în considerare orice căi de atac pentru a apăra banii celor care până în momentul de faţă sunt participanţi la Pilonul II. Care vor fi căile de atac e prematur să discutăm”
Pilonul II nu se desfiinţează, spun reprezentanţii puterii, dar recunosc că se poate modifica.
„Spre final de iunie sau început de iulie va fi momentul în care vom ieși cu un proiect concret, cu un concept nou”, a spus ministrul de finanțe, Eugen Teodorovici.
România se confruntă deja cu o criză demografică, iar lucrurile se vor înrăutăţi, aşa că nu este fezabilă renunţarea la Pilonul II de pensii sau suspendarea contribuţiilor, avertizează experţii.
Tudor Grecu - reprezentant firmă de consultanţă: „Prognoza arată că, în 2050, un angajat la acea perioadă va trebui să susţină din venitul pe care îl generează 1,74 pensionari”. (Vezi detalii aici )
Mediul privat nu susţine nici varianta în care banii ar putea fi administraţi de stat, după modelul Pilonului II, cu sumele sunt învestite în obligaţiuni şi acţiuni.
Dragoş Anastasiu - reprezentant Coaliţia pentru Dezvoltarea României: „Tot dl Teodorovici ne-a spus zilele trecute că este dovedit faptul că statul nu este cel mai bun administrator. În privat e administrat ceva mai bine, iar pușculiţa va avea ceva mai multi bani peste 15, 20, 30 de ani”.
Randamentul obţinut de fondurile administrate privat este de peste 8 procente. În Europa, statele vor ca pensia să nu reprezinte mai puţin de 70 la sută din ultimul salariu. În România, raportul este de 52 de procente, dacă adăugăm şi contribuţia la Pilonul II. Dacă aceasta nu ar fi virată timp de șase luni, discutăm de o pierdere de 3,6 mld lei.
1,2 milioane de români cu salariu mediu pe economie, din cei 7 milioane care contribuie la Pilonul II, au în conturi peste 11 mii de lei fiecare.
