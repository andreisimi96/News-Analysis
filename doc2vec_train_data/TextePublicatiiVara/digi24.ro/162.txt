Gheorghe Popescu (50 de ani) a ținut să contribuie și printr-un gest caritabil la evenimentul de la Oradea, dedicat lui Mihai Neșu. ”Baciul” este încântat de faptul că a reușit să vândă la licitație perechea de ghete pe care a purtat-o în finala Cupei UEFA din anul 2000, câștigată în tricoul lui Galatasaray, contra celor de la Arsenal, după loviturile de departajare, scor 4-1 (0-0 după 120 de minute), atunci când Popescu a transformat ultimul penalty al partidei.
Cel care a scos din buzunar suma de 30.000 de euro, este impresarul turc Bayram Tutumlu, care i-a promis de la început lui Popescu că va pune 1000 de euro în plus peste suma licitată. De altfel, cei doi au povestit, într-un interviu exclusiv acordat pentru Digi Sport, cum au pus la cale tranzacția.
”A spus că a cumpărat ghetele în primul rând pentru că ele au marcat cel mai important gol din istoria lui Galatasaray, dar până când a aflat ce face Mihai. După aceea, a spus că nu a mai făcut gestul pentru mine, ci pentru Mihai.
Când am anunțat că scot ghetele la licitație, el m-a sunat și mi-a spus că va mai pune 1000 de euro peste suma finală. Când m-a sunat, l-am păcălit, am spus mai mult iar el a spus, ’pun și eu cu 1000 mai mult’ și așa s-a ajuns la 30.000 de euro.
Mă bucur că ghetele au ajuns la un mare fan Galata, mă bucur că suma este importantă și că am putut și eu contribui la acest eveniment”, a spus Gică Popescu.
