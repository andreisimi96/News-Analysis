XXXTentacion, sau Jahseh Dwayne Onfroy pe numele lui adevărat, nu cântărea mai mult de 56 de kilograme. Însă își făcea loc în viață cu pumnii. Violent pare a fi cuvântul care îl descrie cel mai bine. Cel puțin la concluzia asta au ajuns jurnaliștii de la The Washington Post , care au încercat să-i picteze în cuvinte un portret cât mai fidel. „Mă lupt încă din copilărie”, a spus acesta într-un interviu.
Mai puțin cunoscut publicului din Europa și România, XXXTentacion avea reputația unui artist talentat peste Ocean. Unul tulburat însă de o copilărie traumatizantă. La numai 6 ani, a încercat să înjunghie un bărbat care îi făcea probleme mamei lui. În adolescență, pe vremea când era închis într-un centru pentru infractori minori din sudul Floridei, a snopit în bătaie un băiat homosexual. Poveste pe care o spunea amuzat jurnaliștilor americani. O altercație a avut inclusiv cu Drake, mult mai cunoscutul coleg de breaslă. Iar legenda spune că și-a  lovit cu pumnii iubita doar pentru că aceasta a început să fredoneze piesa unui alt rapper.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Însă toate acestea nu i-au împiedicat ascensiunea din underground direct în radiourile a milioane de americani. În martie, al doilea lui album de studio - denumit simplu „?” - a debutat pe locul 1 în topul Billboard 200. Succesul a venit însă în timp ce XXXTentacion aștepta în arest la domiciliu începerea unui proces în care era acuzat de strangulare, privare de libertatea și alte violențe. Victima? Chiar iubita lui, Geneva Ayala.
Scurta și turbulenta lui carieră s-a încheiat luni cu focuri de armă. Doi bărbați mascați l-au ucis în timp ce părăsea reprezentanța unui dealer de motociclete. Aceștia nu au fost prinși nici până azi, însă autoritățile americane au anunțat că oferă o recompensă de 3.000 de dolari pentru orice informație care duce la capturarea acestora.  Se crede însă că motivul a fost jaful. De altfel, cei doi au fugit cu o geantă Louis Vuitton, furată din mașina rapperului.
O copilărie marcată de o mamă adolescentă, care nu a știut cum să aibă grijă de el
XXXTentacion a declarat într-un interviu că părinții lui sunt din Jamaica. Pe pagina lui de Tumblr, acesta a susținut însă că ar avea origini egiptene, indiene, germane și italiene. Iar gusturile muzicale ale artistului erau la fel de variate ca originile lui. Asculta mai degrabă rock și punk - Kurt Cobain, Papa Roach, Cage the Elephant și chiar Coldplay.
În multe dintre pozele făcute cu ocazia numeroaselor dați în care a ajuns în arestul poliției, un singur lucru iese însă în evidență: tatuajele. Avea desenat un mic copac pe frunte, între sprâncene. Un cap de elefant îi acoperea o parte din gât, iar pe piept avea tatuat numele Cleopatra. Nu este un omagiu adus presupusei origini egiptene, ci unul pentru mama lui - Cleopatra Bernard. După ce i-a dat naștere, la vârsta de 17 sau 18 ani, aceasta nu a fost o prezență constantă în viața lui. Cu toate acestea se pare că cei doi erau destul de apropiați.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
„Mama mea a avut o viață grea. Ultima ei prioritate a fost să crească un copil, așa că m-a lăsat în grija unor oameni care puteau să aibă grijă de mine. Am fost pus în situații nu tocmai ideale”, a povestit rapperul.
Însă XXXTentacion descoperit că problemele pe care le crea de fiecare dată când ridica pumnii la cineva atrăgeau atenția mamei lui. A mărturisit că obișnuia să bată copii la școală numai pentru ca mama lui să vorbească cu el sau să-l certe.
Reacțiile violente i-au adus exmatricularea în cele din urmă. Era abia în ciclul gimnazial și a ajuns în grija asistenților sociali. La vârsta de 12 ani, a ajuns să locuiască cu bunica lui.
„Bunica mi-e ca o mamă. O consider pe mama mai mult o soră”, a spus acesta.
Primul arest, primul jaf, primul contact cu armele de foc
În liceu, comportamentul violent al lui XXXTentacion a dus la primul arest. Pentru jaf armat, furt, posesie de oxicodonă, posesie de armă și rezistență la arest. În centrul de detenție pentru delincvenți juvenili a bătut un băiat homosexual, așa cum vă povesteam la începutul materialului, dar l-a cunoscut și pe Stokeley Clevon Goulbourne. După ce au fost eliberați au început să compună împreună piese rap. Goulbourne folosea numele de scenă Ski Mask the Slump God.
SoundCloud a devenit platforma unde au început să-și promoveze muzica, în martie 2014. În decembrie 2015, a încărcat pe platformă piesa „Look at Me”. După zece luni și jumătate, aceasta a ajuns în topurile Billboard.
Acuzații extrem de grave făcute de iubita lui XXXTentacion
Acesta a fost moment de început al carierei lui, care probabil l-ar fi dus departe. Inclusiv Kanye West i-a apreciat talentul. Cu toate acestea, anul 2016 a fost unul haotic pentru XXXTentacion. La sfârșitul lui 2015, acesta a fost acuzat de jaf și violențe, pentru care, în martie 2017, a primit o sentință cu suspendare. În același timp, relația lui Ayala curgea între episoade violente. Aceasta a povestit că, într-un episod de furie extremă, rapperul a amenințat-o cu o furculiță pentru grătare și o perie din sârmă, pentru curățat grătarele: „Mi-a spus să aleg pe care dintre ele vreau să mi-o introducă în vagin”.
Terifiată, Ayala nu a văzut nicio cale prin care ar putea să iasă din această relație, așa că a rămas alături de XXXTentacion și a îndurat o vară de abuzuri. A povestit că era atacată la fiecare trei - patru zile. O bătea, o sugruma, rupea umerașe de picioarele ei, a amenințat-o că îi taie părul și limba, îi apăsa cuțite și foarfece pe față și o ținea cu capul sub apă.
„Mișcarea lui favorită era să mă lovească cu dosul palmei peste gură”, a povestit Ayala.
Violențele au continuat și după ce Ayala a descoperit că era însărcinată, în octombrie 2016. O lună mai târziu, Onfroy era arestat pentru torturarea unei femei însărcinate, violență domestică, privare de libertate și încercarea de a manipula martorii. Acuzații pe care le-a negat în repetate rânduri.
Însă niciuna dintre aceste acuzații foarte grave nu au încetinit ascensiunea lui XXXTentacion. În timp ce rapperul se muta de la închisoare la arest la domiciliu, „Look At Me” a devenit hit și a ajuns, în februarie 2017, în Billboard Hot 100. Primul album a urmat în luna august și a debutat pe locul 2 în topurile muzicale.
Au fost critici care s-au întrebat, pe bună dreptate, dacă ar trebui sprijinit în continuare în carieră. Asta în timp ce XXXTentacion părăsise de mult ghetourile și își executa arestul la domiciliu într-o casă construită în stil toscan, de 1,4 milioane de dolari, cu un BMW parcat pe aleea din față și prieteni care veneau și plecau.
„Dacă aș schimba ceva în călătoria mea?”, se întreba XXXTentacion. Răspunsul a venit imediat, simplu și scurt: „NU”.
