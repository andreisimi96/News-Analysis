Ministerul Afacerilor Externe (MAE) anunţă, vineri seară, că este „deosebit de preocupat” de concluziile investigaţiei în cazul zborului MH17 în care 298 de oameni, printre care şi o persoană care avea şi cetăţenia română, şi-au pierdut viaţa. Ministerul consideră esenţială implicarea, în mod special a Federaţiei Ruse, pentru „a-i aduce pe cei responsabili de această tragedie în faţa justiţiei”.
MAE a transmis, vineri seară, printr-un comunicat că este ”deosebit de preocupat” de concluziile investigaţiei Echipei Comune de Anchetă (Joint Investigation Team/JIT) a doborârii zborului MH17, care include experţi din Olanda, Ucraina, Malaysia, Australia şi Belgia, cuprinse în raportul interimar publicat în cursul zilei de 24 mai 2018.
„În aplicarea Rezoluţiei 2166/2014 a Consiliului de Securitate al ONU, MAE consideră esenţială implicarea în mod special a Federaţiei Ruse pentru a-i aduce pe cei responsabili de această tragedie în faţa justiţiei. România, alături de celelalte state membre ale UE, a sprijinit adoptarea la 25 mai 2018 a Declaraţiei Înaltului Reprezentant al UE / Vicepreşedintelui Comisiei Europene, Federica Mogherini, în numele Uniunii Europene privind rezultatele anchetei JIT în privinţa doborârii aeronavei MH17”, se arată în comunicat.
La 17 iulie 2014, aeronava MH-17 aparţinând companiei Malaysia Airlines a fost doborâtă în estul Ucrainei, în timp ce efectua cursa Amsterdam - Kuala Lumpur. La bord se aflau 298 de persoane care şi-au pierdut viaţa (283 de pasageri şi 15 membri ai echipajului).
„În acest tragic incident aviatic şi-a pierdut viaţa şi un cetăţean care deţinea şi cetăţenia română”, a mai precizat MAE.
Ancheta penală este coordonată de o echipă comună de anchetă (JIT) formată din reprezentanţi ai autorităţilor judiciare şi poliţieneşti din Olanda, Ucraina, Australia, Belgia şi Malaysia.
Australia şi Olanda au acuzat oficial Rusia de doborârea zborului comercial MH17 deasupra Ucrainei. Joi, o echipă de investigaţie internaţională a stabilit că rachetele care au lovit aeronava au provenit de la o bază militară din Rusia.
Concluziile anchetatorilor internaţionali au fost numite „acuzaţii gratuite” de Ministerul de Externe din Rusia, iar preşedintele rus Vladimir Putin a respins ferm acuzaţiile.
