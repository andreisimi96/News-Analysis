Un bărbat de 40 de ani din Dolj care avea dureri mari a aşteptat şapte ore duminică seară pe masa de operaţie la Spitalul de Urgenţă Craiova până să înceapă intervenţia chirurgicală. Medicul de gardă s-a încăpăţânat să îl opereze în altă sală decât în cea care lucrează de obicei, iar chinul pacientului s-a încheiat doar când directorul a chemat un doctor de acasă. Şocată de ce a trăit, victima vrea să facă plângere oficială.
Bărbatul i-a cerut socoteală doctorului pe care vrea să îl reclame la Colegiul Medicilor. A ajuns dumincă la prânz la secţia de urgenţe de la Spitalul Judeţean din Craiova cu dureri în zona genitală, iar medicul de gardă a considerat că trebuie operat imediat şi l-a dus în sala de operaţii de la Urologie. Urologul nu s-a atins însă de pacient, pe motiv că după ora 15 nu mai are ajutoare în sala lui de intervenţii. A refuzat să îl opereze în altă sală.
Discuție pacient - jurnalist Digi24:
- L-am rugat pe domnul doctor să mă coboare un etaj mai jos să mă opereze şi a refuzat.
- Aveaţi dureri?
- Ce vi se spunea?
- Că nu are cu cine.
Medicul care a refuzat să opereze pacientul în altă sală, deşi bărbatul era pe masa de operaţii, insistă că nu el este de vină.
„Da (n.r. Am stat 7 ore cu pacientul în sala de operație). Numai eu cu pacientul fiindcă asistenta şefă şi responsabila de bloc operator refuză permanent să facă program tura a doua şi a treia în blocul operator”, afirmă Mugur Riza, medic urolog.
Durerile pacientului au luat sfârşit după şapte ore, când l-a operat un urolog chemat de acasă.
„Am fost sunat de către managerul spitalului că este o problemă. Ca atare eu mi-am făcut datoria”, afirmă Paul Tomescu, medic urolog.
Directorul spitalului consideră la rândul lui că a făcut tot ce putea.
„Eu mi-am prezentat scuzele acelui pacient, din fericire viaţa nu i-a fost pusă în pericol, dar a fost un timp de aşteptare inutil”, declară Alin Demetrian, manager spital.
Medicul care a refuzat timp de şapte ore să opereze un pacient este acum subiectul unei anchete interne făcută de spitalul judeţean Craiova.
