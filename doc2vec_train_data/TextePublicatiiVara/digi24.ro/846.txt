Proiect &vert; Campus modern la Universitatea din Oradea
Proiect &vert; Campus modern la Universitatea din Oradea
2 milioane de euro investite anual de Primărie în Universitatea din Oradea. Este anunţul făcut de administraţia locală, care îşi doreşte să schimbe faţa acestei instituţii în maximum 15 ani. Un plan de investiţii a fost discutat deja cu conducerea universităţii.
Masterplanul Universităţii din Oradea a fost prezentat joi la Primăria Oradea, în prezenţa prorectorului Marcel Prada şi a arhitectului Petre Năstase. El va fi discutat de fiecare facultate în parte şi prevede mai multe investiţii, care vor duce la creşterea suprafeţei campusului cu 30%.
Anunţul a fost reluat de primarul Ilie Bolojan în cadrul ceremoniei de vineri.
"Începând de anul viitor, Primaria Oradea va avea un buget de investiţii de 2 milioane de euro anual, aşa încât să realizăm aceste investiţii. Rog reprezentanţii ministerului să ne ajute cu aspectele patrimoniale, nu cu bani. Transferul unor proprietăţi cu rapiditate ne ajută să facem aceste investiţii."
"Ne dorim să transformăm campusul universităţii într-unul modern. Acest lucru nu se poate întâmpla de la un an la altul. Proiectul deja există şi mulţumim Primăriei Oradea.Vrem condiţii mai bune pentru studenţi, cazare, loc de luat masa, dar şi pentru colegii noştri", a declarat Constantin Bungău, rectorul Universităţii din Oradea.
Printre investiţiile anunţate sunt mai multe spaţii de cazare, cantine, piste de biciclete şi de alergare, dar şi o zonă de recreere şi una pietonală.
"Foarte multe elemente de originalitate le-am propus şi arhitectul le-a gândit: cum ar fi pietonalul dinspre Peţa până la cimitir, amfiteatru în aer liber, alte zone de cantină şi zone de recreere pe partea stângă a campusului", a explicat rectorul orădean.
Reporter: Bogdan Băcilă
