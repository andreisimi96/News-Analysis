Activitatea Consiliului pentru drepturile omului este esenţială în contextul în care multilaterismul este pus sub semnul întrebării, a spus preşedintele instituţiei, Vojislav Suc, după ce SUA s-au retras din acest organism al ONU, acuzându-l că găzduieşte state care nu respectă drepturile omului.
„În multe privinţe, Consiliul serveşte ca un sistem de atenţionare rapidă prin faptul că trage semnale de alarmă înaintea de apropierea sau înrăutăţirea unor crize”, a declarat el.
Diplomatul sloven a evidenţiat că organismul ONU pe care îl conduce are diferiţi observatori şi anchetatori care oferă în permanenţă informaţii cu situaţiile actualizate din diferite locuri cu probleme.
„Acţiunile sale duc la rezultate semnificative pentru nenumăratele victime ale încălcărilor drepturilor omului în lume, cele pentru care acţionează Consiliul”, a mai spus Suc.
La rândul său, şefa diplomaţiei europene Federica Mogherini a declarat că decizia Washingtonului de retragere din Consiliul ONU pentru drepturile omului riscă să afecteze rolul SUA pe scena internaţională.
„SUA au fost întotdeauna printre principalele susţinătoare ale drepturilor omului în lume, iar mulţi ani a fost un partener puternic al Uniunii Europene în Consiliul pentru drepturile omului”, a precizat într-un comunicat transmis marţi seară Maja Kovijancic, purtătoarea de cuvânt a şefei diplomaţiei europene.
„Decizia riscă să submineze rolul SUA ca susţinător al democraţiei pe scena mondială”, a adăugat ea.
Statele Unite şi-au anunţat marţi retragerea din Consiliul ONU pentru drepturilor omului, un organism internaţional pe care administraţia preşedintelui Donald Trump l-a criticat dur, acuzându-l de prejudecată împotriva Israelului şi că serveşte drept platformă unor ţări precum China, Venezuela şi Cuba.
