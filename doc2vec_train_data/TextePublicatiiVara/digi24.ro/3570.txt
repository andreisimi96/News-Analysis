Europa înăspreşte tonul la adresa lui Donald Trump, în contextul războiului comercial dorit de liderul de la Casa Albă. Potrivit Financial Times, statele membre au identificat deja o listă de produse americane în valoare de 300 de miliarde de dolari, importuri pe care le va suprataxa dacă liderul american va lua aceleaşi măsură în cazul importurilor de maşini europene.
Suma reprezintă aproape 20% din totalul exporturilor americane către Europa în 2017. Europenii s-au pus în gardă, pentru că au învăţat cum preferă să lucreze Trump. Şi mulţi lideri sunt convinşi că acele taxe vamale de 25%, de 10 ori mai mari decât cele din prezent, cu care ameninţă Trump maşinile europene, vor fi în cele din urmă introduse.
Preşedintele american crede că Europa e la fel de rea precum China, doar că e mai mică. A spus-o zilele trecute, cu subiect şi predicat.
Europenii susţin că se încalcă regulile comerţului mondial, că se dă peste cap toată ordinea. Şi nu o spun numai cei vizaţi de taxe de salvgardare. Mulţi experţi americani susţin că protecţionismul nu va avea efectele scontante: pieţele vor fi fragmentate, iar asta înseamnă costuri mai mari, preţuri mai mari plătite chiar de cetăţenii lui Trump, pierderi de locuri de muncă.
O analiză The Guardian arată că, pentru a conştientiza că în războaiele comerciale nu există învingători, Trump ar trebui să se uite puţin în urmă la ceea ce a făcut predecesorul său Barack Obama. Prin septembrie 2009, fostul preşedinte american a suprataxat importurile de anvelope chinezeşti gradual. O măsură ridicată după 3 ani, tocmai pentru că nu era benefică pentru economia americană, dar care a lăsat urme.
Obama susţinea atunci că au fost salvate o mie de joburi americane, dar datele Institutului Petersen arătau că, de fapt, costurile companiilor importatoare de anvelope din China au fost transferate la consumatorii finali. Şi în 2011, acestea au depăşit 1 miliard de dolari. Aşadar, fiecare job salvat de Obama a însemnat, de fapt, o cheltuială în plus de 1 milion de dolari.
Este şi motivul pentru care analiştii cred că protecţionismul lui Trump va avea aceleaşi efecte, ba chiar unele mult mai pronunţate - pentru că aşa zisele ambiţii sunt şi mai mari.
