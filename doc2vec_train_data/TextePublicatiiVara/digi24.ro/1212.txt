Kanpur este o localitate cu 3 milioane de locuitori din nordul Indiei, unde poluarea trimite la spital un număr tot mai mare de persoane cu maladii pulmonare cronice şi cancere, având trista faimă de a fi oraşul cu cel mai poluat aer din lume, informează marţi France Presse, transmite Agerpres .
Oraşul a fost menţionat într-un raport publicat luna trecută de Organizaţia Mondială a Sănătăţii (OMS), care plasează Kanpur în fruntea listei celor 15 oraşe care respiră aerul cel mai poluat din lume. Paisprezece dintre localităţile care figurează pe această listă sunt indiene.
„Este sigur că sute de mii de persoane mor în India în fiecare an din cauza poluării aerului", afirmă un militant al Greenpeance India.
Numărul pacienţilor la spitalul de boli pulmonare Murati Lal a crescut de la 40.000 în 2015 la 64.000 anul trecut, afirmă medicul Anand Kumar. „Peste 50% din pacienţi şi poate chiar mai mulţi sosesc cu probleme respiratorii", explică el. „Gravitatea acestor cazuri se înrăutăţeşte. Mulţi dintre cei care îşi reveneau într-o zi sau două au acum nevoie de medicamente mai puternice", adaugă el.
Numărul maladiilor pulmonare cronice şi al cancerelor de plămâni este în creştere la nefumători, în special la femei, subliniază medicul idian. „Nu există alt motiv pentru aceste boli decât poluarea atmosferică", se declară convins el. Copiii sub cinci ani suferă la fel de mult, mai spune medicul.
Kanpur este renumit pentru tăbăcăriile sale, pentru uriaşa sa industrie de prelucrare a pielii şi încălţăminte, dar vinovatul nr.1 pentru poluare sunt cele 1,5 milioane de vehicule în circulaţie, consideră un responsabil indian.
„Este un oraş industrial, dar maşinile poluează mai mult", susţine acesta, exprimându-şi scepticismul faţă de clasamentul OMS, care ar conţine „date învechite".
Raportul OMS compilează date indiene din 2016 despre nivelul particulelor fine (PM 2,5), cele mai periculoase pentru că ele pătrund în plămâni.
Potrivit OMS, nivelul mediu de PM 2,5 este de 173 micrograme pe metru cub, adică de şapte ori mai multe decât nivelul recomandat.
Alt expert consideră că poluarea apei este mai mare decât cea a aerului din cauza tabăcăriilor, acuzate adeseori că murdăresc Gangele, fluviul care traversează Kanpur.
