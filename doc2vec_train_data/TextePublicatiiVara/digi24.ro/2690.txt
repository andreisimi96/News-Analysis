Un om a murit după ce a fost lovit de trăsnet, în timpul unei furtuni, în Mehedinţi. Alţi trei au fost răniţi, tot în urma unor descărcări electrice. În Caraş Severin a fost cod roşu de ploi şi vijelii, dar şi de inundaţii. Apele revărsate au intrat în zeci de gospodării, în timp ce zece localităţi au rămas fără energie electrică după ce vântul a rupt cablurile. În Vâlcea, DN7 a fost blocat, câteva ore, de copacii căzuţi pe carosabil. Este cod galben de ploi torenţiale, vijelii şi grindină în 30 de judeţe, până vineri dimineaţă.
În Slatina-Timiș, județul Caraș-Severin, o viitură a măturat totul în cale. Oamenii au privit neputincioși cum munca le este luată de apa care a depășit 50 de centimetri.
35 de case au afectate, iar pompierii şi localnicii au muncit ore în şir pentru a scoate apa din curţi şi din case.
- Rupere de nori, inundații pe toată strada. S-a dezlănțuit cerul.
- Nu mai avem nimic în grădini, nu mai avem nimic. Uitați ce îi, numai noroi.
„Problema este că albia râului este colmatată cu viitura adusă. La o ploaie, nu trebuie ca acum, apa iese afară din matcă”, spune Gheorghe Roman primarul comunei Slatina-Timiș.
Zece localități din Caraș-Severin au rămas fără energie electrică. Drumul județean 582, care leagă comuna Slatina-Timiș de Brebu și stațiunile de pe muntele Semenic a fost închis după ce bucăți mari din el au fost luate de ape. Tot din cauza ploilor, în Reşiţa a avut loc o alunecare de teren care a distrus o spălătorie auto.
În judeţul alăturat, Mehedinţi, a fost furtună. Patru oameni au fost loviţi de trăsnet, iar unul dintre ei a murit. În Dolj, la Calafat a plouat cu gheaţă, iar în Craiova, furtuna a pus la pământ mai mulți copaci și a smuls acoperișul unui bloc.
- Veni vântul, îl luă de acolo de trei ori l-a adus aici. A treia oară a căzut acolo la parter.
„Au fost patru apeluri de degajare a copacilor căzuți pe carosabil și două, trei autoturisme afectate minor”, spune Florin Cocoșilă, purtător de cuvânt ISU Dolj.
Ploi torenţiale au fost şi în Bihor. De asenemea, vântul care a bătut cu putere a doborât mai mulţi copaci. Un bărbat din Oradea şi-a găsit curtea îngropată în tone de nămol și pietriș.
- În față, la jumătate de metru au fost pietrișul și nămolul, nămolul în spate este la 30 de centimetri, piscina este la verticală, a fost scoasă, gazon, grădină, totul este plin de nămol.
Autostrada ce leagă Timişoara de Lugoj a fost acoperită cu un covor de gheaţă, după ce a căzut grindină.
În timp ce jumătatea de vest a fost măturată de furtuni, în sudul României temperaturile au trecut de pragul caniculei.
- Aici, la umbră, e mai plăcut. Dar la soare nu se poate sta, e torid.
Până vineri la 8 dimineaţa, trei sferturi din ţară se află sub cod galben de furtuni. Ploile abundente cresc şi riscul de inundaţii. Este cod portocaliu pe mai multe cursuri de apă din Banat şi Oltenia, până la miezul nopţii, şi cod galben în multe alte regiuni, până mâine după-amiază.
Avertizare de inundații pe majoritatea râurilor
Codul galben de furtuni vizează jumătatea de vest a ţării şi toată zona montană. Atenţionarea de vreme severă va fi în vigoare până mâine dimineaţă la ora 08:00. Vor fi ploi torenţiale ce pot aduce cantităţi de apă de peste 25 de litri/mp în majoritatea zonelor amintite şi de peste 50 l/mp la munte şi în sud-vest.
Prin urmare, majoritatea rârurilor din vest, centru, nord şi sud vor fi sub atenţionare de inundaţii până mâine la ora 16:00, iar cele din Banat, Oltenia şi vestul Munteniei se vor afla sub cod portocaliu până la miezul nopţii.
De asemenea, vor fi descărcări electrice, vijelii şi grindină. Astfel de fenomene vor apărea şi în restul ţării, dar pe suprafeţe mai mici.
Mâine, după ieşirea din vigoare a atenţionării meteo, ploile vor scădea în intensitate, dar vor rămâne, totuşi, prezente în majoritatea regiunilor.
Averse vor fi şi sâmbătă, dar după orele prânzului şi vor fi mai abundente la munte şi în estul ţării. Apoi, duminică, vor prefera zonele montane şi submontane. Şi temperaturile vor bate în retragere, iar la finalul săptămânii se vor opri la 31 de grade Celsius.
În Bucureşti, atmosfera va continua să fie fierbinte. Pe lângă temperaturi, şi umezeala aerului este foarte ridicată şi face ca aerul să fie irespirabil. Probabilitatea de furtuni va creşte după-amiază şi în cursul nopţii.
