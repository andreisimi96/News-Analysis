Munca de o viață a unei familii din județul Arad e pusă în pericol de lipsa de reacție a autorităților locale. După ce au renunțat la locurile de muncă pentru a începe o mică afacere de familie cu mirodenii și legume , familia Ciuban riscă acum să piardă tot ce au muncit în ultimii 8 ani. În spatele grădinii lor se află un șanț al primăriei care ar trebui să preia toată apă care se scurge de pe dealurile din zonă dar din cauză că șanțul este colmatat și neîntreținut, ultimele ploi au inundat tot ce cultivaseră.
 "Gropi, gropi, nu vă spun. Uite aici. Deci putem intra, nici n-am băgat că intru în nămol. Ce vedeți în solar, frumusețea asta, o fost grădina. O fost cea mai frumoasă grădină", povestește proprietara grădinii.
Cu lacrimi în ochi, Doina Ciuban își amintește cum arăta grădina cu mirodenii cu numai câteva zile în urmă, înainte ca viitura să le măture aproape 5 mii de euro - investiția în mica pepinieră de condimente. Din cauza șanțului colmatat din spatele plantației, apa a năvălit în curtea oamenilor, care au privit neputincioși cum munca lor este acoperită de apă și nămol.
"Efectiv a venit un șuvoi de jumătate de metro înălțime. A venit pe aici, a trecut pe sub podețul nostru care era decolmatat la 2 metri și în spate era un dop. Când a lovit dopul respective a năvălit și la vecina, că se văd urmările, a năvălit și la celălalt vecin și ne-a intrat efectiv în curți", explică proprietarul grădinii.
Șanțul aflat pe domeniul public are mai bine de 700 de metri. Familia Ciuban a decis să facă treaba primăriei și a curățat bucata din spatele casei lor, care însă nu are mai mult de 20 de metri. Șuvoiul de apă a venit din canalul colmatat.
"În ultimii 2 ani, undeva de 12 ori și de fiecare dată aceeași problemă birocratică în România - trebuie să faci o cerere, să treacă prin consiliu, nu avem fonduri, nu avem utilaje, nu avem cele necesare. Pentru decolmatarea unui canal? Pentru decolmatarea unui șanț", a spus Ionel Ciuban, proprietar.
Autoritățile spun că... vremea este de vină.
"Niciodată nu am avut precipitații de 200 de litri pe mp în 30 de minute. Deci această viitură, la noi se spune rupere de nori, nu am avut asemenea precipitații", a declarat Ioan Turcin, primarul comunei Păuliș.
Ionel și Doina Ciuban au renunțat la afacerile pe care le aveau în construcții și frizerie în urmă cu 8 ani. Au investit peste 40 de mii de euro în grădina cu mirodenii și legume fără să acceseze bani publici. Produsele lor reprezintă județul la târguri naționale și internaționale.
"În primul Crăciun, după ce am investit toți banii în pământ, am mâncat pâine cu dulceață.  Nu e ușor. În ultimii 5 ani de zile, peste tot unde mergem, nu apare numele Ciuban Doina și Ionel, apare "Mirodenii Păuliș", a spus Ionel Ciuban, proprietar.
Familia Ciuban este acum decisă să ia problema în propriile mâini. Dacă primăria nu va curăța canalul în câteva zile, cum au declarant reprezentanții ei, își va cumpăra propria pompă de evacuare a apei și va construi un zid de protecție mai înalt.
reporter: Alexandra Marian/ operator: Cristian Kovacs
