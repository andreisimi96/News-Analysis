Preşedintele american Donald Trump a devenit joi ţinta criticilor după difuzarea unui film video în care putea fi văzut în timp ce îl saluta pe un general nord-coreean sub privirea lui Kim Jong-un, informează vineri AFP, citată de Agerpres .
Scena a fost filmată în timpul vizitei lui Trump la Singapore, unde a avut loc marţi summitul istoric dintre preşedintele american şi liderul nord-coreean. Televiziunea de stat nord-coreeană l-a difuzat joi.
În filmul video, Kim îi prezintă preşedintelui american un general, iar Trump îi întinde acestuia din urmă mâna. Însă generalul îl salută şi Donald Trump îi întoarce scurt gestul.
Interacţiunea a fost criticată de detractorii preşedintelui american, care deja consideră că locatarul Casei Albe s-a arătat prea maleabil cu Kim Jong-un şi regimul lui, acuzaţi de numeroase încălcări ale drepturilor omului.
„Nu este surprinzător pentru nimeni, Coreea de Nord l-a folosit pe preşedintele nostru pentru campania sa de propagandă", a notat pe contul său de Twitter senatorul democrat Chris Van Hollen. „Kim Jong-un câştigă concesii imediate şi nu se angajează la nimic concret. Este dezgustător să-l vedem pe Trump criticându-i pe aliaţii noştri în Canada şi apoi lăudându-l pe Kim, salutându-i generalii", a adăugat el, cu aluzie la recentele tensiuni între SUA şi Canada cu privire la taxele vamale decretate de Donald Trump.
Purtătoarea de cuvânt a Casei Albe, Sarah Sanders, i-a luat apărarea preşedintelui, afirmând că acesta a fost doar politicos. „Este (un gest de) curtoazie elementară. Atunci când responsabilul militar al unui alt guvern vă salută (...), faceţi acelaşi lucru", a susţinut ea.
Nu este prima dată când un gest de acest tip stârneşte polemică în SUA. Predecesorul lui Trump, Barack Obama, a fost criticat de opozanţii săi republicani după ce s-a înclinat adânc în faţa împăratului Japoniei, Akihito, în 2009. Mass-media conservatoare îl criticaseră înainte de aceasta pe Obama după ce el se înclinase în faţa regelui Abdallah al Arabiei Saudite, în acelaşi an.
