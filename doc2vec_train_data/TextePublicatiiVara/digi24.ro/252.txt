Fostul ministru al muncii în Guvernul Cioloș, Dragoș Pîslaru, care se numără printre fondatorii noului partid al fostului premier, Mișcarea România Împreună, spune că formațiunea este pregătită pentru o eventuală candidatură la Președinție a liderului Dacian Cioloș. Iar o candidatură a președintelui Iohannis pentru un nou mandat nu ar exclude o candidatură a lui Dacian Cioloș, a arătat fostul ministru.
Dacă ar candida la Președinția României Dacian Cioloș, Dragoș Pîslaru, fostul său ministru al muncii, l-ar vota fără ezitare.
„Da, este în stare să ducă o asemenea candidatură și suntem pregătiți pentru acest lucru, este o responsabilitate pe care o avem față de cetățeni”, a spus Dragoș Pîslaru în emisiunea „În fața ta” de la Digi24.
- Sunteți pregătiți și dacă va candida la un nou mandat Klaus Iohannis? a fost întrebat Dragoș Pîslaru.
- Da, sigur că da, am spus-o în repetate rânduri...
- Adică să candideze atât Klaus Iohannis, cât și, din partea dvs, dl. Cioloș, a precizat Claudiu Pândaru.
- Din acest punct de vedere, a răspuns Dragoș Pîslaru, ar trebui să ne uităm la ce aduce pozitiv această bătălie, în condițiile în care trebuie să fim siguri că există un al doilea tur.
- Ce ar aduce pozitiv?
- Asta spun, trebuie să ne gândim ce ne-ar aduce pozitiv acest lucru. Vă spuneam că de pregătiți suntem pregătiți, dar trebuie să ne gândim care ar fi beneficiul unei astfel de lupte, care ar putea, până la urmă, prin divizarea unor....
- Unii analiști v-ar putea spune, de exemplu, ceva negativ: că veți diviza dreapta....
- Despre asta este vorba. Deci în contextul acelor alegeri prezidențiale, trebuie să te asiguri că în turul doi vom avea măcar o opțiune pe care să o putem considera ca alternativă, a explicat Dragiș Pîslaru.
El a repetat că cei 50.000 de oameni, care, spune el, sunt alături de Mișcarea România Împreună (RO+), sunt pregătiți să susțină o candidatură a lui Dacian Cioloș la Președinție. „Și vom fi din ce în ce mai articulați în a susține că există o alternativă la ce se întâmplă astăzi în România și o putem pune pe masă”, a asigurat Dragoș Pâslaru. Întregul interviu al lui Dragoș Pîslaru pentru Digi24 îl puteți urmări mai jos.
Fostul premier Dacian Cioloș, fondatorul partidului România Împreună (Ro+), declara luna trecută, într-un interviu la  Adevărul , că îl va susține pe Klaus Iohannis la alegerile prezidențiale din 2019, dacă acesta se va decide să candideze, dar dacă președintele va deveni liderul Consiliului European de la Bruxelles, așa cum s-a speculat, nu exclude o posibilă candidatură. Detalii, aici .
