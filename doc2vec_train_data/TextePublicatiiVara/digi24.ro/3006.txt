Dacă v-ați gândit să jucați aceleași numere la loto, înarmați-vă cu multă răbdare. Exemplul vine de la un american, care timp de 18 ani a încercat acceeași combinație.
Michael Tran, din orașul Boise, Idaho, a câștigat 2 milioane de dolari la loteria Powerball după ce a jucat aceleași numere la loto timp de 18 ani, relatează CNN .
„Am scanat biletul cu telefonul și am primit mesajul că trebuie să iau legătura cu loteria. Apoi am verificat numerele pentru sâmbătă seară și păreau foarte cunoscute”, a spus bărbatul.
Numerele câștigătoare sunt 06, 10, 15, 25, 36 și Powerball 14.
După atâția ani de așteptare, Tran a câștigat de două ori cu același bilet. „Biletul lui a avut primele cinci numere ghicite dar fără Powerball pe un rând și patru dintre primele cinci și tot fără Powerball pe un al doilea rând”, au explicat oficialii loteriei din Idaho.
Așadar, premiul combinat al celor două câștiguri este de 2.000.300 de dolari. Bărbatul plănuiește să achite ratele la casă și restul banilor să-i pstreze ca economii.
Deocamdată el nu a spus dacă va continua să joace numerele care i-au adus noroc.
