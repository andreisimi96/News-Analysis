Ultimatum pentru Angela Merkel din partea CSU, partenerul politic al partidului său. Cancelarul german are la dispoziţie două săptămâni pentru a ajunge la un acord în privinţa migraţiei cu statele europene. Intervalul corespunde cu organizarea unui summit UE la finalul lunii. Este un gest care dă cancelariei din Berlin timp pentru a soluţiona o criză ce ameninţă să-i răstoarne guvernul. Liderul CSU, ministrul de Interne al Germaniei, ameninţă că, în lipsa unui acord la reuniunea UE, va închide graniţele pentru toţi solicitanţii de azil care au fost înregistraţi în altă ţara europeană, aşadar aproape pentru toţi, având în vedere că cei mai mulţi ajung prima dată în Grecia sau Italia.
Pusă în faţa unui ultimatum, Angela Merkel a anunţat că va încerca să încheie acorduri bilaterale cu Atena, Roma şi Viena pentru a-i trimite înapoi pe solicitanţii de azil care s-au înregistrat deja în aceste state.
Angela Merkel, cancelarul Germaniei: Am primit sprijin şi susţinere pentru a negocia acorduri bilaterale cu partenerii europeni la summitul din 28 şi 29 iunie. Nu dorim să acţionăm unilateral, într-o manieră necoordonată sau în detrimentul unor terţi, ceea ce corespunde cu ce am spus joi, că, în viitor, nu îi vom mai primi pe acei refugiaţi care au fost deja trimişi în ţara unde s-au înregistrat, conform acordului de la Dublin.
Horst Seehofer, ministrul german de Interne: Susţinem eforturile cancelarului pentru acorduri bilaterale privind respingerea persoanelor fără drept de azil în Germania. Îi urăm cancelarului mult succes. Dar, rămânem la poziţia noastră şi anume că ar trebui să putem respinge oameni chiar la graniţă.
