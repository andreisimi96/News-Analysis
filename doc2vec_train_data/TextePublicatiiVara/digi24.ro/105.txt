Insistențele opoziției de a fi menținut sistemul prin care românii sunt obligați să contribuie la Pilonul II de pensii pot ascunde interese în zona administratorilor Fondurilor de Pensii, spune un deputat PSD, invitat la Digi 24.
Românii trebuie să aibă libertatea de a decide dacă contribuie la Pilonul I de pensii – cel de stat sau la Pilonul II, privat, a declarat vineri Marius Budai, deputat PSD într-o intervenție la postul Digi 24 în care nu au lipsit polemicile cu senatorul PNL, Florin Cîțu.
Refuzul PNL de a lua în calcul o astfel de posibilitate poate ascunde interese în zona celor care administrează pensiile private, a spus Budai.
El a explicat că micșorarea contribuției obligatorii la Pilonul II este cauzată de majorarea bazei la care se aplică contribuția, după ce a fost transferată sarcina plății contribuțiilor la pensii la angajați.
Senatorul PNL Florin Cîţu a publicat, vineri, un document atribuit Comisiei Europene, în care se arată că Guvernul ar fi informat Comisia Europeană încă de la începutul lunii aprilie despre intenţia de desfiinţare a Pilonului II de pensii.
„Guvernul, PSD, minstrul finanțelor publice MINT! În perioada 10-11 aprilie au fost discuții cu reprezentanții CE despre faptul că România ignoră creșterea alarmantă a deficitului structural. În contextul acestor discuții, guvernul României a informat CE de planurile sale de suspendare a contribuției pentru pilonul II de pensii și că va face această contribuție “faculativă”.  După cum vedeți în text, există mai multe riscuri inclusiv pierderea beneficiilor de pe urma aplicării clauzei pentru reforme sistemice care permite devieri de la țintă de deficit”, avertizează Florin Cîțu.
