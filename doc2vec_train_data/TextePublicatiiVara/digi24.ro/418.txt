Dieta mediteraneană, bogată în antioxidanţi, îi poate ajuta pe oameni să combată o parte din efectele poluării aerului pe care îl respiră. Este concluzia la care au ajuns cercetătorii americani, după aproape 20 de ani de studii.
Fructe, legume, cereale integrale, ulei de măsline, peşte şi carne de pasăre crescută natural. Sunt alimente cheie în dieta mediteraneană. Conţin antioxidanţi, acele substanţe care ne apără organismul de leziuni celulare şi de ţesut.
Studiul de acum se bazează pe o analiză făcută în 17 ani pe mai bine de jumătate de milion de persoane cu o vârstă medie de 62 de ani.
În această perioadă, 126.000 dintre ei au murit. Experţii americani au ajuns la concluzia că, pentru fiecare concentraţie de 10 părţi per miliard de dioxid de azot, riscul de deces a crescut cu 3 procente la subiecţii care nu au adoptat o dietă mediteraneană faţă de ceilalţi.
Este o veste bună mai ales că Organizaţia Mondială a Sănătăţii estimează că 8 milioane de persoane mor în fiecare an din cauza poluării.
