Fiscul a publicat lista persoanelor fizice care figurau cu datorii la bugetul de stat la 31 martie, iar topul e condus de primarul sectorului 3 Robert Negoiţă şi de fostul edil al sectorului 5 - Marian Vanghelie.  Pe lista făcută publică de ANAF apar persoanele cu datorii mai mari de 15 mii de lei, iar cei doi depăşesc cu mult această sumă.
Robert Negoiţă are de achitat statului peste 238 de milioane de lei, în vreme ce Marian Vanghelie are o datorie de aproape 140 de mii de lei. În cazul edilului din sectorul 3, însă, datoriile sunt rostogolite de mult timp, în condiţiile în care şi anul trecut ocupa un loc fruntaş pe această listă.
În total, sunt 11 mii de persoane fizice cu datorii mai mari de 15 mii de lei, iar ministrul finanţelor Eugen Teodorovici declara recent că datoriile totale se ridică la aproximativ 15 miliarde de lei, doar în ultimii 5 ani.
Pentru a recupera banii, statul ia în calcul să le acorde o reducere celor care îşi plătesc datoriile până la sfârşitul anului. Ar fi a doua aministie fiscală marca Eugen Teodorovici. Dar se ignoră o realitate: statul are mare parte din vinovăţie, în condiţiile în care este incapabil administrativ să-şi urmărească taxele. Între altele, anumite categorii de contribuabili nici măcar nu au primit decizii de impunere.
