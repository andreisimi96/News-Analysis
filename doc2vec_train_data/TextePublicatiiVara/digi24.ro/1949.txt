Conducerea Poliţiei Buzău a început o anchetă după ce un poliţist de la postul din localitatea Pârscov a fost prins în flagrant în timp ce fura ţigări dintr-un transport de tutun de contrabandă pe care trebuie să îl supravegheze. Poliţistul se află în arestul IPJ Buzău.
Potrivit anchetatorilor, ofiţerii DGA au fost cei care au organizat acţiunea de prindere a poliţistului, însă au participat şi ofiţeri din cadrul IPJ Buzău şi procurori ai Parchetului de pe lângă Tribunalul Buzău.
Surse din rândul anchetatorilor susţin că poliţistul de la postul de poliţie din localitatea Pârscov avea misiunea de a asigura siguranţa unui transport de tutun de contrabandă care urma să fie distrus. Poliţistul şi-ar fi însuşit o parte din ţigarete şi ar fi permis şi transportatorilor să susutragă din pachetele cu tutun ce urmau să fie distruse.
Poliţistul a fost reţinut şi apoi arestat, el aflându se în centrul de reţinere şi arest din cadrul IPJ Buzău.
