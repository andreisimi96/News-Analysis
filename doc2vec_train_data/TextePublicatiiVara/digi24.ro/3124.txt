Incident de protocol la inaugurarea Consulatului Estoniei de la Constanța. Steagul Republicii Estonia a fost arborat invers în sala de protocol de la Universitatea Ovidiu, unde premierii celor două țări au ținut discursuri înainte ca noul consul să depună jurământul.
Gafa celor care au amenajat sala a fost sesizată imediat după intonarea imnurilor celor două țări, chiar de premierul eston Juri Ratas. Demnitarul s-a îndreptat spre steag, l-a scos de pe lance și l-a arborat corect.
Gestul premierului eston a fost aplaudat de audiență. Juri Ratas și-a susținut apoi discursul, fără însă să facă vreo referire la întregul incident.
La finalul evenimentului, la ieşirea din Universitatea Ovidius, Viorica Dăncila a fost huiduită de aproximativ zece persoane, aflate pe trotuar lângă clădirea instituţiei de învăţământ.
Eroarea de astăzi vine după ce, sâmbătă, premierul Viorica Dăncilă a părut că nu își amintește numele omologului său la conferința de inaugurare a zborului direct Tallinn-Constanța.
