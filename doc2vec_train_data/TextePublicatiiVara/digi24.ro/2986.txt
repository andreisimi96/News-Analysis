Se anunţă o noapte furtunoasă. Meteorologii emit coduri peste coduri de vreme rea. Judeţul Galaţi a fost sub cod roşu de ploi torenţiale. La fel, abia ce a ieşit de sub avertizare de cod portocaliu judeţul Vrancea. Bilanţul zilei care tocmai s-a încheiat ne arată drumuri surpate, o cale ferată blocată de inundaţii şi gospodării pline de noroi în toată ţara.
Diana Giurgiu - meteorolog de serviciu, a declarat la Digi24 că aproape toată ţara rămâne sub alertă de ploi şi vijelii.
Vremea rămâne instabilă şi în weekend, fiind aşteptate înnorări, descărcări electrice, vânt puternic.
Prognoza ANM în timp real AICI
Aceste fenomene se vor simţi mâine în aproape toată ţara, fenomenele urmând să se restrângă duminică, a spus Diana Giurgiu.
Duminică sunt aşteptate ploi şi pe litoral.
În Bucureşti sunt prognozate ploi sâmbătă seară şi duminică în a doua parte a zilei.
Pentru prima dată a fost emis cod roşu de alertă pentru Galaţi, a declarat meteorologul, care a precizat că situaţia a impus această măsură, având în vedere cantităţile foarte mari de apă.
Prognoza METEO pentru următoarele patru zile
Vremea instabilă va fi prezentă în toate zonele, cu excepţia celor din nord-vest şi a litoralului, unde condiţiile de ploaie vor fi reduse. Vor fi tunete, fulgere, vânt şi grindină. Temperaturile vor mai ajunge la 31 de grade doar în sud-estul ţării.
Până marţi, căldura va fi suportabilă, apoi, maximele vor atinge din nou 33 de grade Celsius. Aversele asociate cu descărcări electrice vor fi prezente în fiecare zi. Duminică, doar nord-vestul ţării va fi mai ferit, luni, fenomenele vor continua în majoritatea zonelor, cu intensitate mai mare în cele înalte, pentru ca marţi, să prefere sud-vestul ţării.
La munte, nicio zi fără ploi, în perioada imediat următoare. Până marţi, averse vor cădea pe arii extinse, se pot acumula chiar şi 40 de litri de apă/mp, aşa că riscul de inundaţii va rămâne ridicat. Marţi, ploile vor bate în retragere, iar temperaturile vor mai creşte puţin.
Pe litoral, la început de weekend se va putea face plajă pentru vor fi multe ore însorite, dar atenţie la temperaturile deosebit de ridicate. Apoi, duminică, va ploua în majoritatea staţiunilor, vor fi descărcări electrice şi vânt intens. Averse slabe vor mai fi şi luni.
