Procurorii Parchetului instanţei supreme au anunţat joi că au finalizat cercetările şi i-au trimis în judecată pe Sandu Anghel, zis şi Bercea Mondial, şi pe fiul acestuia, Laurenţiu Anghel, pentru tentativă la infracţiunea de omor şi tentativă la infracţiunea de omor calificat, fapte comise în 2009. Dosarul a fost trimis Tribunalului Olt, relatează News.ro. 
“La data de 22 ianuarie 2009, pe raza municipiului Slatina, pe fondul unui conflict spontan generat de neînţelegeri asupra unui teren, inculpatul Anghel Sandu a lovit cu un cuţit şi cu corpuri dure o persoană care vânduse anterior terenul respectiv unui terţ. În acelaşi context, persoana vătămată menţionată anterior, precum şi o alta, ce o însoţea, au fost lovite de inculpatul Anghel Laurenţiu (fiul inculpatului Anghel Sandu) cu un autoturism la volanul căruia se afla, rulând cu mare viteză şi urmărind victimele. În urma altercaţiei, ambele persoane au suferit leziuni traumatice care le-au pus viaţa în pericol, una dintre ele necesitând pentru vindecare 12-13 zile îngrijiri medicale, iar cealaltă 80-90 de zile”, spun procurorii.
Dosarul a fost trimis pentru soluţionare la Tribunalul Olt.
În 22 ianuarie 2009, fostul viceprimar al Slatinei, la acea dată consilier local, Valeriu Matei, alături de un prieten, au intrat într-un conflict cu Bercea Mondial. În urma incidentului, Valeriu Matei a fost înjunghiat în umăr de către Bercea, dar pentru faptă a fost cercetat unul dintre fiii lui Bercea Mondial. De asemenea, un alt fiu al lui Bercea Mondial, Laurenţiu Anghel, s-a urcat la volanul unei maşini şi a vrut să îl calce pe consilierul Vameriu Matei. Atunci, un angajat al consilierului s-a implicat în incident şi a tras patru focuri de armă în aer, iar Laurenţiu Anghel i-a fracturat picioarele, după ce a intrat cu maşina în el.
În martie 2017, trei dintre cei cinci membri ai familiei lui Sandu Anghel judecaţi pentru şantajarea lui Mircea Băsescu au fost condamnaţi la pedepse cu executare cuprinse între trei ani şi nouă  ani de închisoare.
Mircea Băsescu, fratele fostului preşedinte Traian Băsescu, a fost condamnat definitiv în iunie 2016, de Curtea de Apel Constanţa, la patru ani de închisoare cu executare pentru trafic de influenţă, în dosarul în care a fost judecat pentru că ar fi primit 250.000 de euro pentru a interveni pe lângă magistraţi pentru soluţionarea unui proces care îl viza pe Sandu Anghel.
