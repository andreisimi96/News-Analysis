Preşedintele Klaus Iohannis nu ar trebui să se lase influenţat de ameninţările politice, el însuşi având rolul clar de a apăra Constituţia, a declarat la Digi24 fostul premier Dacian Cioloş. El a adăugat că doar şeful statului poate decide dacă ar fi sau nu oportun un referendum pe tema justiţiei.
„Deciziile CCR trebuie respectate. Orice ameninţare politică ar putea merge la adresa preşedintelui nu cred că ar trebui să-l influenţeze şi sunt convins că n-o să-l influenţeze în decizia de a respecta Constituşia. Preşedintele e una din instituţiile prevăzute de Constituţie, cu rolul de a o apăra. Preşedintele are un rol clar în Constituţie.
Pot fi atacuri politice, intimidări politice care să-l determine să accepte orice, doar de teamă de a rămâne pe funcţie. Sper să nu se ajungă acolo. Sunt convins că preşedintele şi Administraţia Prezidenţială vor avea abilitatea de a respecta Constituţia, de a găsi formule prin care să respecte CCR ca instituţie importantă iîn stat, dar fără să afecteze independenţa judecătorilor.
Problema mea nu e legată de o persoană sau alta din CCR sau de CCR ca instituţie, ci de efectele pe care diferite decizii pot să le aibă asupra independenţei justiţiei, şi mă gândesc la procurori în general.”, a declarat Dacian Cioloş.
Întrebat dacă referendumul pe tema justiţiei ar fi oportun, Cioloş a răspuns că doar preşedintele poate decide şi că el ar trebui să folosească orice instrument legal pe care îl are la dispoziţie.
Motivarea deciziei Curţii Constituţionale care a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al DNA, Laura Codruţa Kövesi, şi care stabileşte că preşedintele trebuie să o revoce pe aceasta, a fost publicată joi de pe site-ul Curţii Constituţionale.
Pe lângă motivarea deciziei, documentul publicat pe site-ul Curţii Constituţionale mai conţine o opinie concurentă a judecătorilor constituţionali Marian Enache şi Simona-Maya Teodoroiu, precum şi opinii separate semnate de Livia Stanciu, Daniel Morar şi Mircea Minea.
FOTO: INQUAM PHOTOS - Octav Ganea
