Luceafărul Oradea se va reuni, joi, la Sînmartin, pentru prima şedinţă de pregătire a noului sezon. Gruparea orădeană a grăbit revenirea la antrenamente pentru a pune la punct detaliile viitoarei ediţii de campionat.
"Au promovat multe echipe de tradiţie din România, U Cluj, Farul, acum mai noi Jiul Petroşani. Deci, eu sper că va fi un campionat interesant, cu foarte multe echipe de tradiţie. O să fie un campionat al Ligii a doua mult mai atractiv decât Liga întâi", consideră Cristian Lupuţ, antrenorul Luceafărului Oradea.
Noua ediţie de campionat este privită cu optimism de stafful tehnic al "luceferilor".
"Aş vrea să fie continuitate la Oradea, aş vrea să văd o echipă de Liga I într-o zi la Oradea, aş vrea ca autorităţile locale să fie mult mai implicate în ceea ce înseamnă fotbalul. Sperăm", spune Cristian Lupuţ.
Primul antrenament din cadrul stagiului de pregătire este programat la ora 17:30.
Reporter: Nicolae Mihalcea
