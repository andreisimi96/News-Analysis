Un venit lunar de 2.500 de lei plus bani pentru chirie. Este oferta pe care MAPN le-o face celor care vor să devină militari de carieră. Peste 1.200 de posturi de soldaţi sunt scoase la concurs în centrele de recrutare din întreaga ţară. Candidaţii trebuie să aibă cel mult 51 de ani şi o formă fizică bună, asta pentru că proba sportivă este eliminatorie.
La 40 de ani şi după ce a schimbat mai multe slujbe, Marius Ionescu a decis să urmeze o carieră în Armată. S-a înscris pentru unul dintre cele peste 1.200 de posturi de soldat profesionist pe care MAPN le-a scos la concurs.
Marius Ionescu, candidat: Îmi oferă o siguranță a locului de muncă, după care ne gândim la un ideal profesional.
Pe lângă o soldă de 1.500 de lei, viitorii soldaţi vor primi o normă de hrană de 1.000 de lei şi bani de chirie. Candidaţii trebuie să aibă cel puţin zece clase, iar vârsta maximă până la care pot fi admişi este de 51 de ani.
Daniel Dumitru Grigoroșoaia, candidat: În primul rând ceva nou, asta e ceva nou, nu-i că mă duc la un loc de muncă vin acasă și pun capul liniștit. Acolo ai mai multe responsabilități în primul rând și cam atât.
În funcţie de specializarea aleasă, pentru cei recrutaţi urmează o perioadă de pregătire de cel puţin un an.
Lt. col. Neculai Dascălu, Centrul Militar Zonal Iaşi: Ei vor fi testați atât psihologic cât și sportiv. Ca probă sportivă vor da 2.000 de metri și un traseu utilitar aplicativ.
Înscrierile pentru posturile de soldaţi şi gradaţi profesionişti se pot face până pe 15 iunie. În prezent, armata română are aproximativ 75.000 de militari profesionişti, ceea ce o face cea de-a zecea forţă militară a NATO.
