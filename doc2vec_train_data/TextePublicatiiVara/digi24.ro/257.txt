România va fi reprezentată de patru echipe în sezonul viitor al cupelor europene: CFR Cluj, FCSB, CSU Craiova şi FC Viitorul, informează News.ro.
CFR Cluj, campioana României, va evolua în ediţia viitoare a Ligii Campionilor, în turul al doilea preliminar al competiţiei.
FCSB, echipa clasată pe locul al doilea în Liga I, va evolua în turul al doilea preliminar al Ligii Europa.
CSU Craiova, formaţia de pe locul al treilea al Ligii I şi câştigătoarea Cupei României, va juca în turul al treilea preliminar al Ligii Europa.
FC Viitorul, formaţia clasată pe locul al patrulea în Liga I, va evolua în turul I preliminar al Ligii Europa.
Cu excepţia CSU Craiova, celelalte echipe îşi vor cunoaşte adversarele sau potenţialele adversare la 19 iunie, când va avea loc tragerea la sorţi a meciurilor din primele două tururi preliminare ale cupelor europene.
Turul al doilea preliminar al Ligii Campionilor va avea loc la 24/25 iulie şi 31 iulie/1 august.
Turul I preliminar al Ligii Europa este programat la 12 şi 19 iulie, iar manşa a doua preliminară la 26 iulie şi 2 august.
Turul al treilea preliminar al Ligii Europa va fi la 9 şi 16 august, iar tragerea la sorţi la 23 iulie.
