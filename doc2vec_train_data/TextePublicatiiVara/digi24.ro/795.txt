Ne facem că facem, în timp ce restul țărilor din jurul nostru se dezvoltă, a spus, la Digi24, Alex Vîlvoi, fondator al Asociației „România fără gropi”, comentând situația autostrăzilor din România. „Circula la un moment dat o fotografie pe internet cu România ocolită de toate autostrăzile. Probabil la un moment dat vor face o autostradă în jurul granițelor României, ca să ne ocolească la propriu”, constată cu amărăciune Alex Vîlvoi.
Specialistul spune că problema României este că își păstrează același „middle management” de ani de zile la compania de drumuri, oameni care au dovedit că nu au competențe, ci mai degrabă sunt tributari unui clientelism politic.
„Poate că ar trebui să importăm și noi directori de la Drumuri din țările care și-au făcut drumuri, dacă nu reușim să găsim niște oameni competenți pe care să-i punem în locul acestor indolenți de la Compania de Drumuri. Acum este exemplul cu Ungaria, dar pot să dau și eu un exemplu cu centura Bratislavei: 427 de milioane de euro pentru 27 de km de autostradă prin Planul Juncker; la fel, centura Budapestei. Din centura Budapestei pleacă șapte autostrăzi. Din centura Bucureștiului pleacă A1, A2, A3 și... A-oleou, nu mai avem”, a declarat Alex Vîlvoi.
El crede că putem schimba lucrurile, dar responsabilitatea ne revine nouă, ca cetățeni: să ne implicăm și să nu mai permitem ca astfel de indivizi să primească responsabilitatea de a ne gestiona infrastructura rutieră. „De 10-15 ani de zile sunt aceiași directori la CNAIR, doar se rotesc între ei. Când un director general pleacă, nu știu, consilier la ministrul transporturilor, după care se întoarce din nou director general, directorul de la safety se duce la mentenanță, cel de la mentenanță se duce la dezvoltări de drumuri. Sunt aceiași oameni, 10-15-20 de oameni, de 10-15 ani. Nu avem cum să dezvoltăm infrastructura rutieră cu niște oameni care ani la rândul nu au făcut nimic. OK, schimbăm miniștrii, putem să schimbăm 20 de miniștri, dar noi middle -managementul îl păstrăm de 10-20 de ani”, atrage atenția fondatorul Asociației „România fără gropi”.
