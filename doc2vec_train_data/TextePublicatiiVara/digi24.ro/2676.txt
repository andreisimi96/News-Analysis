Gabriel Zetea, vicepreşedinte al PSD, a declarat la Digi24 că PSD nu ia în calcul suspendarea preşedintelui Klaus Iohannis şi că, de altfel, el nu susţine un astfel de demers. Potrivit lui Zetea, dacă Iohannis nu va respecta legea şi Constituţia va fi sancţionat de către oameni. "Nu cred că e cazul să facem din nou suspendare Am trecut prin două experienţe traumatizante cu Băsescu. Ne dorim stabilitate", a spus politicianul.
"În cadrul PSD, la ultima şedinţă a Comitetului Executiv Naţional, în birourile naţionale din ultima perioadă s-a spus foarte clar că PSD nu ia în calcul suspendarea preşedintelui Iohannis. Eu personal nu susţin un astfel de demers.
Până acum preşedintele nu a refuzat să respecte decizia CCR, a spus că se mai gândeşte, caută scuze pentru a vedea cum va ieşi din această situaţie. Nu vorbim de un temei de suspendare, cu atât mai puţin despre plângeri penale.
PSD e un partid foarte mare cu foarte multe personalităţi şi viziuni diferite, nu înseamnă că tot ce spune un membru reprezintă viziunea întregului partid. 
Azi, legile şi Constituţia sunt mai clare decât îşi doresc unii. Dacă vor altfel de justiţie, să facă modificări ale Constituţiei prin referendum, să facă schimbări legislative, atunci când vor avea în spatele lor votul popular. Acolo ne vom bate cu preşedintele Iohannis O să spunem românilor că e primul om în stat, care trebuie să respecte legea, iar el nu o respectă.
E o mare greşeală din partea preşedintelui, va fi sancţionat de către români. Nu cred că e cazul să facem din nou suspendare. Am trecut prin două experienţe traumatizante cu Băsescu. Ne dorim stabilitatate", a declarat Gabriel Zetea, la Imparţial.
Scenariile vehiculate privind sancţionarea politică a lui Klaus Iohannis
Presiune, presiune, presiune. Preşedintele trebuie să semneze decretul de revocare pentru Laura Codruţa Kovesi. Ameninţarea despre care se vorbeşte pe şleau, pe mai multe voci, de mai multe zile, este suspendarea. Apare o nuanţă. Suspendare fără referendum.  O suspendare pentru doar 30 de zile.  Preşedintele interimar se instalează, o revocă pe Laura Codruţa Kovesi. Şi, după 30 de zile, preşedintele revine în funcţie, fără să se mai recurgă la votul popular.  O altă variantă luată în calcul pentru îndepărtarea lui Klaus Iohannis de la palatul Cotroceni este o plângere penală.
„Absolut toată lumea trebuie să respecte legea, inclusiv președintele Iohannis. Eu cred că următorul pas este o notificare a dânsului din partea ministrului justiției să pună în aplicare acea hotărâre și dacă nu, inclusiv e penală!”, a spus senatorul Niculae Bădălău. El a explicat că ministrul justiției poate să notifice pe oricine nu pune în aplicare o hotărâre. „Vorbim despre instituțiile statului și fiecare instituție a statului trebuie să respecte legea și atribuțiile prin care este delegat de legi. Dl. președinte al României reprezintă o instituție care trebuie să respecte legea la fel ca mine și ca Parlamentul și ca toate instituțiile. În momentul ăsta avem o hotărâre definitivă care trebuie pusă în aplicare. În cazul în care nu este pusă în aplicare, cineva trebuie să notifice acea persoană, acel reprezentant al instituției. Dl. președinte al României nu este rege, nu este Carol, nu este Ferdinand, este președinte democrat. Nu pui în aplicare o hotărâre, orice șef de instituție, președinte, șef de Cameră, prim-ministru, se aplică legea penală”, a declarat Niculae Bădălău.
„Vorbiți de o posibilă plângere penală?” au vrut să știe jurnaliștii.
„Sigur că da!”, a răspuns senatorul. „Întrebați orice șef de instituție: dacă nu pui în aplicare o hotărâre judecătorească definitivă, ce se întâmplă, care e următorul pas?”, a adăugat Bădălău. Dl. președinte a spus că mai are nevoie de puțin timp să se edifice vizavi de conținut, cu toate că în acest moment conținutul contează mai puțin, hotărârea există și a fost publicată în Monitorul Oficial. Ea produce efecte juridice”, a adăugat Bădălău.
Suspendare ... fără referendum
Scenariul lansat ieri de Florin Iordache este vehiculat şi de alt jurist al partidului. Eugen Nicolicea a explicat şi cum s-ar putea face această variantă neprevăzută de Constituţie: „Atâta timp cât există hotărâre parlamentară care a generat această etapă de demitere este evident că referendum se face în maxim 30 de zile, dar orice act poate să fie anulat de cel care l-a iniţiat. Dacă este o hotărâre a Parlamentului prin care s-a ajuns la această suspendare, această hotărâre poate să fie anulată de cel care a emis-o”.
Cel care a lansat această idee, a suspendării fără referendum, este şeful Comisiei speciale din parlament, Florin Iordache. Fostul ministru al Justiţiei care a coordonat modificarea legilor de reglementare a acestui domeniu şi modificarea Codurilor penale şi-ar dori şi o modificare a Constituţiei.
Privind sancțiunile pe care le riscă Klaus Iohannis, dacă nu semnează decretul de revocare, Iordache a spus că una dintre variantele care pot fi luate în calcul ar fi suspendarea, fără demitere.
