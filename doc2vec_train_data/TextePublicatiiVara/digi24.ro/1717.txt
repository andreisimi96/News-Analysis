Simona Halep, locul I WTA, s-a calificat pentru a treia oară în finala turneului de la Roland Garros, după ce a învins-o, joi, cu scorul de 6-1, 6-4, pe spaniola Garbine Muguruza, locul 3 WTA. Pentru jucătoarea română, aceasta va fi a patra finală din carieră la un turneu de Grand Slam, a doua din acest an, după Australian Open. Ea îşi va păstra locul I WTA şi în ierarhia ce va fi publicată luni.
Formula 1: Marele Premiu al Canadei e în acest weekend pe Digi Sport
Foto: Guliver/Getty Images
Simona Halep a reuşit pe arena Philippe Chatrier unul din meciurile memorabile ale carierei, în care a început cu avantaj clar, apoi a fost depăşită, pentru a termina "en fanfare". Sportiva din Constanţa a trecut prin toate aceste momente cu inteligenţă, cu o muncă epuizantă şi cu dârzenie.
Muguruza a luat iniţiativa din start, a jucat ofensiv, cu unghiuri ample, dar şi cu numeroase greşeli neforţate. Halep a răspuns cu o defensivă greu pentrabilă, cu efortul ei generos şi, mai ales, că răbdare. Primele patru ghemuri au fost similare cu cele din meciul Kerber - Halep, cu spaniola în rolul risipitoarei românce de miercuri. Diferit a fost cum a continuat jocul. Halep s-a alimentat cu încredere, a făcut pasul în atac şi a punctat cu precizie, în timp ce Mugurza şi-a pierdut încrederea.
Halep a câştigat primul game, pe serviciul spaniolei, apoi a salvat trei mingi de break, reuşită importantă din punct de vedere psihic pentru o desprindere ulterioară, până la 5-0. Luată uşor de val, Halep şi-a piedut serviciul în game-ul al şaselea, dar a revenit repede şi a închis setul, cu 6-1, după 39 de minute de joc. Acesta a fost primul set cedat de spaniolă la această ediţie a RG.
Liderul WTA a făcut un game perfect cu serviciul în startul setului secund, apoi, parcă de nicăieri, s-a produs o metamorfoză a jocului spaniolei. Muguruza a servit mai bine, a fost mai agresivă şi a lovit din ce în ce mai tare. În plus, precizia ei a crescut, astfel că şi-a fructificat prima dată serviciul şi imediat a obţinut break-ul. La 2-1, Muguruza a condus cu 40-15, apoi Halep a avut două mingi de break, dar le-a ratat şi sportiva născută în Venezuela şi-a ridicat avantajul la două game-uri.
Sportiva română nu a cedat şi a urmărit momentul potrivit pentru a reveni în joc cu break. Oportunitatea a apărut la 3-4, Halep a fructificat-o, apoi a urmat game-ul de referinţă al meciului, unul dramatic, de aproape un sfert de oră. Avantajul s-a înclinat când de o parte, când de alta şi în cele din urmă românca a ieşit truimfătoare. Muguruza a cedat psihic după epuizantul game precedent şi Halep a pus capăt partidei, cu break şi cu 6-4, după o oră şi 32 minute.
În ultimul act, Halep va evolua cu învingătoarea din meciul dintre americancele Sloane Stephens, locul 10 WTA, şi Madison Keys, locul 13 WTA. Românca are palmares pozitiv cu ambele jucătoare, 5-2, respectiv 5-1.
Calificarea în finală la Roland Garros este recompensată cu 1,12 milioane de euro şi cu 1.300 de puncte WTA. Câştigătoarea va primi 2,2 milioane de euro şi 2.000 de puncte WTA.
Simona Halep, în vârstă de 26 de ani şi 1,68 de metri înălţime, va disputa a 31-a finală din carieră, a patra din acest an.
Titluri WTA de simplu: 16 - Shenzhen (WTA), în 2018, Madrid (Premier Mandatory), în 2017, Montreal (Premier 5), Bucureşti (WTA), Madrid (Premier Mandatory), toate trei în 2016, Shenzhen (WTA), Dubai (Premier 5), Indian Wells (Premier Mandatory), toate trei în 2015, Doha (Premier 5), Bucureşti (WTA), ambele în 2014, Nurnberg (WTA), 's-Hertogenbosch (WTA), Budapesta (WTA), New Haven (Premier), Moscova (Premier) şi Sofia (turneul "mic" al campioanelor), toate cele şase în 2013;
Finale WTA de simplu: 14 - Roma (Premier 5), Australian Open (Grand Slam) - în 2018, Beijing (Premier Mandatory), Cincinnati (Premier 5), Roland Garros (Grand Slam), Roma (Premier 5), în 2017, Rogers Cup (Toronto), Cincinnati (ambele de categorie Premier 5), în 2015, WTA Finals - Singapore (Turneul Campioanelor), Roland Garros (Grand Slam), Madrid (Premier Mandatory), toate trei în 2014, Bruxelles (Premier), în 2012 şi Fes (WTA), în 2011 şi 2010.
LIVE TEXT HALEP - MUGURUZA LA ROLAND GARROS:
ora 17.41 SIMONA HALEP ESTE ÎN FINALA ROLAND GARROS. Simona Halep a jucat spectaculos. A fost poate cel mai frumos meci al carierei ei. Jucătoarea din România a stat foarte bine pe teren, s-a apărat remarcabil și a reușit o serie de lovituri fabuloase. A fost din multe puncte de vedere meciul cu cea mai mare încărcătură a carierei sale. Și-a pus la bătaie locul 1 în lume, a luptat pentru o nouă șansă de a juca o finală de Grand Slam și a depăsit emoțiile unui meci în fața unei adversare puternice, pe care mulți au considerat-o favorită.
ora 17.38 Este 5-4 pentru Halep, care preia conducerea meciului într-un moment foarte important. Simona este la un game de marea finală, a treia aici după cea cu Sharapova, din 2014, și cea cu Ostapenko, de anul trecut. Hai, Simo!!!!!!
ora 17.35 Se dispută în acest moment cel mai frumos și mai intens game al meciului, pe serviciul lui Halep, care reușește o serie de lovituri remarcabile. Halep este fără doar și poate jucătoarea care lovește cel mai bine din deplasare din întreg circuitul WTA.
ora 17.27 Cristian Tudor Popescu spunea că în meciul de azi va ieși învingătoare jucătoarea care va sta cel mai bine fizic, ambele fiind de altfel în vârf de formă. Se pare că are dreptate. Halep rezistă mai bine pe schimburile lungi de mingi, luptă, are imaginație în joc și variază loviturile. Reușește astfel să facă rebreak-ul și egalează la 4 în setul doi.  Halep este la două game-uri de o finală istorică. Hai, Simo!
ora 17.19 Halep își face serviciul. Însă trebuie să facă rebreak-ul dacă vrea șansa de a închide acest meci încă din setul doi.
ora 17.15 Este 2-4 în favoarea Muguruzei, care își face servicul și păstrează avantajul  breakului. Halep stă însă mai bine pe schimburile lungi de mingi. Meciul devine din ce în ce mai spectaculos, cu o Muguruza care nu vrea să renunțe la șansa de a-i „fura” locul în WTA liderului mondial și a câștiga un nou Grand Slam.
ora 17.13 Mike Tyson se află în tribune la meciul dintre Halep și Muguruza.
ora 17.11 Răspunsul lui Halep vine rapid. Simona își face imediat serviciul, prin lovituri precise. Este agresivă și luptă pentru fiecare punct.
ora 17.08 Este 1-3 pentru Muguruza, care își face serviciul după cel mai disputat game al meciului. Meciul s-a întors în favoarea ibericei, însă Halep stă bine pe schimburile de mingi în continuare. Să îi ținem pumnii! Haide, Simona!
ora 16.58 Este 1-2 pentru Muguruza, a cărui joc devine din ce în ce mai consistent. Jucătoarea româncă este pusă din ce în ce mai mult în dificultate și va trebui să devină mai agresivă, dacă vrea să închidă meciul în setul doi. Halep o aplaudă pe Muguruza pentru un retur formidabil, prin care iberica câștigă game-ul al treilea din setul doi.
ora 16.55 Muguruza reușește să facă un prim serviciu, după ce în acest meci câștigase un singur game, prin break. Este 1-1. De menționat și că jocul Muguruzei a devenit mult mai agresiv și mai precis. Halep pusă în dificultate.
ora 16.52 Halep câștigă primul game din setul doi. Este 6-1, 1-0.
ora 16.48  Halep câștigă primul set printr-un break. Hai, Simo!!!!!
ora 16.37 Muguruza reușește să facă un break pe final de set. Este 5-1 pentru Halep.
ora 16.35 Este 5-0 pentru Halep, care va servi pentru meci. Muguruza pare complet dezarmată de forța pe care o transmite Simona Halep. Românca pare de nedărâmat în aceste momente, foarte determinată. A uitat de miza mare a acestui meci, este foarte concentrată și pare că se bucură de fiecare clipă din această semifinală de vis.
ora 16.29 Halep câștigă și al patrulea game al primului set, printr-un as spectaculos.
ora 16.27 Garbine Muguruza a ajuns deja la 10 greșeli neforțate, jocul ei pare destructurat, iar iberica lipsită de soluții în fața unei jucătoare mai determinată ca niciodată să ajungă în finală.
ora 16.25 Este 3-0 pentru Halep în setul 1. Simona este în formă fizică maximă, a început meciul foarte bine din punct de vedere tactic și stă foarte bine și mintal. Românca are un joc spectaculos, excelent, „furând” toate aplauzele tribunei.
ora 16.21 Halep reușește niște lovituri spectaculoase și se apară cu efect, chiar pe serviciul adversarei. Aplauze pentru prestația româncei.
ora 16.19 2-0 pentru Simona Halep, care își face serviciul și își consolodează avantajul în fața ibericei.
ora 16.18 Ambele jucătoare par să simtă încărcătura psihologică a meciului. Se fac greșeli și de o parte, și de alta. Este un joc de anduranță, a nervilor. Va ieși învingătoare jucătoarea care va sta cel mai bine din punct de vedere psihic.
ora 16.10 Experții din tenis descriu acest meci drept finala din semifinale, din cauza încărcăturii psihologice majore a acestui meci. Se dispută calificarea în finală și primul loc în lume. Pe langă asta, Halep luptă a patra oară pentru șansa de a câștiga o finală de Grand Slam.
ora 16.09 A început meciul dintre Simona Halep și Garbine Muguruza.
ora 16.04 Halep și Muguruza au ieșit la încălziri.
ora 15.58 Câteva minute până la marea luptă pentru finala Roland Garros și locul unu în clasamentul WTA, dintre Simona Halep și Garbine Muguruza.
ora 12.40  CTP, predicții despre meciul Halep - Muguruza: „Ambele jucătoare sunt în urcare de formă. Vom asista la o ciocnire spectaculoasă”
Meciul Halep - Muguruza va fi al doilea de pe terenul Philippe Chatrier, după cel de simplu masculin dintre spaniolul Rafael Nadal, cap de serie 1, şi argentinianul Diego Schwartzman, favorit 11, care se va relua de la ora 13.00, după ce miercuri a fost întrerupt din cauza ploii la scorul de 4-6, 5-3.
Conform organizatorilor, meciul Halep – Muguruza este programat nu înainte de ora 16.00 şi va fi urmat de cealaltă semifinală de pe tabloul de simplu feminin, Madison Keys (SUA, cap de serie 13) – Sloane Stephens (SUA, favorită 10).
Simona Halep s-a calificat în semifinalele turneului de la Roland Garros, învingând-o, cu scorul de 6-7 (2), 6-3, 6-2, pe germana Angelique Kerber, locul 12 WTA.
În semifinală, a şasea din carieră la un Grand Slam, a treia la Roland Garros, Simona Halep va juca împotriva spaniolei Garbine Muguruza, locul 3 WTA, atât pentru calificarea în ultimul act al French Open, cât şi pentru locul I WTA. Jucătoarea care se va impune în această întâlnire va fi, luni, numărul 1 mondial.
Până în prezent, Halep şi Muguruza s-au întâlnit de patru ori, iar spaniola conduce cu 3-1. Însă toate victoriile ei sunt pe hard, în timp ce succesul Simonei Halep este pe zgură, în optimi, la Stuttgart, în 2015, scor 3-6, 6-1, 6-3.
În cealaltă semifinală vor evolua americancele Sloane Stephens, locul 10 WTA, şi Madison Keys, locul 13 WTA. Ele s-au întâlnit şi în finala ultimei ediţii a US Open, când Stephens s-a impus cu 6-3, 6-0.
