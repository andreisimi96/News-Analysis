Grupul civic Geeks for Democracy a lansat site-ul MitingcuJapca.ro , unde îi încurajează pe cetățenii din țară care sunt constrânși să participe la mitingul organizat de PSD să povestească despre aceste abuzuri. Mai multe persoane au postat deja mesaje în care se plâng că au fost amenințate că vor fi concediate sau că vor suporta unele consecințe, dacă nu își aduc la miting inclusiv membrii familiei, în timp ce altora li se promit favoruri dacă participă la manifestație. 
Foto: Inquam Photos / Octav Ganea
„Deja sunt semnale că anumite persoane din administrația locală fac presiuni pentru a aduce oameni la București. Abuzând astfel de poziția lor publică. Dacă ai trecut printr-o astfel de situație sau știi pe cineva care este supus presiunilor, completează formularul”, se arată pe site-ul grupului civic. 
 „Noi postăm toate relatările așa cum sunt scrise și asumate de oameni. Nu le putem verifica, mai ales că 90% nu conțin date de contact”, a declarat pentru G4Media.ro Cătălin Teniță, co-fondatorul Geeks for Democracy.
„Angajații Primăriei Alexandria sunt obligați să meargă la mitingul din București împotriva voinței lor. Oamenii merg de frică, pentru a nu-și pierde locul de muncă”, „Victima îmi este rudă și este consilier juridic la primăria din Zimnicea. A fost amenințată că dacă nu participă la mitingul de sâmbătă va fi dată afara. A primit termeni limită până azi la 16 să ofere un răspuns”, „Ni s-a spus că dacă nu participăm adio ajutor social. Ni s-a spus că ne dă o masă caldă și 50 de lei", „Toți angajații primăriei sunt amenințați cu pierderea locului de muncă în caz de neprezentare” - acestea sunt doar câteva dintre zecile de mesaje pe care le puteți citi aici .
Liderul PSD Liviu Dragnea a anunțat, luni, după ședința conducerii partidului, că sâmbătă, de la ora 20:00, în Piața Victoriei va avea loc un  miting pro-democrație. Nu mai e un miting de susținere a Guvernului sau a premierului Viorica Dăncilă, ci un miting de apărare a justiției, spune Liviu Dragnea, un miting împotriva „terorii” care ar fi instaurate de instituțiile de forță, după cum s-a exprimat liderul PSD.
