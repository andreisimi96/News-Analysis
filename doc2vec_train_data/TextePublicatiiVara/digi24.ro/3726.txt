Nava germană de cercetări ştiinţifice Polarstern îşi va opri motoarele şi va staţiona în Oceanul Arctic pentru a fi cuprinsă de gheţurile din acea regiune foarte rece de pe Terra, în cadrul unui experiment ambiţios în virtutea căruia ambarcaţiunea va pluti apoi în derivă, odată cu gheaţa care o înconjoară, timp de un an întreg, informează DPA, citată de Agerpres .
Ruta exactă pe care o va urma Polarstern nu este deocamdată cunoscută, însă oamenii de ştiinţă germani speră că datele ce vor fi colectate pe durata aprigei ierni arctice îi vor ajuta să înţeleagă mai bine evoluţia modificărilor climatice.
„Evoluţia climei de la latitudinile noastre este în strânsă legătură cu ceea ce se întâmplă cu vremea din Arctica", a declarat miercuri Markus Rex, coordonatorul proiectului şi cercetător la Institutul Alfred Wegener (AWI) din Postdam, Germania.
„Va trebui să monitorizăm şi să analizăm efectele acestor modificări din atmosferă, gheaţă şi ocean", a adăugat el.
Temperaturile cresc în regiunea Arcticii, cea mai nordică zonă a Terrei, cu un ritm mai mare decât în oricare alte teritorii de pe planeta noastră.
Această misiune ştiinţifică germană, denumită Mosaic, beneficiază de un buget de peste 120 de milioane de euro şi va debuta în toamna anului viitor.
Mosaic se inspiră dintr-o misiune ce a avut loc în urmă cu peste 125 de ani, când exploratorul polar norvegian Friedtjof Nansen a rămas prins în gheţurile arctice la bordul navei sale, Fram.
Corabia lui a plutit în derivă din 1893 până în 1896. Nicio misiune similară nu a avut loc de atunci.
