Ministerul Public a anunţat miercuri că a luat act de decizia Curţii Constituţionale a României privind existenţa unui conflict între puteri în cazul respingerii revocării şefei DNA, Laura Codruţa Kovesi, şi aşteaptă motivarea CCR, transmite Agerpres .
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
"Conducerea Ministerului Public a luat act de decizia de astăzi a Curţii Constituţionale a României privind existenţa unui conflict constituţional între Guvern şi preşedintele României şi aşteaptă motivarea acesteia", a anunţat MP pe Facebook, citat de Agerpres .
Curtea Constituţională a României a constatat, miercuri, că există conflict între puteri în cazul respingerii revocării şefei DNA, Laura Codruţa Kovesi .
Preşedintele CCR, Valer Dorneanu, a anunţat că plenul Curţii, cu majoritate de voturi, a admis sesizarea premierului cu privire la acel conflict de competenţă, constatându-se conflict între ministrul Justiţiei şi preşedinte determinat de refuzul şefului statului de a da curs cererii de revocare a şefei DNA.
În 10 mai, având nevoie de timp pentru a delibera, plenul Curţii a dispus amânarea pronunţării pentru data de 30 mai.
Sesizarea formulată de prim-ministru, după refuzul preşedintelui Klaus Iohannis de a o revoca din funcţie pe şefa DNA, a fost depusă la CCR pe 23 aprilie. 
