Anchetă la o şcoală din judeţul Bacău, după ce învăţătoarea a postat pe Facebook imagini cu elevii fără să ceară acordul părinţilor. Dascălul susţine că a vrut să arate cum se desfăşoară orele la clasa pregătitoare. Părinţii spun însă că femeia le-a expus copiii.
„Nu sunt de acord să fie filmaţi copiii şi puşi pe Facebook! Nu sunt de acord! Eu nici nu fac poze la copil să pun pe Facebook. Nu sunt de acord cu treaba asta”, declară o mamă afectată.
„Trăim în secolul al XXI-lea, se întâmplă foarte multe violuri, răpiri de copii. Deci, eu ca părinte nu îmi postez copilul pe Facebook din diverse motive şi o doamnă învăţătoare cu facultate, cu şcoli în spate, şi-a însuşit acest lucru fără acordul părinţilor”, spune mama unui copil filmat.
Părinţii s-au revoltat când şi-au văzut copiii pe internet, în imaginile postate de învăţătoare. Şi asta este doar cea mai recentă supărare a lor.
„Nu are un comportament adecvat, vorbind cu copiii foarte vulgar. Îi împinge, îi bruschează, ţipă, îi acuză de lucruri pe care ei nu le-au făcut”, afirmă o altă mamă.
De cealaltă parte, dascălul de la clasa pregătitoare spune că a dorit doar să le arate părinţilor ce se întâmplă în clasa ei.
„Deci, pur şi simplu să se convingă cu propriii lor ochi care este atmosfera din clasă. Am mai văzut filmuleţe pe internet cu copii în activitate. Îmi pare rău că aici nu s-a mai văzut ca e ceva inedit”, spune învățătoarea.
Inspectoratul Şcolar Judeţean Bacău aşteaptă rezultatul anchetei pe care o face conducerea şcolii. Părinţii vor să depună o reclamaţie şi la Poliţie.
