Florin Iordache, președintele Comisiei Speciale din Parlament, spune că în motivarea Curții Constituționale a României privind revocarea șefei DNA, Laura Codruța Kovesi, nu vor fi prevăzute sancțiuni pentru președinte, în cazul în care acesta ar refuza să semneze decretul de revocare. Florin Iordache se declară însă convins că Iohannis va semna decretul, în maximum 30 de zile de la publicarea deciziei în Monitorul Oficial. 
Când ar trebui să avem motivarea Curții Constituționale a României?
Florin Iordache: Nu știu. În spațiul public se vehiculează ziua de joi. Să vedem dacă mâine se citește motivarea și se publică în Monitorul Oficial.
Ce trebuie să facă președintele, are la dispoziție un termen legal pentru a semna acest decret?
Florin Iordache: Sunt două chestiuni. Dacă în cuprinsul acestei motivări se precizează că un termen imediat, trebuie să semneze un decret. Dacă în motivare se spune că președintele trebuie să semneze imediat un decret, e o chestiune, iar dacă nu, se merge pe dispozițiile din contencios, unde în maximum 30 de zile trebuie emis actul. Oricum, sunt maxim 30 de zile în care președintele trebuie să semneze decretul de revocare.
Aveți așteptări ca CCR să indice un termen?
Florin Iordache: Nu ar fi nimic neobișnuit. Dumneavoastră știți că deciziile CCR sunt generale și obligatorii pentru toată lumea. Numai în condițiile în care discutăm de o lege, Parlamentul are la dispoziție 45 de zile să pună în concordanță cu decizia Curții. Așteptăm niște lucruri de finețe în motivarea Curții. O să primim un răspuns în acest sens. În rest, deciziile sunt obligatorii. Am așteptări ca președintele să respecte decizia și trebuie semnat decretul de revocare.
Sancțiuni? Dacă președintele nu semnează decretul?
Florin Iordache: Nu există sancțiuni. Am văzut pe anumite rețele de socializare că în cuprinsul motivării trebuie să existe sancțiuni. Nicăieri nu au fost prevăzute sancțiuni. Sancțiunea este una singură: că președintele este obligat să respecte. Președintele a anunțat că va ține cont și o va respecta.
Îl suspendați pe președinte dacă refuză revocarea?
Florin Iordache: Nu va fi necesar, pentru că președintele va respecta Constituția și o va revoca pe Kovesi.
Dacă nu semnează imediat decretul?
Florin IordacheL Faceți speculații. Sunt convins că președintele respectă Constituția și va respecta și deciziile CCR. Ați văzut și ieri cum CCR a solicitat sprijin extern pe acest atac nejustificat. Deciziile Curții nu pot fi contestate. Ajungem la anarhie, să negăm statul de drept. Nu stă DNA într-un om. Lupta anticorupție va continua. Concluzia este una singură: Codruța va pleca!
