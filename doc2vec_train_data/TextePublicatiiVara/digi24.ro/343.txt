Şoferii au motive să fie supăraţi, confirmă statisticile europene. La noi benzina s-a scumpit cel mai mult din tot continentul. Ce-i drept, sunt şi ţări unde preţurile sunt mai mari, dar şi salariile sunt la fel acolo. Una peste alta, explicaţia, creşterea cotaţiei la petrol, nu ajută pe nimeni.
În doar 5 luni, România a înregistrat cea mai mare creştere la preţul pentru 1 litru de combustibil din Europa. Dacă la începutul anului, pe 1 ianuarie plăteam pentru 1 litru de benzină 5,16 lei, la jumătatea lunii mai am ajuns să plătim pentru acelaşi litru 5,72 de lei. Datele statistice arată că vorbim de o creştere foarte mare, cea mai mare din Europa de 11,8 la sută.
În cazul motorinei, avansul a fost de 10,9 procente.
Şoferii care se uită la exemplele din străinătate fac calcule şi pentru Italia. Acolo se vând unii dintre cei mai scumpi carburanţi din Europa, dar salariile îi ajută pe localnici să nu simtă gaura din buzunar. Salariul mediu net din peninsulă sare de 1.700 de euro pe lună.
În această lună cotațiile petrolului au trecut de 80 dolari pe baril pentru prima oară în ultimii patru ani. Acum însă, preţul a scăzut la 75 de dolari, ceea ce dă speranţe şoferilor că benzinăriile vor face şi ele reduceri.
