Un bărbat în vârstă de 30 de ani a murit, după ce a căzut dintr-un avion, pe aeroportul Dalaman, din sud-vestul Turciei. Bărbatul era de origine britanică și intrase într-un conflict cu membrii echipajului de zbor, care au vrut să îl dea jos din avion, scrie The Telegraph .
În timp ce echipajul încerca să îl dea afară din aeronavă, bărbatul a căzut din avion, de la o înălțime de aproape 5 metri, și a fost apoi dus de urgență la spital, inconștient fiind. Britanicul s-a ales cu câteva coaste rupte, însă nu și-a mai recăpătat conștiența și a murit câteva ore mai târziu.
Bărbatul petrecuse trei zile în aeroport, după ce își pierduse biletul de avion și fusese nevoit să aștepte un alt zbor cu care să se întoarcă acasă. După ce a urcat la bord, el a intrat într-un conflict verbal cu membrii echipajului, iar aceștia au vrut să îl dea jos, considerându-l un pericol pentru siguranța celorlalți pasageri.
Autoritățile britanice și cele turce investighează incidentul și încearcă să stabilească cine este responsabil pentru moartea pasagerului.
