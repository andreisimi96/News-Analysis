Meteo &vert; Prognoza vremii în intervalul iunie - august
Meteo &vert; Prognoza vremii în intervalul iunie - august
Meteorologii estimează pentru următoarele trei luni o vreme în general frumoasă, chiar caniculară, cu valori termice ce se vor încadra în normele perioadei de vară, în timp ce precipitaţiile vor deficitare, reiese din prognoza de specialitate valabilă pentru intervalul iunie - august, publicată vineri de Administraţia Naţională de Meteorologie (ANM).
Potrivit prognozei ANM, în luna iunie, temperatura medie lunară a aerului va avea valori apropiate de norma climatologică în regiunile nordice şi centrale, respectiv mai ridicate în restul teritoriului. Conform măsurătorilor de specialitate, media multianuală lunară pentru prima lună de vară este de 18,3 grade Celsius, raportat la parametrii monitorizaţi în intervalul 1981-2010. În ceea ce priveşte valorile termice medii, specialiştii ANM estimează, în perioada analizată, valori medii de temperatură între 13 şi 21 de grade Celsius în Moldova, între 15 şi 19 grade în Transilvania, respectiv până la 22 de grade în Oltenia şi Muntenia.
În acelaşi timp, precipitaţiile totale lunare valabile pentru iunie vor fi deficitare în cea mai mare parte a ţării, deci sub media multianuală a perioadei, de 84,5 l/mp. Cele mai mari cantităţi de precipitaţii sunt estimate în Muntenia - de până la 111 litri/metrul pătrat, Banat (până la 107 litri/metrul pătrat), Transilvania (până la 106 litri/metrul pătrat), Crişana şi Moldova (până la 103 litri/metrul pătrat), Oltenia şi Maramureş (până la 102 litri/metrul pătrat). Valori medii mai scăzute sunt prognozate în Dobrogea, cuprinse între 23 şi 60 de litri/metrul pătrat.
În luna iulie, temperaturile medii ale aerului vor fi mai ridicate decât în mod normal, îndeosebi în regiunile sudice, sud-estice şi vestice. Media multianuală valabilă pentru această lună este de 20,2 grade Celsius. Cele mai scăzute temperaturi medii se vor înregistra în zona Maramureşului şi Transilvaniei (de până la 21 de grade Celsius), iar valori termice medii mai ridicate, de până la 24 de grade Celsius, se vor consemna în Oltenia şi Muntenia.
Tot pe parcusul lunii iulie, cantităţile totale lunare de precipitaţii se vor situa sub mediile climatologice în toate regiunile, deficitul cel mai pronunţat fiind de aşteptat în sud-est şi sud. Media precipitaţiilor pentru luna iulie este stabilită la 77,8 l/mp. Cele mai mari cantităţi de precipitaţii se vor consemna în Moldova (până la 112 l/mp), Maramureş şi Muntenia (102 l/mp), Transilvania şi Oltenia (până la 100 l/mp. Pe de altă parte, în Dobrogea se vor consemna precipitaţii între 17 şi 59 l/mp.
Potrivit ANM, în august, temperaturile medii vor continua să se situeze peste norma climatologică, în cea mai mare parte a ţării, în condiţiile în care media valorilor termice pentru intervalul analizat se situează la 19,7 grade Celsius. Temperaturile medii vor fi cuprinse între 18 şi 20 de grade Celsius în Maramureş, dar vor ajunge şi la 23 de grade Celsius, în Banat, Oltenia, Muntenia, Dobrogea şi Moldova.
La nivel de precipitaţii, în luna august, acestea vor fi deficitare, în cea mai mare parte a teritoriului, comparativ cu media multianuală stabilită la 64,7 l/mp. Cu toate acestea, în zona Munteniei sunt prognozate cantităţi medii de precipitaţii de până la 95 l/mp, în Transilvania de până la 90 l/mp, în Oltenia de până la 88 l/mp. Totodată, în Dobrogea, cantităţile medii de precipitaţii sunt estimate a se încadra între 28 şi 40 l/mp.
Estimările sezoniere sunt realizate de Centrul European pentru prognoze pe medie durată (ECMWF) de la Reading (Anglia) şi au un grad de realizare de aproximativ 60%.
ANM precizează că fenomenele extreme cu o durată scurtă de manifestare nu pot fi prognozate cu ajutorul acestui produs de prognoză.
