Este puțin probabil ca România să fie trimisă la Curtea de Justiție a Uniunii Europene (CJUE) pentru netranspunerea directivei privind respectarea prezumției de nevinovăție, însă „doar o minune” mai poate salva România de la a fi dată în judecată de Comisia Europeană și obligată la plata de sancțiuni pentru netranspunerea unei alte directive, care se referă la combaterea spălării banilor - a declarat Răzvan Horațiu Radu, fostul agent guvernamental care a reprezentat România în fața CJUE, pentru HotNews.ro .
Fostul agent guvernamental al României la curtea de la Luxemburg a făcut aceste precizări după ce senatorul PMP Traian Băsescu a semnalat pe Facebook că „astăzi (vineri, n.r.), Comisia Europeană a declanşat procedura de infringement împotriva României pentru neintroducerea în Codul de Procedură Penală şi în Codul Penal a prevederilor” directivei 343/2016 privind prezumția de nevinovăție.
O idee asemăntoare a lansat și liderul europarlamentarilor PSD. Potrivit lui Dan Nica, România riscă să piardă două miliarde de euro după ce Comisia Europeană a anunţat că declanşează procedura de infringement pentru netranspunerea la timp a directivei privind prezumţia de nevinovăţie.
„Opoziţia a făcut tot ce i-a stat în putinţă să întârzie procesul şi să blocheze dezbaterea parlamentară. Acesta este efectul direct al propagandei prezidenţiale, iar românii oneşti riscă să plătească din buzunarul propriu eventualele sancţiuni financiare. Mai precis, contribuabilii români ar putea ajunge să plătească 1,9 miliarde euro + penalităţi de întârziere cuprinse între 2.300 şi 137.000 euro pe zi. Corect ar fi ca cei care suportă această amendă să fie preşedintele Iohannis, alături de PNL şi USR”, a susținut Dan Nica, potrivit Agerpres.
Răzvan-Horațiu Radu a mai explicat că România are în prezent alte peste 30 de directive europene netranspuse în legislația națională, aflate în proceduri de infringement mai avasate, dintre care două cu risc foarte ridicat de a trimite România la instanța Uniunii Europene. El a enumerat directiva privind calitatea benzinei și a motorinei și pe cea privind prevenirea spălării banilor și a finanțării terorismului. „Sunt acte normative europene a caror transpunere a fost întârziată inexplicabil la nivel intern”, a precizat el.
