3800 de metri înot, 180 de km pe bicicletă şi 42 de kilometri în alergare. Este reţeta celui mai dur triatlon din România, care a avut loc sâmbătă la Oradea. Peste 300 de concurenţi din ţară şi străinătate s-au înscris la acest concurs de anduranţă, ajuns la a noua ediţie.
Startul X Man România 2018 s-a dat de pe malul lacului Săldăbagiu, de lângă Oradea. Concurenţii nu au avut nevoie de neopren, pentru că temperatura apei era de 25 de grade.
"Este cel mai important eveniment din triatlonul românesc, este campionatul naţional pe distanţă lungă. S-a dat startul la 7 dmineaţa pentru Ironman, care înseamnă 3800 m înot, 180 de km bicicletă şi 42,2 km maraton", a explicat Istvan Szokolszki, organizator X-Man România.
Pentru cei care nu au dorit să parcurgă întreaga distanţă, a existat şi varianta Half Ironman, cu distanţe înjumătăţite.
foto: Sandor Nyulas/ Digi24 Oradea
Un astfel de concurs presupune o pregătire fizică serioasă, dar şi un regim alimentar strict.
"Un asemenea concurs trebuie să aibă şi un aviz medical că sunt apţi. Se poate întâmpla orice. Poate să facă chiar un atac de cord", atrage atenţia Călin Gabor, medic SMURD.
După proba de înot, a urmat tura de bicicletă pe dealurile din jurul oraşului. Întrecerea s-a încheiat în Piaţa Unirii din Oradea, cu proba de alergare.
De bucurie că a terminat pe locul II, un concurent din Ungaria a făcut baie într-o fântână arteziană.
"A fost greu. Am venit pentru prima dată şi am luat locul II. E muncă serioasă în spate", spune Beles Hunor, locul II Half Ironman.
"Foarte frumos, Oradea un oraş superb. Concursul greu, nu prea sunt obişnuit cu astea scurte, e foarte intens şi rapid", susţine Dudu Andrei, locul III Half Ironman.
Aceasta a fost a noua ediţie a X-man România.
Reporter: Bogdan Băcilă
Operatori: Constantin Gheorghiţă, Sandor Nyulas
