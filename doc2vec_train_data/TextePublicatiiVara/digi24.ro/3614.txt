Secretarul general adjunct al PSD, Codrin Ștefănescu, spune că modificările care se aduc abuzului în serviciu nu sunt cu dedicație pentru Liviu Dragnea, ci sunt menite să beneficieze de ele „masa gigantică de români”. Codrin Ștefănescu a explicat la Digi24 care au fost rațiunile pentru care s-a redefinit abuzul în serviciu aducând exemple din activitatea de primar al Sibiului al actualului președinte Klaus Iohannis. „Sibiul arată superb, arată fabulos, e plin de turiști”, a spus Codrin Ștefănescu lăudând acțiunile adversarului politic al PSD.
Vă dau exemplul cu dl. Iohannis: dl. Iohannis, când era primar al Sibiului, a fost anchetat pentru abuz în serviciu, pentru că, primar fiind, făcea parte din Consiliul de Administrație de la Apă și Canal Sibiu. Pe gratis, nu primea niciun ban pentru asta. Cercetătorii, anchetatorii și procurorii de la ANI au considerat că este un abuz ceea ce face Klaus Iohannis și l-au anchetat vreo șase ani pentru această aberație care în Occident nu există, la ei, dimpotrivă, ești obligat ca primar să faci parte din consiliile administrațiilor care sunt sub subordinea ta, pentru că tu ești votat de către popor și respecți interesul oamenilor care te votează, nu a instituțiilor care încearcă să le mărească tarifele.
Altă situație: dl. Iohannis s-a gândit, când era primar al Sibiului, să folosească fonduri private în momentul în care a reparat Centrul Vechi - care arată într-adevăr superb, arată fabulos și este plin de turiști permanent. S-a gândit să nu plătească bani de la cetățeni, ci să folosească niște firme private care să rezolve fațadele în stilul vechi, „infracțiune” pentru care Olguța (Vasilescu - n.r.) a fost vânată și anchetată ani de zile. Iohannis a scăpat aici, dar alți primari n-au scăpat. El n-a scăpat la Apă cu Canal, alții au scăpat și tot așa, toate chestiunile astea intră la abuz în serviciu.
Acest abuz în serviciu, sub forma aceasta, pe planeta Pământ, în țările civilizate nu există nicăieri așa ceva. Europenii se crucesc când aud pentru ce sunt anchetați edilii și cei care sunt aleși de către popor.
(Reporter: Liviu Dragnea scapă de condamnarea primită?) Asta este o prostie, că nu se face o modificare pentru Liviu Dragnea. În monentul de față, 11.000 de aleși locali, de la toate partidele, au această problemă, ceea ce blochează administrația. Vă dau un exemplu din Sibiu: primar anchetat pentru faptul că au decis să refacă podul care fusese luat de viitură acum câțiva ani de zile în loc să refacă parcul și un cetățean a spus că nu este corect așa și că el vrea să se refacă parcul.
Vă repet în limba română, pură, neaoșă, pe care o vorbim: aceste modificări nu se fac pentru Liviu Dragnea, ci pentru masa gigantică de români.
(Reporter: Dar beneficiază și Liviu Dragnea...) Beneficiază poate și tatăl dumneavoastră, habar n-am, dacă lucrează în administrație publică. 12 la sută dintre cei care ne urmăresc în momentul ăsta beneficiază de așa ceva. Nu poate exista o plângere aberantă la adresa unuia care își face datoria și să plătească pentru asta nevinovat și să stea prin instanțe.
