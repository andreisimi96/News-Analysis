Situaţie tensionată în Spania. Guvernul condus de Mariano Rajoy a fost îndepărtat de la putere în urma unei moţiuni de cenzură în Parlament.
„A fost o onoare să fiu premierul Spaniei. Este o onoare să las în urma mea o Spanie mai bună decât cea pe care am găsit-o. Le mulţumesc tuturor şi în mod special partidului meu. Fără ei ( colegii de partid, n.r.) nimic nu ar fi fost posibil. Le mulţumesc tuturor spaniolilor pentru înţelegere şi sprijin. Mult succes tuturor pentru binele Spaniei”, a spus Mariano Rajoy în Parlament.
Este prima dată din 1975 încoace, adică de la revenirea ţării la democraţie, când un guvern este înlocuit prin moţiune de cenzură.
Opoziţia a cerut plecarea lui Rajoy şi a cabinetului său după ce justiţia a condamnat săptămâna trecută oameni de afaceri şi membri ai Partidului Popular, aflat la putere, pentru acte de corupţie comise între anii 1990 şi 2000.
În tot acest timp, formaţiunea ar fi acordat contracte unor firme în schimbul unor favoruri financiare.
Moţiunea de cenzură împotriva guvernului Rajoy a trecut cu ajutorul partidului bascilor, care i-a susținut pe socialişti.
Ieșirea lui Rajoy și a Partidului Popular de la guvernare echivalează cu un sfârșit de epocă. Poreclit și „eternul supraviețuitor”, Rajoy a fost premier al Spaniei timp de 7 ani. El a declarat că a fost o onoare să fie prim-ministrul Spaniei și că lasă o Spanie mai bună și mai stabilă din punct de vedere economic decât cea pe care a preluat-o de la socialiști în 2011.
Schimbarea de ștafetă este și una de vârstă, sau mai bine zis de generație politică, nu doar de ideologie. Premierul care pleacă are 63 de ani, iar cel care va primi de la regele Felipe sarcina formării noului guvern, liderul socialist Pedro Sanchez, are 46 de ani.
