Prinţul Charles patronează, alături de preşedintele Klaus Iohannis, ediţia din acest an a Festivalului Internaţional de Teatru de la Sibiu. Evenimentul - unul dintre cele mai mari din lume - împlineşte 25 de ani şi va avea loc în perioada 8-17 iunie. Înainte de a pleca spre casă, la finalul vizitei sale în România, moştenitorul coroanei britanice s-a oprit în Sibiu, ca să vadă pregătirile pentru festival.
După 20 de ani, prinţul Charles s-a reîntors la Sibiu. Însoţit de câteva oficialităţi, s-a plimbat la pas prin centrul istoric. Prima oprire a făcut-o în curtea Muzeului de Istorie, acolo unde studenţii Facultăţii de Teatru făceau repetiţii pentru o piesă.
Prinţul a râs şi a aplaudat prestaţia tinerilor, a glumit cu aceştia şi i-a felicitat la sfârşitul reprezentaţiei.
La ieşire a fost întâmpinat de câţiva turişti curioşi. Printre ei, şi câţiva britanici.
„Nici măcar acasă în Anglia nu l-am văzut atât de aproape. Nu e un oarecare, dar pare prietenos” afirmă o turista din Marea Britanie.
„Sunt în favoarea a ceea ce face prinţul Charles, e minunat ce a descoprit el în România. E şi un ambasador deosebit pentru voi, românii. Şi acasă avem mulţi români”, adaugă o altă turistă din Marea Britanie.
Ulterior, Prinţul Charles a vizitat şi centrul oraşului. El va patrona ediţia din acest an a Festivalului Internaţional de Teatru, împreună cu preşedintele Klaus Iohannis.
„Este un pasionat al valorilor patrimoniale şi culturale, naturale ale României. Şi doreşte să îşi lărgească paleta acesta de cunoaştere din România”, afirmă Raluca Brăgărea, purtător de cuvânt Ambasada Marii Britanii din Bucureşti.
După vizita din Sibiu, prinţul Charles a plecat înapoi în Marea Britanie.
