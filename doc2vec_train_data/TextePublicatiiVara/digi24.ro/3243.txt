Regimul termic estimat de către meteorologi pentru următoarele două săptămâni va fi caracterizat, în general, de o vreme caldă, cu valori ridicate în majoritatea regiunilor, însă, pe de altă parte, îşi vor face apariţia şi intervalele în care şansele de ploaie vor fi destul de mari, arată prognoza Administraţiei Naţionale de Meteorologie (ANM), valabilă în perioada 18 iunie - 1 iulie, dată publicităţii luni.
În Banat, în primele zile ale săptămânii, vremea se va încălzi treptat, de la o medie regională a maximelor diurne de 25 - 26 de grade la începutul intervalului, până la aproximativ 31 de grade pe 20 - 21 iunie, când va deveni călduroasă. Ulterior, până pe 23 iulie, temperaturile diurne vor scădea cu 5 - 6 grade, iar între 23 şi 28 iunie se vor menţine în jurul a 26 de grade. Spre finalul celei de-a doua săptămâni va avea loc o creştere uşoară a regimului termic, până la 29 de grade în jurul datei de 1 iulie. Temperaturile minime vor avea o evoluţie asemănătoare, fiind în creştere în primele zile ale prognozei, până spre 18 grade pe 22 iunie, apoi vor scădea, iar între 24 iunie şi 1 iulie se vor menţine în jurul unei valori medii de 13 - 14 grade. Probabilitatea de ploaie va fi relativ ridicată aproape pe tot parcursul intervalului de prognoză, însă în jurul datelor de 18, 21 şi 22 iunie, aversele se pot semnala pe arii mai extinse şi pot fi mai importante cantitativ.
În Crişana, la începutul intervalului de referinţă, regimul termic va fi în creştere, astfel încât vremea va deveni local călduroasă şi maximele vor atinge 30 - 31 de grade, în medie, pe 20 şi 21 iunie, pornind de la 25 de grade la începutul primei săptămâni a prognozei. Apoi, vremea se va răcori, iar temperaturile diurne vor scădea, spre 25 - 26 de grade, valori medii ce se vor menţine ulterior până la finalul perioadei de două săptămâni a prognozei. Regimul termic nocturn se va concretiza prin medii regionale de 16 - 17 grade în intervalul 18 - 22 iunie, apoi va marca o scădere şi, după data de 23 iunie, temperaturile minime se vor situa în jurul unor valori medii de 12 - 13 grade. Probabilitatea de ploaie va fi mai ridicată pe 21 şi 22 iunie, când şi cantităţile de apă pot fi mai importante, precum şi în intervalul 24 - 26 iunie. În rest, ploile se vor semnala doar izolat şi trecător.
În Transilvania, în primele zile ale primei săptămâni de prognoză, vremea se va încălzi treptat, astfel încât maximele termice vor creşte de la 23 de grade în prima zi, spre 29 de grade pe 20 şi 21 iunie. Ulterior, va avea loc o răcorire, iar temperaturile maxime din intervalul 23 - 29 iunie se vor situa în jurul unei medii de 24 de grade şi, abia spre sfârşitul celei de-a doua săptămâni, regimul termic va marca o creştere uşoara, spre 26 - 27 de grade. În prima parte a intervalului, temperaturile nocturne vor fi de 14 - 15 grade, iar după data de 23 iunie vor marca o scădere, spre valori medii regionale de 10 - 11 grade. Şansele de ploaie se vor menţine relativ ridicate aproape pe întreg parcursul celor două săptămâni ale intervalului de prognoză, dar mai ales în intervalul 21 - 25 iunie. În jurul datei de 22 iunie, ploile se vor semnala pe arii extinse, iar cantităţile de apă pot fi mai însemnate.
În Maramureş, vremea se va încălzi treptat în primele zile ale prognozei, iar temperaturile maxime vor atinge 30 - 31 de grade, pe 20 şi 21 iunie, caracterizând o vreme călduroasă pentru această perioadă. Regimul termic va fi, apoi, în scădere şi valorile diurne se vor situa în jurul a 23 - 24 de grade, în intervalul 23 - 28 iunie, iar o nouă tendinţă de încălzire, cu două-trei grade, se va înregistra abia spre finalul celei de-a doua săptămâni de prognoză. Valorile termice minime vor fi de 15 - 17 grade, între 18 şi 22 iunie, după care vor scădea şi se vor situa în jurul a 11 grade, după data de 23 iunie şi până la finalul perioadei de prognoză. Ploi mai însemnate cantitativ şi pe arii mai extinse vor fi semnalate cel mai probabil în jurul datelor de 21, 22 şi 25 iunie, dar probabilitatea pentru averse izolate se va menţine relativ ridicată pe aproape tot parcursul intervalului de referinţă.
În Moldova, vremea va fi caldă în prima parte a intervalului de prognoză, local călduroasă pe 20 şi 21 iunie, când se va atinge o valoare medie regională a temperaturilor maxime de 30 de grade. Ulterior, vremea se va răcori, iar maximele termice se vor situa în jurul a 24 de grade, în intervalul 23 - 29 iunie. O nouă tendinţă de creştere uşoară a regimului termic diurn se va remarca abia în ultimele zile ale prognozei. Temperaturile nocturne vor avea o evoluţie asemănătoare, cu cele mai ridicate valori, de 16 - 18 grade, între 18 şi 22 iunie, apoi vor avea o tendinţă de scădere, spre aproximativ 14 grade, după data de 23 iunie şi până la sfârşitul celei de-a doua săptămâni a intervalului de referinţă. Ploi pe arii ceva mai extinse vor fi semnalate pe 18 şi 22 iunie şi, din nou, în intervalul 24 - 28 iunie. În celelalte zile ale perioadei de prognoză, doar izolat şi trecător va ploua.
În Dobrogea, vremea se va încălzi treptat în primele zile ale intervalului, devenind călduroasă. Astfel, media temperaturilor maxime va creşte de la aproximativ 27 de grade pe 18 iunie spre valori în jurul a 30 de grade, pe 20 şi 21 iunie. Ulterior, vremea se va răcori, iar media regională a temperaturilor maxime va scădea spre 26 de grade, valoare în jurul căreia se va menţine din 23 iunie până spre sfârşitul intervalului de prognoză. Minimele nocturne vor urma o evoluţie similară cu a maximelor, aşadar vor creşte în prima parte a intervalului spre medii în jurul a 19 grade, ce se vor atinge în zilele de 21 şi 22 iunie, apoi vor coborî spre 17 grade până pe 24 iunie, pentru ca, ulterior, până la sfârşitul intervalului, să nu mai prezinte variaţii semnificative, situându-se, în medie, în jurul a 16 - 17 grade. Probabilitatea de apariţie a ploilor de scurtă durată va fi mai ridicată în intervalul 22 - 25 iunie.
În Muntenia, în primele zile ale intervalului, valorile diurne vor creşte de la o zi la alta, caracterizând o vreme călduroasă în cea mai mare parte a regiunii în perioada 19 - 21 iunie, când media maximelor termice va fi de 32 de grade. Ulterior acestui interval, o răcorire a vremii va conduce la scăderea temperaturilor diurne spre medii în jurul a 27 de grade în data de 23 iunie, valoare ce urmează a se înregistra şi în decursul perioadei 24 - 28 iunie. În ultimele zile regimul termic va marca o creştere uşoară şi se va concretiza prin înregistrarea unei valori medii a temperaturilor maxime situată în jurul a 28 de grade, în zilele de 30 iunie şi 1 iulie. În ceea ce priveşte regimul termic nocturn, media valorilor de temperatură va creşte în prima parte a intervalului spre 17 - 18 grade în zilele de 21 şi 22 iunie, apoi va scădea treptat până spre 14 grade, în medie, în data de 27 iunie, valoare ce se va menţine în perioada 28 iunie - 1 iulie. Probabilitatea de apariţie a ploilor va fi ridicată în prima zi a intervalului, apoi mai ales în perioada 21 - 27 iunie.
În Oltenia, vremea se va încălzi în primele zile ale intervalului, devenind călduroasă pe 20 iunie când se va atinge, în medie, o temperatură maximă în jurul a 31 de grade. Ulterior acestei date, valorile diurne vor fi în scădere, spre 26 de grade în perioada 23 - 26 iunie. Din 27 iunie, însă, până spre sfârşitul celei de-a doua săptămâni de prognoză, valorile maxime vor creşte uşor, spre medii de 28 de grade. Regimul nocturn va fi caracterizat de o creştere uşoară a valorilor medii, de la 16 grade la începutul intervalului spre 18 grade în 22 iunie, apoi acestea vor scădea până spre 14 grade pe 26 iunie, fără variaţii importante până spre sfârşitul perioadei de prognoză. Probabilitatea de apariţie a ploilor va fi ridicată la începutul intervalului, pe 18 iunie şi, din nou, în perioada 21 - 25 iunie.
La munte, temperaturile maxime vor marca o creştere uşoară, spre o medie de 19 grade în data de 21 iunie, apoi vor fi în scădere, spre 16 grade în 23 iunie, valoare ce va caracteriza întreg intervalul 24 - 29 iunie. În ultimele zile ale intervalului de prognoză, maximele vor creşte uşor, spre aproximativ 17 grade, în medie. Regimul termic nocturn va avea o evoluţie asemănătoare, astfel încât valorile minime vor creşte uşor până pe 22 iunie, când se vor înregistra 12 grade, în medie, pentru ca apoi să scadă până în jurul a nouă grade Celsius, pe 23 iunie. Ulterior, până la sfârşitul perioadei de prognoză, nu vor mai fi înregistrate variaţii semnificative. Probabilitatea de apariţie a ploilor va fi ridicata pe tot parcursul intervalului.
