Procuratura din Germania a impus Volkswagen o amendă de 1 miliard de euro în scandalul emisiilor, aceasta fiind una dintre cele mai mari amenzi aplicată vreodată unei companii germane, transmite CNN.
FOTO: Guliver / Getty Images
Amenda a fost anunţată miercuri de către procuratură şi de către Volkswagen, iar grupul a exprimat speranţa ca astfel să fie întoarsă o  pagină în cazul manipulării rezultatelor testelor de poluare ale vehiculelor diesel.
„Este una dintre cele mai mari amenzi impusă vreodată unei companii din Germania”, se arată într-un comunicat al procuraturii.
Producătorul auto a precizat că a aceptat plata acestei amenzi.
”Volkswagen a acceptat amenda şi nu va face apel împotriva acesteia. În acest fel, Volkswagen îşi recunoaşte responsabilitatea pentru criza diesel”, potrivit unui comunicat al grupului.
Scandalul manipulării testelor de poluare ale vehiculelor diesel a izbucnit în 2015, când Volkswagen a recunoscut în Statele Unite că a instalat pe acestea software-uri ilegale pentru a reduce emisiile în timpul testelor.
