Membrii Consiliului Superior al Magistraturii vor schimbarea statutului magistraților. Propunerea vine din partea Secției pentru procurori a CSM. O altă propunere este ca avizul CSM în procedura de numire a șefilor de parchete să nu mai fie consultativ, ca în prezent, ci obligatoriu.
Propunerea de modificare a statutului magistraților vine din partea Secției pentru procurori a CSM. Aceasta ar urma să aibă rolul principal în desemnarea propunerii pentru numirea procurorului general, a procurorului-șef DNA și a procurorului-șef DIICOT, precum și a subalternilor lor direcți.
Ministrul Justiției ar urma să dea un aviz, iar președintele României ar urma să facă numirea, prin decret.
O procedură similară ar urma să fie făcută și în cazul revocării din fruntea Ministerului Public.
În cazul în care factorii politici nu ar fi de acord cu inversarea rolurilor CSM și ministrului justiției, Secția pentru procurori a CSM propune ca avizul Consiliului să fie obligatoriu și nu consultativ.
