Primarul PSD din Cavnic, județul Maramureș, nu este de acord cu miting PSD organizat sâmbătă, 9 iunie, în Piața Victoriei. Mai mult, Vladimir Petruț spune că această manifestație este pentru „penalul Liviu Dragnea”. Declarația a fost transmisă live pe Facebook chiar de primarul intervievat și preluată de parlamentarul USR Dan Ivan.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
„Prostia asta de miting. Cum să faci un miting în capitala țării când tu conduci țara? Tu ai prefecți, primarii 80%, tu ai președinții de consilii județene, tu ai prim-ministrul, tu ai Guvernul României, tu ai Camera Deputaților, tu ai Senatul, poți face legi, poți să faci dezbateri publice (...) Sau mergi cumva să-l aperi pe penalul Dragnea? Domnul Dragnea este condamnat penal, este penalul Dragnea!”, a spus Vladimir Petruț, primarul PSD din Cavnic, județul Maramureș.
Întrebat dacă nu e președintele partidului din care face parte, edilul maramureșean răspunde: „Nu-i condamnat penal?”
„Nu poți să mergi să fii alături de un condamnat penal. Părerea mea e că acest miting e pentru iubitorul poporului condamnatul penal Liviu Dragnea”, a subliniat el.
Primarul din Cavnic a detaliat și alte probleme, organizatorice, ale acestui miting.
„Pleacă autocarul din Maramureș, trebuie să călătorească minim 10 ore, ajung seara la 6-7, pun oamenii în stradă patru-cinci ore, și-napoi îmbarcă-i în autocar. Oamenii ăia timp de o zi nu fac baie, nu folosesc un WC... Cum să folosești oamenii ca pe niște animale?! Chiar nu se gândesc?”, a mai spus Vladimir Petruț.
Mitingul organizat de PSD va avea loc sâmbătă, de la ora 20:00, în Piaţa Victoriei, şi oficial va avea ca temă „apărarea democraţiei şi a statului de drept”, a anunţat Liviu Dragnea după şedinţa de luni a Comitetului Executiv Naţional.
Miercuri, PSD a anunțat şi printr-un eveniment organizat pe Facebook mitingul de sâmbătă seara din Piaţa Victoriei că va avea sloganul „Vrem prosperitate, NU Securitate!”.
Înregistrarea emisiunii „Maramureșul Azi” cu primarul Vladimir Petruț poate fi urmărită și aici .
În 3 februarie 2017, Vladimir Petruț a anunțat că demisionează din toate funcțiile pe care le deținea în partid: vicepreședinte PSD Maramureș, președinte PSD Cavnic și membru în Biroul Politic Județean, în semn de protest față de Ordonanța de Urgență 13.
