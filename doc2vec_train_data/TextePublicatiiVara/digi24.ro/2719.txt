Judecătorul Andreea Chiş a spus, în plenul Consiliului Superior al Magistraturii, că susţine solicitările de apărare a independenţei sistemului judiciar formulate de asociaţiile profesionale ale magistraţilor, după afirmaţiile făcute la mitingul PSD-ALDE din 9 iunie şi într-o emisiune TV la care a participat preşedintele Camerei Deputaţilor, Liviu Dragnea.
„Ar trebui să luăm în discuţie (...) solicitarea unor asociaţii profesionale de apărare a independenţei sistemului judiciar faţă de cele afirmate la un miting care a avut loc sâmbătă şi la o emisiune televizată în care s-au făcut afirmaţii de către o persoană care face parte din legislativ la adresa procurorilor şi ameninţări directe în ceea ce priveşte instrumentarea unui dosar. (...) Eu susţin categoric solicitarea tuturor asociaţiilor profesionale (...), care solicită apărarea independenţei sistemului judiciar faţă de un atac fără precedent, în opinia mea. Eu nu am mai întâlnit un limbaj atât de virulent şi atât de generalizat”, a spus Andreea Chiş, membru CSM.
Asociaţia Forumul Judecătorilor din România (FJR) a trimis luni, la CSM, o cerere de apărare a independenţei sistemului judiciar „faţă de atacurile recente ale reprezentanţilor de seamă ai puterii legislative şi ai puterii executive, materializate în discursurile unor lideri politici din data de 9 iunie, respectiv data de 10 iunie”.
Potrivit unui comunicat al FJR, este necesară intervenţia „neîntârziată” a CSM, în calitate de garant al independenţei justiţiei, pentru „a stopa atacurile fără precedent la adresa judecătorilor şi procurorilor”.
De asemenea, Uniunea Naţională a Judecătorilor din România (UNJR) şi Asociaţia Magistraţilor din România (AMR) au făcut un apel „tuturor persoanelor interesate” să conştientizeze că problemele din justiţie se rezolvă instituţional, prin proceduri legale, nu în stradă.
„După ce de peste 10 ani justiţia a fost afectată de protocoale şi hotărâri secrete, de campanii electorale focusate pe Justiţie, de 'telejustiţie' şi bilanţuri triumfaliste ale luptei anticorupţie, nu putem sta pasivi văzând că se trece acum la justiţia 'populară', unde problemele Justiţiei se vor rezolvate în stradă, numărând protestatarii pro sau contra unei teme ce priveşte Justiţia”, se arată într-un comunicat de presă.
Şi Secţia pentru procurori a CSM a solicitat Inspecţiei Judiciare să verifice , din perspectiva potenţialului de afectare a independenţei sistemului judiciar, afirmaţiile făcute de preşedintele PSD, Liviu Dragnea, la un post de televiziune.
„Urmarea a afirmaţiilor făcute în spaţiul public în data de 10 iunie 2018 de către domnul Nicolae Liviu Dragnea, preşedintele Camerei Deputaţilor, în temeiul art. 30 alin (1) din Legea 317/2004 republicată, Secţia pentru procurori s-a sesizat din oficiu şi, pe cale de consecinţă, a solicitat Inspecţiei Judiciare - Direcţia de inspecţie pentru procurori efectuarea de verificări cu privire la afirmaţiile prezentate, din perspectiva potenţialului de afectare a independenţei sistemului judiciar”, a transmis, luni, Secţia pentru procurori.
Duminică, la un post de televiziune, preşedintele PSD, Liviu Dragnea, a explicat motivele pentru care social-democraţii au organizat manifestaţia din 9 iunie de la Bucureşti.
„Noi am făcut mitingul ăsta din mai multe motive. Primul motiv şi cel mai puternic motiv este de a protesta puternic împotriva acestui sistem odios, nenorocit, pe care îl gestionează o mână de securişti, o mână mai mare, care este patronat de Klaus Iohannis, care este unul din beneficiarii principali ai acestui sistem, prin uneltele pe care le au şefii Parchetelor, ofiţeri din servicii, Pahonţu, care e unul din liderii importanţi ai statului paralel, şi toţi ceilalţi, toate 'portocalele' pe care dumneavoastră le-aţi arătat şi care încep să iasă la iveală în continuare”, a spus Dragnea.
