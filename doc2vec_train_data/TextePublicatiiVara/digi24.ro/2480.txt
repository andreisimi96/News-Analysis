Jurnalistul Cristian Tudor Popescu a comentat la Digi24 momentul în care Gabriela Firea a fost huiduită pe Arena Naţională, unde venise alături de Simona Halep . Potrivit jurnalistului, spectatorii nu au făcut decât, aflându-se pe un stadion, să huiduie, "un lucru extrem de obişnuit şi liber" într-un asemenea loc. "De ce nu s-a dus Gabriela Firea unde se aflau Stere Halep, Ilie Năstase? Ea s-a dus să-şi ia bucata de capital politic", a spus Cristian Tudor Popescu. 
"Adrian Țuțuianu (senator și vicepreședinte al PSD - n.r.) îi numeşte fascişti şi nazişti pe cei care au huiduit pe Arena Naţională gestul, altoirea lui Firea pe triumful Simonei, pentru a ciuguli ceva capital politic.
Acei oameni nu au făcut decât, aflându-se pe un stadion, să huiduie. E un lucru extrem de obişnuit, liber, pe un stadion.
Ce spune Ţuţuianu, că lucrurile astea, huiduielile unor oameni pe stadion, dacă le lăsăm să se manifeste în societatea românească ne vor costa scump, deci trebuie să fie sugrumate, să nu lăsăm să se manifeste huiduieli pe stadion.
Firea şterge din contul de FB toate comentariile care nu o laudă, când are un nou val de comentarii critice blochează siteul, Dragnea îi numeşte şobolani pe cei care nu strigă: Trăiască partidul şi conducătorul!. Sunt clare mesajul mitingului: Daţi-vă cu noi cât mai e timp, pentru că altfel o să fie vai de voi!.
Pe oameni i-a deranjat că nu pot fi pe stadion cu Simona lor, Firea n-a dorit, a dorit să se încolăcească în jurul piciorului Simonei ca să ajunga acolo împreună cu ea, adică regina Parisului şi regina Bucureştiului cum ar veni.
De ce nu s-a dus Firea unde se aflau Stere Halep, Ilie Năstase, de ce n-a fost acolo?
Ea s-a dus să-şi ia bucata de capital politic, oamenii pur şi simplu cred că au fost deranjaţi că nu au fost lăsaţi cu idolul lor, nu că ar fi avut ceva în mod deosebit cu Firea, au sesizat că nu avea ce căuta acolo doamna Firea. Bănuiesc că dacă Firea ar fi apărut separat, înainte de intrarea Simonei, să spună că primăria va înmâna cheia şi apoi pleca şi venea Simona singură nu s-ar fi întâmplat, nu ar fi fost huiduielile la dimensiunile la care au fost", a spus Cristian Tudor Popescu.
FOTO: INQUAM PHOTOS - Octav Ganea
