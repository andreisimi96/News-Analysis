Simona Halep, campioana de la Roland Garros, a acumulat 5.285 de puncte, fiind pe primul loc în clasamentul pe anul în curs, care contează pentru calificarea la Turneul Campionanelor de la Singapore. Pe locul 2 se află daneza Caroline Wozniacki, cu 3.370 de puncte.
Simona Halep prezintă trofeul de la Roland Garros în emisiunea "Așii Tenisului" (luni, 15:15, Digi Sport 1)
Deşi matematic limita de calificare în acest moment este de 5.660 de puncte, pentru că sunt luate în calcul toate posibilităţile, chiar şi cele cu şanse foarte mici de a se produce, Simona Halep este practic calificată la Turneul Campioanelor de la Singapore, relatează News.ro.
Niciodată în ultimii 11 ani o jucătoare cu peste 5.000 de puncte nu a ratat calificarea la finala sezonului, la care participă cele mai bune opt sportive în anul respectiv.
Halep va fi pentru a cincea oară consecutiv la Singapore, ea fiind finalistă în 2014, însă la următoarele ediţii nu a trecut de faza grupelor.
În această ierahie, jucătoare română cel mai bine clasată după Halep este Mihaela Buzărnescu, care a acumulat 1.179 de puncte.
Turneul Campioanelor 2018 se va desfăşura între 21 şi 28 octombrie.
