Poveștile pentru copii stimulează pe deplin creierul, atât emisfera stânga, cât și pe cea dreaptă. Mai mult, există cărți terapeutice care îi ajută pe copii să capete mai multă încredere în ei, să depășească anumite frici, ori să facă față emoțiilor. Otilia Mantelers, specialist în parenting şi sănătate relaţională, explică cum pot ajuta basmele în dezvoltarea copilului și cum să alegem cărțile pentru copii.
Poveștile pot fi de mare ajutor când copiii noștri sunt speriați, când sunt agresați la școală sau la grădiniță, când sunt timizi, spune specialistul.
„De exemplu poveștile cu lupul și cei trei purceluși. Aceasta este o poveste, ca și cea cu scufița roșie și cu lupul - copilul are posibilitatea să simtă o teamă, că poate să i se întâmple ceva rău, pentru că noi toți avem frică că poate ni se va întâmplă ceva rău și atunci este bine să nu ne ferim să le citim povești cu lupul copiilor, pentru că ei au posibilitatea astfel să simtă teamă în prezența noastră, nu de unii singuri, pentru că de multe ori copiilor le este frică și când îți este frică de unul singur este copleșitor.
Când îți este frică și stai cuibărit în brațele lui mama sau lui tată atunci poate fi vindecător, pentru că tata poate spune: lasă, că îi venim noi de hac lupului, stai să vezi tu cum îl prind purcelusii și îl bagă în ceaun! Și atunci frica copilului se diminuează, deci acestea sunt momentele în care e bine să ne adunăm și să stăm împreună, unul în brațele celuilalt și să spunem povești.”
Cum alegem din miile, milioanele de cărți care există pe piață?
„Dacă este un basm care a dăinuit de-a lungul istoriei omenirii, atunci sigur este bun, pentru că toate poveștile acestea culese și repovestite de Frații Grimm, de Petre Ispirescu, sunt vindecătoare. Și un alt criteriu ar fi sigur recomandările, ce recenzii citim de la lideri de opinie, dar cred că cel mai important criteriu este când iau o carte în mâna ce simt eu că adult? S-o citesc eu înainte și să văd dacă mie îmi place. Dacă da, o iau și o citesc și copilului meu. Dacă mie nu îmi place pot să mă întreb: oare de ce nu îmi place cartea asta, dar dacă nu îmi place sunt foarte mari șansele să nu fie o carte potrivită pentru mine și pentru familia mea.”
