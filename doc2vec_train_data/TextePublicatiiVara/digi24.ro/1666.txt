Partidul Social Democrat intenționază ca la mitingul din 9 iunie să recreeze un moment ce a avut loc la protestul față de OUG 13, de anul trecut, când manifestanții au luminat Piața Victoriei cu lanternele de la telefoane și au cântat imnul României, potrivit unui document transmis către filialele județene.
Foto: InquamPhotos/Adriana Neagoe
Într-un document atribuit lui Marian Neacșu, secretarul general al PSD, și publicat de Ziarul de Iași , conducerea social-democrată a stabilit un set strict de reguli ce trebuie urmate de către cei aduși la miting.
În documentul primit de PSD Iași se arată că cei care vin din acest județ trebuie să respecte îndrumările Poliției Rutiere, dar și să fie atenți la microbuzele sau autocarele cu care au fost aduși în Capitală.
În plus, trebuie să poarte, așa cum se știa deja, îmbrăcăminte albă în partea de sus, să aibă mini-steaguri, dar și să poarte un autocolant în piept cu logo-ul în formă de cerc cu diametrul de 7-8 centimetri.
Totodată, trebuie să aibă lanterne sau telefon mobil cu lanternă funcțională și să aibă o hârtie cu imnul României.
Mitingul organizat de PSD va avea loc sâmbătă, de la ora 20:00, în Piaţa Victoriei, şi oficial va avea ca temă „apărarea democraţiei şi a statului de drept”, a anunţat Liviu Dragnea după şedinţa de luni a Comitetului Executiv Naţional.
Miercuri, PSD a anunțat şi printr-un eveniment organizat pe Facebook mitingul de sâmbătă seara din Piaţa Victoriei că va avea sloganul „Vrem prosperitate, NU Securitate!”.
Pe aceeași temă
