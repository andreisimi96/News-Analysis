Starea de sănătate a cântăreţului de muzică uşoară Alexandru Jula este gravă, au anunţat membri ai familiei artistului, care dezmint informaţia privind moartea acestuia. Informaţia privind moartea cântăreţului a fost  confirmată, pentru News.ro, de directorul Teatrului "Nicolae Leonard" din Galati, Teodor Niţă.
Miercuri seară, membri ai familiei cântăreţului au publicat, pe contul de Facebook al artistului, un mesaj prin care anunţă că acesta este în viaţă, dar că starea sa este gravă.
Cântăreţul de muzică uşoară Alexandru Jula a fost internat în urmă cu două zile la Spitalul Judeţean de Urgenţă din Galaţi, prezentând simptomele unui accident vascular cerebral, a anunţat directorul Teatrului "Nicolae Leonard" din Galati, Teodor Niţă.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Artistul fusese preluat din faţa blocului unde locuia cu o ambulanţă şi transportat la Spitalul Judeţean de Urgenţă din Galaţi, în urma unui apel la 112. 
Alexandru Jula s-a născut pe 24 iulie 1934, la Şimleul Silvaniei.
Debutul în televiziune şi l-a făcut pe 23 august 1962, iar la radio pe 1 ianuarie 1963.
De la 1 octombrie 1954 a intrat în echipa Teatrului Muzical "Nae Leonard" din Galaţi, secţia estradă, unde a debutat în spectacolul "Sugestii şi reclamaţii" cu piesele "E toamnă iar" (Şt. Kardoş) şi "Povestea cu Ileana Cosânzeana" (Nicolae Kirculescu).
Între 1965-1971 a colaborat şi la premierele Teatrului "Constantin Tănase" din Bucureşti ("Carnaval la Tănase", "Aventurile unei umbrele", "Al optulea magnific", etc), numărându-se printre invitaţii permanenţi ai spectacolelor Capitalei.
Din 1972, timp de 8 ani, a fost cooptat şi în colectivul Teatrului "Fantasio" din Constanţa. Alături de Ionel Miron şi de Ilona Moţica a montat spectacolul "Fantasio Studio 1" jucat în stagiunile 1970/1971 şi 1971/1972 ale teatrului constănţean.
Tot alături de Ionel Miron a realizat spectacolul gălăţean "Doi pe un balansoar... muzical" care a înregistrat peste 350 de reprezentaţii.
Primul single (realizat în 1966 împreună cu Ionel Miron) a fost urmat de alte 4 apariţii personale, dintre care discul editat în 1968 a înregistrat vânzări considerabile, conţinând piesele "Soţia prietenului meu", "Floare albă din Pireu" şi coveruri. De-a lungul timpului a participat la festivaluri naţionale şi internaţionale unde a câştigat mai multe premii, în anul 2002 fiind desemnat Cetăţean de Onoare al municipiului Galaţi.
