Un tribunal mexican a ordonat reluarea anchetei privitoare la dispariţia a 43 de studenţi în 2014 şi a cerut crearea unei comisii a adevărului în urma plângerii depuse de două persoane inculpate în acest caz, a anunţat Consiliul Jurisdicţiei Federale (CJF), transmite AFP, citată de Agerpres .
„Ancheta în cazul Ayotzinapa nu a fost nici rapidă, nici eficace, nici independentă şi nici imparţială din partea parchetului”, se arată într-un comunicat al CJF.
În noaptea de 26 spre 27 septembrie 2014, studenţi ai şcolii normale rurale din Ayotzinapa, care confiscaseră cinci autobuze cu care să se deplaseze pentru a manifesta la Ciudad de Mexico, au fost atacaţi la Iguala (sud) de forţe de poliţie, din ordinul primarului.
Versiunea oficială afirmă că aceşti poliţişti corupţi i-au predat pe tineri cartelului Guerreros Unidos, care i-a confundat cu un cartel rival şi i-a executat, după care le-a incinerat cadavrele într-o groapă de gunoi.
Experţi independenţi ai Comisiei inter-americane a drepturilor omului (CIDH) a pus însă sub semnul întrebării această versiune, într-un raport publicat în 2015.
Tribunalul cere parchetului să prezinte înregistrări certificate de experţi internaţionali conform criteriilor dreptului internaţional, întrucât „există indicii suficiente care permit să se creadă că unele mărturii (...) au fost obţinute sub tortură”, adaugă comunicatul emis luni de CJF.
Din comisie vor face parte reprezentanţi ai victimelor, membri ai Comisiei naţionale a drepturilor omului şi ai parchetului.
Conform unui raport al ONU publicat în martie, există suspiciuni puternice de tortură sau de detenţie arbitrară în cazul a cel puţin 34 de persoane arestate în cadrul anchetei.
Dispariţia celor 43 de studenţi a provocat vii reacţii internaţionale şi a declanşat numeroase manifestaţii, uneori violente, împotriva guvernului preşedintelui Enrique Pena Nieto. 
