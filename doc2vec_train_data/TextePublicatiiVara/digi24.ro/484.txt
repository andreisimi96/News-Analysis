Zone întregi din vestul Uzbekistanului și nordul Turkmenistanului au fost cuprinse de o furtună puternică de sare, care a produs nenumărate daune materiale.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Furtuna de trei zile a început pe 26 mai și a măturat regiunile uzbece Karakalpakstan și Khorezm, precum și provincia Dashoguz din Turkmenistan.
Sarea, ridicată în aer de suflul furtunii de pe solul fostei Mări Aral, s-a întins în vaste pulberi peste câmpurile fermierilor, distrugând mii de hectare de culturi agricole și pomi fructiferi.
Furtuna a provocat, de asemenea, dificultăți de respirație locuitorilor din aceste zone aride, iar zborurile de pe aeroportul Urgench din Uzbekistan au fost anulate.
Nu au existat victime raportate, transmite Radio Europa Liberă .
„Am mai văzut până acum cum vântul aduce nisip, dar pentru prima oară când asist la o furtună de sare. Acest eveniment poate fi numit o catastrofă. Întreaga zi a căzut o ploaie sărată. Soarele a fost complet invizibil”, a declarat sursei citate un bătrân uzbec de 80 de ani, Temirbek Bobo, din regiunea Karakalpakstan.
„Natura se răzbună acum pe noi pentru ce am făcut în Marea Aral”, a adăugat bărbatul.
Furtunile de sare sunt frecvente în împrejurimile Mării Aral, dar aceasta a fost una atipică prin aria enormă pe care s-a extins.
Marea Aral, din deșertul Kyzkylkum, a secat complet în 2014, fiind unul dintre cele mai mari dezastre naturale provocate de mâna omului.
Declinul a început în anii 1960. URSS demarase atunci un proiect de anvergură de redirijare a unor râuri, pentru a transforma terenul arid într-un pol agricol.
Sistemul complex de irigații a făcut din zona deșertică una înfloritoare, însă costul plătit a fost unul scump.
Comunitățile din apropiere care se bazau pe activitatea de pescuit au ajuns la sapă de lemn. Apa sărată a fost contaminată cu fertilizatori și pesticide.
