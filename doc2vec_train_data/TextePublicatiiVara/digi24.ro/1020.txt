În România, epuizarea la locul de muncă, fizică, mintală şi emoţională duce nu doar la depresie şi afecţiuni cardiovasculare, ci şi la pierderi de milioane de euro pentru companii.
Viitorul sănătăţii este digital. Cel puțin așa crede psihiatrul Mihai Bran. Inspirat de mai multe platforme din Statele Unite, medicul a lansat primul serviciu de terapie online, dedicat oamenilor care au nevoie de psihoterapie. Câteva firme au introdus deja în pachetul de sănătate al angajaţilor şedinţe de consiliere psihologică.
Atunci când nu consultă pacienţi la Spitalul Colţea din Bucureşti, Mihai Bran se ocupă de platforma sa de psihoterapie. În anul 2016, a creat primul serviciu online de consiliere psihologică, după un model care exista deja în Statele Unite şi pe care l-a adaptat în România.
Dr. Mihai Bran, psihiatru: Ne-am gândit să ajutăm oamenii, să le aducem un terapeut aproape. Aveam cazurile din cabinet. Veneau oameni dintr-un anumit judeţ, eu voiam să îi trimit la psihoterapie, iar ei nu aveau psihoterapeut acolo. Am găsit nişte studii foarte interesante -- care arătau clar că eficacitatea terapiei online este similară cu cea din cabinet”.
Şedinţele clasice de terapie sunt mutate astfel în cabinetul virtual. După ce îşi face cont pe platformă, clientul poate discuta cu terapeutul său din orice loc doreşte.
De curând, serviciul se adresează şi companiilor. Medicul a convins peste 10 firme că este important ca pachetul de sănătate al angajaţilor să conţină şi şedinţe de psihoterapie. Crearea unui mediu de lucru sănătos este esenţial, arată toate studiile. Stresul la locul de muncă, negestionat corect, îl afectează nu doar pe cel care lucrează, ci şi firma.
„Zona de banking este foarte interesată, acolo stresul este foarte mare, zona de consultanţă, precum şi firmele de software”, spune dr. Mihai Bran.
Psihoterapie la distanţă
Mihaela Hodivoianu este directorul operaţional al unei firme de consultanţă juridică. Ca să ajute angajaţii, a ales un pachet de servicii prin care oamenii să poată face şedinţe online de psihoterapie.
„Investim foarte mult în oameni, formarea unui avocat durează patru ani şi atunci pierderea unui membru al echipei este destul de dramatică”, explică Mihaela.
„Studiile desfăşurate în SUA au arătat că prezenteismul este cea mai mare problemă în companii. Ce înseamnă acest prezenteism? Un angajat care vine - are o problemă cu copilul, s-a certat cu soţia, are un deces - vine la locul de muncă, dar nu este la fel de productiv, pentru că mintea lui nu este la job. Iar aceste probleme sunt probleme psihologice care pot fi rezolvate prin intervenţia unui psiholog sau psihoterapeut”, spune dr. Mihai Bran.
Bogdan Pârtoacă este unul dintre psihoterapeuţii care lucrează cu angajaţii din diverse companii, cu ajutorul acestei platforme.
„Partea relaţională este importantă, apoi presiunea care se pune în anumite companii pentru atingerea target-ului şi rezultatelor, iar aici, din cauza acestor presiuni, apar unele probleme de multe ori persoanele - acuză că în ciuda faptului că încearcă să doarmă 8 ore pe noapte, se trezesc obosite. Alte semne: stare de agitaţie, nervozitate, atacuri de panică”, explică psihoterapeutul Bogdan Pârtoacă.
Cătălin a simţit pe pielea lui acest lucru şi a decis să înceapă cât mai repede şedinţele de psihoterapie plătite de angajatorul său. Era stresat, lucra mult şi nu mai gestiona situaţia. Bărbatul a acceptat să ne împărtăşească experienţa lui, cu condiţia să îi păstrăm anonimatul.
„Mi s-a părut foarte ok. Noi în ţară nu avem psihoeducaţie deloc şi un angajator să facă lucrul ăsta şi înţelege că suntem stresaţi, a venit ca o mână de ajutor”, spune Cătălin.
De rușine ori din frica de a nu-și pierde statutul social, foarte puțini români apelează la ajutorul unui terapeut. Medicul Mihai Bran luptă zi de zi cu această stigmă. Este însă tânăr, nu vrea să plece din ţară şi crede într-o România sănătoasă şi în cei care vor să o facă bine.
„Putem să păstrăm valorile în ţară oferindu-le acces la resurse, valorizându-i, lăsându-i să se dezvolte, să încerce, să greşească. Doar aşa te poţi dezvolta şi poţi deveni foarte bun în ceea ce faci!”, spune Mihai Bran.
(reporter: Monica Rădulescu)
