Senatorul PSD Daniel Breaz spune că membrii PSD vor respecta decizia conducerii partidului de a organiza un miting de susținere a guvernului Dăncilă și că se vor mobiliza pentru a scoate câți mai mulți oameni în stradă. Senatorul afirmă că cel mai mare pericol pentru PSD este opoziția și președintele Klaus Iohannis, dar spune apoi că este convins că partidul său nu va pierde puterea în următorii ani, pentru că nu are cine să o preia. 
Era nevoie de miting?
Daniel Breaz, senator PSD: Dacă așa a decis conducerea partidului, evident că susțin și eu acest miting. Văd că sunt anumite poziții, a președintelui României care, părerea mea, ar trebui să aibă alte preocupări față de țară și, mai nou, îl văd și pe președintele PNL Ludovic Orban că face plângeri penale. Mai bine s-ar ocupa de partidul lui, că la anul sunt alegeri.
Nu știu de ce sunt atât de multe acuze, este o guvernare care până acum și-a îndeplinit obiectivele. Au fost anumite sincope, au fost corectate, mergem mai departe, toate lucrurile funcționează bine.
Susțin mitingul, dacă așa a decis conducerea partidului. Sunt convins că or să iasă și cetățeni care nu au legătură cu PSD, dar care sunt mulțumiți de ce s-a întâmplat. Susțin guvernarea Dăncilă, o susțin pe doamna premier, guvernarea merge bine și nu sunt argumente care să spună s-a greșit, s-a făcut altceva. Toate acuzele sunt puerile și le-aș sugera celor care le fac să se ocupe de pozițiile pe care le au cel puțin la fel de bine cum face Dăncilă.
Care este cea mai mare amenințare la adresa guvernării?
Daniel Breaz, senator PSD: Cea mai mare amenințare vine din partea opoziției, din partea președintelui PNL, care face plângeri penale, și din partea președintelui, care transmite la CCR tot ce se votează în Parlament.
Credeți că se vor mobiliza colegii?
Daniel Breaz, senator PSD: Dacă trebuie să ne mobilizăm, cu siguranță ne vom mobiliza, atunci când se va stabili o dată. Avem ce să scoatem în față, nu ne lăsăm atacați fără nicio susținere logică. Dacă trebuie să facem și un miting pentru a susține guvernul, vom face și acest lucru.
Senatorul se declară convins și de faptul că PSD va mai câștiga încă o dată alegerile parlamentare, pentru că „nu are cine să ia guvernarea în momentul de față”.
„Noi, ca partid, sunt sigur că vom mai avea încă 4 ani de zile pentru o guvernare, pe care nu prea are cine s-o ia în momentul de față, fără program de guvernare, doar cu scandaluri”, a mai adăugat Breaz.
PSD a decis să organizeze un miting pentru susţinerea premierului Viorica Dăncilă . A fost stabilită şi data manifestaţiei, în mod neoficial: 9 iunie. Urmează ca zilele următoare să fie făcut anunțul de către Liviu Dragnea.
