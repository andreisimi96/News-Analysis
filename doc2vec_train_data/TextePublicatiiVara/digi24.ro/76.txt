Cazul şoferului român care a condus spre moarte opt oameni pentru că făcea live pe Facebook de la volan vorbeşte despre o realitate ignorată de cei mai mulţi. Dependenţa de reţelele de socializare este tot mai prezentă în trafic. Puţini sunt cei care-şi dau seama la ce pericole se expun pentru un simplu like pe Facebook. Am făcut un experiment pentru a vedea câţi dintre pietonii şi şoferii stau pe telefon în trafic.
Nu mai este niciun dubiu. Românul este un mare fan al rețelelor de socializare. Zilnic, 7,2 milioane de oameni intră pe aceste rețele.
Că intrăm pe Facebook de acasă sau de pe o bancă din parc nu e nicio problemă. Devine un pericol când facem asta în trafic. Luăm ca exemplu o intersecţie aglomerată din Bucureşti.
Până când la semafor se face verde, mulţi şoferi stau cu ochii pe telefon, să vadă noutăţile de pe reţelele de socializare. Şi nu de puţine ori lipsa atenţiei la ce se întâmplă în trafic a dus la accidente.
Mai grav este când smartphonurile sunt folosite în timpul mersului. Un şofer care intră în sensul giratoriu este cu ochii pe telefonul mobil. Este mai ocupat cu pagina de Facebook decât să acorde prioritate.
Sorin Ene, specialist auto: Timpul de reacție, între 0,7 și o secundă. La 50 de kilometri la oră, mașina parcurge 14 metri. Gândiți-vă ce se întâmplă la 100 de kilometri pe oră.
Cel mai recent şi poate cel mai elocvent caz este cel al şoferului care conducea microbuzul implicat în accidentul din Ungaria. Transmitea live pe Facebook în timp ce se afla la volan. Gestul l-a costat viaţa sa şi a altor opt oameni.
Adicţia de smartphone în trafic nu o au doar şoferii, ci şi pietonii. Mulţi sunt conectaţi la lumea virtuală chiar şi atunci când trec strada.
Sorin Ene, specialist auto: Își creează o lume a lor prin ce înseamnă glugi în cap, ochelari de soare, căștile în urechi. Poate veni o salvare, o mașină de pompieri...
Cifrele poliţiştilor arată că vina pentru majoritatea accidentelor produse în România aparţine pietonilor.
Pe aceeași temă
