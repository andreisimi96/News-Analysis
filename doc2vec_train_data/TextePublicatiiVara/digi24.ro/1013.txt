Noul campion al probei full Iron Man a triatlonului X-Man România este sportivul Mihai Vigariu. Campionul de la Seven Sport Club a terminat cele trei probe după 9 ore, 34 de minute şi 21 de secunde şi s-a clasat în faţa lui Istvan Simon şi a lui Peter Havas.
Mihai Vigariu (în mijlocul fotografiei) | foto: Federaţia Română de Triatlon
"E prima mea victorie; nu am câştigat niciodată un concurs şi sunt foarte încântat pentru că am avut nişte băieţi astăzi care m-au făcut să îmi împing limitele în fiecare moment, de la început, până la sfârşit", a declarat Mihai Vigariu, câştigător X-Man România 2018.
Mihai spune că efortul depus de un triatlonist nu se poate compara cu nimic şi recomandă acest sport chiar şi celor trecuţi de prima tinereţe.
"Chiar acum vorbeam cu o prietenă care s-a apucat la 48 de ani de triatlon. Era alergătoare şi îmi spunea că este prima ei competiţie şi cât de bucuroasă e şi parcă viaţa i s-a schimbat, pentru că e un sport complementar: înot, bicicletă şi alergare."
Campionatului International de Triatlon pe distanţă lungă X-Man România a ajuns la a noua ediţie şi figurează ca şi Campionat Naţional la această probă, în calendarul Federaţiei Române de Triatlon.
Reporter: Bogdan Băcilă
Operator: Constantin Gheorghiţă
