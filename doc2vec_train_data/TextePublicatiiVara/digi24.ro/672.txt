Dacă exista această decizie (a CCR referitoare la revocarea procurorului-șef al DNA - n.r.) în anul 2004, nu intram în Uniunea Europeană, a declarat la Digi24 Cristian Diaconescu, fost ministru al justiției în acea perioadă. El spune că numai o altă decizie a CCR ar putea îndrepta ceea ce s-a decis miercuri în legătură cu autoritatea ministrului justiției asupra procurorilor.
„Singura solicitare a Uniunii Europene - a Uniunii Europene, nu a Comisiei, Comisia era instrumentul, practic, de negociere directă cu noi - singura solicitare era să punem un gard legislativ, că de promis, am tot promis, între politic și justiție. Unul din exemplele cele mai frecvente, inclusiv în dialogul bilateral cu ministrul francez de justiție, cu ministrul austriac, cu doamna ministru din Germania, era legat exact de controlul pe procurori, pentru că de-aici apărea colaterala privind: pe de o parte, stat de drept, egalitatea între instituții, și lupta anticorupție. De aici, apăreau derivatele, ca să spun așa. Și în acel moment, s-a convenit - cu agrementul total al partidelor politice din România, la inițiativa guvernului PSD de la acea dată - să se adopte aceste legi: 303, 304 și 317, pe care se chinuie să le facă praf acum din varii motive. Și-atunci Parlamentul a fost de acord, asociațiile magistraților, asociațiile procurorilor, cu o variantă în ceea ce privește revocarea prin care CSM-ul propunea și președintele decidea. Ulterior, prin 2006, Guvernul Tăriceanu a mai introdus și ministrul la propunere - nu era ministrul la propunere”, a explicat fostul ministru Cristian Diaconescu.
„Ce convenisem și a reprezentat argumentul pentru care cu trei săptămâni înainte de summitul de la Bruxelles din 2004 s-a acceptat ca România, din punct de vedere tehnic, a complinit toate dosarele de aderare, în acel moment, pe acest fundal, s-a considerat că România în continuare trebuie monitorizată, dar calea pe care a luat-o este una bună”, a povestit Cristian Diaconescu. „Ce a făcut CCR și interpretarea pe care a dat-o la 132 din Constituție nu face decât să readucă ministrul justiției în control pe procurori. Este gata, e încheiată povestea”, a subliniat fostul ministru al justiției. „Or, din această perspectivă, s-a notat: România a luat-o pe o altă cale, destinul unei nații nu trebuie neapărat să fie unul corect și realist, se întâmplă incidente, și în acest moment, doar o altă decizie a Curții Constituționale poate elimina această prevedere. Este mai puternică decât o lege o decizie a CCR”, a punctat Cristian Diaconescu.
Dvs. ne spuneți că de această decizie, în mod particular, a depins intrarea României în Uniunea Europeană? a căutat confirmarea realizatorul „Jurnalului de seară”, jurnalistul Cosmin Prelipceanu. „Da! Categoric da”, a răspuns Cristian Diaconescu. „Luați amendamentul 19 din Parlamentul European care propunea prelungirea termenului de aderare pentru că România, deși avea legislație, este capabilă și există voința politică de a o implementa”, a completat Diaconescu. „Legile astea, bune, proaste, cum erau, am reușit noi să le creăm senzația - și pe urmă, cu Mecanismul de Cooperare, care a intrat în 2006, atenție, deci după un interval de timp, în vigoare, parte a Tratatului de aderare. În acest moment, ești împotriva Tratatului de aderare”, a declsarat Cristian Diaconescu.
„Nu anticipez nimic, dar repet: în momentul în care se discută în Europa că viitorul proiect european va lega fondurile europene de funcționarea statului de drept, știți bine, sunt tot felul de variante, una dintre ele tot o să treacă, în acest moment, noi venim pe contrasens cu așa ceva”, a avertizat fostul ministru de justiție și de externe. „Vreau să spun că în Polonia, ce au făcut ei pe sistemul judiciar este ceva mai dubitabil sub aspectul moralității legalității față de ce au făcut ei (judecătorii CCR - n.r.) astăzi (miercuri - n.r.)”, a adăugat Cristian Diaconescu.
Acum, ca procuror, „ai un dosar cu unul de la putere în mână, nebun să fii să nu-i dai NUP. Păi te poate întreba ministrul de ce n-ai dat neîncepere”, a arătat Cristian Diaconescu. „Faci lupta anticorupție cu cei din opoziție!” a mai spus el.
Urmăriți în materialul video de mai sus explicațiile complete ale lui Cristian Diaconescu, precum și comentariul fostului președinte al Curții Constituționale, Augustin Zegrean.
Curtea Constituţională a admis, miercuri, sesizarea Guvernului privind un conflict juridic de natură constituţională între ministrul Justiţiei şi preşedintele Klaus Iohannis şi între Guvern şi preşedinte, ca urmare a respingerii de către şeful statului a cererii de revocare a şefei DNA, Laura Codruţa Kovesi.
Curtea Constituţională a constatat existenţa unui conflict juridic de natură constituţională între ministrul Justiţiei şi preşedintele Klaus Iohannis , generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi. CCR arată că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA. Ministrul Justiţiei, Tudorel Toader, spune că decizia CCR valorifică principiul constituţional potrivit căruia procurorii îşi desfăşoară activitatea sub autoritatea ministrului Justiţiei. Toader mai susţine că şeful statului nu are nici o abilitare legală pentru evaluarea competenţelor profesionale sau manageriale ale procurorilor de rang înalt, spre deosebire de ministrul Justiţiei.
