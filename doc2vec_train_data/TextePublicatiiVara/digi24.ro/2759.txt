Președintele PNL, Ludovic Orban, susține că procedura de suspendare a președintelui Klaus Iohannis va fi declanșată săptămâna viitoare, dovadă stând și mobilizarea parlamentarilor PSD-ALDE.
„Clanul Dragnea este pregătit să dea foc țării. Avem informații aproape certe că Dragnea va declanșa procedura de demitere a președintelui României în cursul săptămânii viitoare și că este sprijinit în acest demers de Tăriceanu și de acoliții săi”, a declarat, joi, Ludovic Orban.
„Obiectivele demarării procedurii de demitere sunt: controlul asupra Parchetelor, controlul asupra Serviciilor de informații, promulgarea legilor Justiției și a Codurilor, Codul de procedură penală și Codul penal, în formula anti-Justiție pregătită de majoritatea guvernamentală”, a mai declarat liderul PNL.
Ludovic Orban a vorbit și de „o disperare” a președintelui PSD în perspectiva sentinței pe care o așteaptă săptămâna viitoare de la magistrații Înaltei Curți de Casație și Justiție. „Disperarea lui Dragnea îl face să apeleze la o măsură extremă și din dorința de a pune o presiune suplimentară asupra completului care urmează să pronunțe sentința în dosarul său”, a declarat liderul PNL.
Orban a invocat și riscul producerii unor „convulsii sociale” în România dacă PSD-ALDE vor merge până la capăt cu planul suspendării. „O astfel de decizie politică riscă să creeze o criză fără precedent în România, să declanșeze convulsii sociale. Deja tensiunea în societate este la un nivel îngrijorător, iar declanșarea procedurii de demitere a președintelui riscă să genereze o escaladare a divizării în societate și convulsii sociale ale căror rezultate nimeni nu poate să aibă vreo predicție”, a susținut liderul PNL.
„PNL atrage atenția fiecărui român că următoarele două săptămâni sunt decisive pentru drumul pe care va evolua România. Suntem în fața unei alegeri decisive pentru România: acceptăm ca clanul Dragnea să captureze integral România sau ne luptăm pentru democrație, pentru apartenența României la spațiul euroatlantic, pentru respectarea drepturilor și libertăților fundamentale din România și pentru apărarea valorilor și principiilor care stau la baza democrației și economiei de piață”, a mai spus Orban.
Întrebat de unde sunt informațiile privind declanșarea procedurii de suspendare săptămâna viitoare, liderul PNL a răspuns: „Vă dați seama că suntem în negocieri cu foarte mulți parlamentari din zona majorității și că aceste informații au un grad mare de credibilitate”.
Acesta a invocat și o întâlnire care s-ar fi produs acum două zile, întâlnire în cerc restrâns în cadrul căreia ar fi fost decis momentul declanșării procedurii.
În ceea ce privește scenariul unei suspendări fără referendum de demitere, scenariu alimentat de o declarație recentă a ex-ministrului Florin Iordache, Orban spune că ar însemna „desființarea funcției de președinte, desființarea democrației, anularea votului dat de români la prezidențiale”. „Ca atare să știe clar toți pesediștii că nu pot să evite referendumul și că, dacă votează această procedură, vor ajunge la popor. Și s-ar putea ca poporul să nu-i primească cu aplauze, așa cum i-au aplaudat o sută și ceva de mii de oameni aduși cu arcanul din toate colțurile țării, și s-ar putea să-i ia cu furci, topoare și cu alte mijloace”, a mai declarat liderul PNL.
