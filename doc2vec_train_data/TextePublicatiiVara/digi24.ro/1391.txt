Doi bihoreni s-au aflat printre participanții la cea de-a treia ediţie a Turului Ciclist al Bihorului. Pe lângă marghiteanul Roland Horvath, de la Steaua Bucureşti, în cursă a intrat și orădeanul Raul Sânza, component al formației Ms-Tina.
„M-am simţit foarte bine. Orădenii sunt minunaţi, mai ales prietenii, dar nu doar prietenii. Prima participare pentru mine în Turul Bihorului pentru că acesta este primul meu an de profesionist", a spus Raul Sânza, rutier Ms-Tina.
Ciclistul orădean a încercat să impresioneze la prima sa apariţie în faţa propriilor suporteri. A reuşit acest lucru în prima etapă, dar şi la sprint, unde s-a clasat între primii 20. Din păcate, etapa a doua, de căţărare, avea să-l tragă în spate.
Sânza a recuperat în ultima zi, iar în final a ajuns pe locul 55 în clasamentul general. A recunoscut că, pentru el, ciclismul înseamnă „multă muncă, ambiţie şi mult sacrificiu".
Celălalt bihorean prezent în Turul Bihorului, Roland Horvath, a terminat pe locul 95 din 131 de cicliştii înscrişi în cursă.
Reporter: Nicolae Mihalcea
