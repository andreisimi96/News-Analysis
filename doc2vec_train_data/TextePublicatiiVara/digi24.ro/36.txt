Plăcile de beton din componenţa carosabilului pe Autostrada Soarelui s-au ridicat cu aproape jumătate de metru. Circulaţia în zonă a fost oprită pe banda de urgenţă şi parţial pe prima bandă a sensului de mers Constanţa către Bucureşti, la kilometrul 17. Sâmbătă dimineață, CNAIR a anunțat că a remediat problemele.
Actualizare 9:45. CNAIR a anunțat că au fost terminate reparațiile la km 17 al autostrăzii A2 și că de la ora 8:30 circulația a revenit la normal.
„Suprafața carosabilă a fost readusă la nivel și asfaltată la mai putin de 11 ore de la începerea intervenției pentru remedierea deformării care a apărut  la km 17 al Autostrăzii Soarelui, pe sensul de mers Constanța – București, din cauza ridicării bruște a două plăci de beton.
Remedierea acestei probleme a fost posibilă după ce Directorul General al CNAIR, Narcis Neaga s-a deplasat la fața locului și a cerut intervenția rapidă pe timp de noapte a muncitorilor și utilajelor în zonă.
Lucrările au fost efectuate de o echipă de 15 muncitori și 2 utilaje care au  detensionat plăcile de beton afectate și le-au îndepărtat, după care a refăcut planeitatea și au asfaltat suprafața deteriorată. 
Pe tot parcursul intervenției, sectorul de drum în cauză a fost iluminat, semnalizat și supravegheat de un echipaj al Poliției Rutiere, astfel încât lucrările să se poată desfășura eficient și în condiții de siguranță.
Deși a fost impusă restricție de viteză de 60 de km/h pe o porțiune de 200 de m, circulația s-a putut desfășura pe ambele benzi,  pe întreaga perioadă în care s-a lucrat la remedierea suprafeței benzii de urgență de la km 17 al A2”, arată CNAIR într-un comunicat de presă.
ACTUALIZARE 22.00. CNAIR a comunicat că a trimis „de urgență” la km 17 al Autostrăzii Soarelui, echipe și utilaje, pentru a remedia în cel mai scurt timp problema creată de ridicarea bruscă a două plăci de beton, pe banda de urgență, pe sensul de mers Constanța-București.
„În acest moment se circulă pe ambele benzi ale sensului de mers, cu restricție de viteză la 60 km/h, pe o porțiune de aprox 200 m în zona evenimentului.”, potrivit companiei de drumuri.
La faţa locului este şi directorul General al CNAIR, Narcis Neaga.
Au fost deja montate sisteme de iluminat pe acest tronson de drum, astfel încât în această noapte, utilajele CNAIR să poată interveni pentru remedierea urgentă a problemei.
„Au fost chemați de urgență Directorul Direcției de Mentenanța Drumuri Naționale și Autostrăzi, Florin Dascălu și șeful Secției pentru întreținerea autostrazilor, Silviu Popescu, pentru supravegherea lucrărilor”, a mai transmis compania.
Plăcile de beton s-au ridicat cu aproape jumătate de metru.
Lucrările de reparaţii se vor executa în cursul zilei de sâmbătă, restricţia fiind semnalizată cu balize şi săgeţi luminoase. 
Este vorba despre tronsonul Bucureşti - Fundulea, unde reparaţiile au fost amânate în ultimii trei ani. Aici se formează mereu gropi la îmbinarea plăcilor de beton. Ultimele promisiuni sunt că aceste lucrări ar putea începe în toamnă, dar deocamdată nu sunt pornite proceduri pentru licitaţie.
