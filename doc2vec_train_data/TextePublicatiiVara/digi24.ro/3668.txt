Protestele față de nevalidarea rezultatelor alegerilor locale de la Primăria Chișinău au continuat și duminică. La protest a venit și o femeie cu o pancartă în care era descrisă situația tragică cu privire la exodul masiv al tinerilor, care pleacă la muncă în străinătate.
Momentul a fost surprins de jurnalista Natalia Morari la protestul din Piața Marii Adunări Naționale. Fotografia încărcată de ea pe Facebook s-a viralizat în scurt timp, fiind distribuită și de foarte mulți români.
„Toată Moldova în doar două fotografii. Aceasta este Teodora Stancea din Dobrogea. Azi mai mulți au postat poze cu ea. Doamna Teodora s-a apropiat de mine după protest și am reusit să discutam. Acest colaj este povestea familiei ei: copiii au plecat în Anglia și Italia, cu tot cu nepoți. În doar doi ani din toată familia, în tară au rămas doar doi. Povestind istoria ei, n-a mai rezistat și a început să plângă”, a scris jurnalista Natalia Morari pe pagina sa de Facebook .
Unimedia precizează că femeia a încercat să redea prin această pancartă faptul că situația din Republica Moldova i-a făcut copiii săi și pe rude să plece peste hotare.
În prima fotografie, surprinsă în 2016 se regăsește toată familia în jurul unei mese. La doar doi ani, 2018, în cea de-a doua fotografie, la aceeași masă a rămas doar ea și soțul.
