În ciuda mobilizărilor masive a organizațiilor PSD din teritoriu pentru mitingul de sâmbătă, Liviu Dragnea, liderul partidului, susține că mitingul...nu este unul de partid. Întrebat de reporteri de ce va fi deschisă parcarea Parlamentului pentru autocarele care vor sosi din teritoriu, Dragnea a declarat că nu există niciun motiv pentru ca acestea să nu poată parca acolo. 
Care e justificarea să se folosească parcările din Parlament?
Liviu Dragnea, preşedinte PSD: Păi, care ar fi justificarea să nu poată fi folosite? 
Păi folosiţi Parlamentul pentru un miting de partid.
Liviu Dragnea: Nu e un miting de partid. Dacă parlamentari de la PSD vor să folosească acest prilej ca simpatizanţii care vin din judeţele lor să viziteze şi Parlamentul, de ce nu ar putea face şi asta?
PSD anunţă şi printr-un eveniment organizat pe Facebook mitingul de sâmbătă seara din Piaţa Victoriei, sub sloganul ”Vrem prosperitate, NU Securitate!”. Fotografia folosită pentru ilustrarea evenimentului este de la protestele de anul trecut de la Palatul Cotroceni. În anunţ, PSD vorbeşte despre ”un stat capturat”.
”Într-un stat capturat, votul tău este egal cu zero, pentru că - indiferent de alegerea ta - ei rămân mereu la putere. Ei spun că tu nu ştii să alegi şi, de aceea, ei trebuie să conducă în locul tău. Între timp, au grijă să-ţi închidă gura şi te pun să munceşti «pe doi lei». Folosesc statul împotriva ta. Pentru ei, România e o adunătură de proşti, care trebuie să tacă şi să rabde. Nu este nevoie de protocoale secrete pentru o democraţie funcţională. Vrem libertate pentru România!”, scrie PSD pe pagina evenimentului.
Mitingul organizat de PSD va avea loc sâmbătă, de la ora 20:00, în Piaţa Victoriei, şi va avea ca temă apărarea democraţiei şi a statului de drept, a anunţat luni, după şedinţa Comitetului Executiv Naţional, liderul partidului, Liviu Dragnea.
