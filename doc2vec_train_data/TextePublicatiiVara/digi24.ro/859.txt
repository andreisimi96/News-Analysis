Organizarea unui referendum în urma deciziei Curţii Contituţionale este „o instigare la nerespectarea Constituţiei şi a deciziilor Curţii”, a declarat la Digi24 preşedintele Senatului, Călin Popescu Tăriceanu.
„Nu se poate aşa ceva”, a spus Tăriceanu referindu-se la faptul că nu se pot schimba prin referendum decizii sau prevederi constituţionale care nu convin.
„În ultima perioadă, pot spune cu regret că văd o serie de elucubraţii din partea PNL. Aici avem plângerea penală împotriva premierului. Acum e o instigare la nerespectarea Constituţiei şi a deciziilor Curţii. Ce să facem, să învingem decizia CCR cu un referendum? Cam aşa aş putea să traduc: haideţi să nu mai fim democraţie parlamentară, ci să trecem la democraţie referandară... nu se poate aşa ceva. Referendumurile sunt caracteristice regimurilor totalitare”, a declarat Călin Popescu Tăriceanu.
Referitor la statele democratice care îşi consultă cetăţenii regulat, şeful Senatului a afirmat că unele sunt derizorii şi că nu aceasta e modalitatea.
„Nu cred că aceasta este modalitatea, adică dacă nu ne convine o decizie, o prevedere constituţională care nu ne convine şi care trebuie aplicată atunci încercăm să schimbăm”, a mai declarat Tăriceanu.
El a spus că prin legile justiţiei s-a încercat şi s-a reuşit scoaterea politicului din sfera justiţiei.
„Numai că, de fiecare dată, în loc să te aştepţi la o reacţie pozitivă, sunt reacţii negative”, a mai spus preşedintele Senatului.
