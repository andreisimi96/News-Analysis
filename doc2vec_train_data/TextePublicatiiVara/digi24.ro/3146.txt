Singapore este oraşul cunoscut drept vârful cultural, economic şi arhitectural al Asiei. Acolo găsim o clădire verde care a primit cea mai înaltă distincţie acordată construcţiilor sustenabile. Vorbim despre un hotel care este o adevărată junglă urbană suspendată.
În Singapore, cunoscut drept unul dintre cele mai agitate oraşe ale lumii, a apărut, încă din anul 2013, o oază de linişte şi verdeaţă, ce se întinde pe o suprafaţă de 15.000 de metri pătraţi. Este vorba de un hotel situat chiar în centrul metropolei şi considerat drept una dintre cele mai inovatoare clădiri din Asia, continetul care nu duce lipsă de bijuterii arhitecturale demne de recorduri mondiale.
Hotelul verde din Singapore a primit cea mai înaltă distincţie acordată clădirilor sustenabile, dar şi premiul pentru prima clădire din sectorul hotelier care foloseşte energia solară.
Park Royal este plin de grădini, cu vegetaţie luxuriantă, piscine, cascade artificiale şi terase acoperite de arbori tropicali aşezaţi pe verticală, iazuri şi benzi verzi. Construcţia a fost realizată, voluntar, de către arhitecţii firmei WOHA ca o continuare a parcului Hong Lim, care se află vis-a-vis de hotel. Clădirea este însă de două ori mai mare decât parcul.
Complexul este un adevărat oraş în miniatură, cu spaţii generoase în aer liber, grădini şi rigole. Din camerele în care sunt cazaţi turiştii se deschide una dintre cele mai frumoase panorame urbane din lume, cu zgârie nori şi clădiri impresionante.
Vegetaţia acoperă cinci etaje ale hotelului. Este o adevărată grădină botanică, cu senzori de mişcare şi instalaţii ce reduc consumul de energie şi asigură colectarea şi folosirea apei de ploaie.
Deşi clădirea a fost construită din beton, care presupune emisii mari de dioxid de carbon în atmosferă, impactul global negativ asupra mediului înconjurător s-a redus redus odată cu plantarea vegetaţiei şi minimizarea utilizării surselor suplimentare de lumină artificială. Panourile fotovoltaice de pe acoperiş asigură energia necesară întregii clădiri, iar sistemul de colectare a apei pluviale asigură irigarea zonelor verzi, fără să fie necesară apă suplimentară.
De-a lungul întregii faţade a hotelului au fost plantaţi arbori umbroşi şi palmieri, deasupra clădirii au fost suspendate liane şi o mulţime de alte soiuri de plante, care camuflează parcarea supraterană pentru autoturisme şi curăţă aerul de substanţe periculoase.
Hotelul oferă patru turnuri cu spaţii de locuire, zone de agrement, grădini şi şi parcuri suspendate. La etajul cinci se află o piscină, o sală de fitness, locuri de relaxare în formă de colivii, dar şi un lounge care oferă o panoramă de 360 de grade deasupra oraşului. Tot acolo se găseşte şi o bandă de 300 de metri de gradină, pentru plimbare în natură.
Odată cu realizarea acestui hotel, arhitecţii au dat startul unor proiecte inedite. Îşi doresc ca pe viitor să construiască adevărate oraşe grădină.
O noapte de cazare în cea mai verde clădire din Singapore porneşte de la 200 de euro.
