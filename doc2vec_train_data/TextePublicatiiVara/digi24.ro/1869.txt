"Avem la bord oameni foarte bolnavi, deshidratați, au suferit mult și marea este agitată. Navigăm de mai bine de 80 de ore!" - acesta este mesajul pe care l-ar fi primit Paza de Coastă din Roma în urmă cu patru zile.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Salvini, noul ministru de interne al Italiei ar fi aflat că o ambarcațiune umanitară SeaWatch din Mediterană se îndreaptă spre coasta Peninsulei și ar fi cerut colaboratorilor săi să nu-i permită debarcarea în Italia.
Vremea capricioasă și condițiile de sănătate ale oamenilor de la bord i-au constrâns pe germani să repete cererile de ajutor și l-au făcut pe Salvini să reevalueze situația.
Nava a rămas pe mare așteptând noi instructiuni, ba chiar a intervenit, în ciuda problemelor proprii, în ajutorul unei alte nave ONG din Mediterană la bordul căreia se aflau în jur de 120 de oameni.
Situația celor două nave a sensibilizat Roma, așa că Paza de Coastă a fost nevoită să ceară ajutor Maltei, cel mai apropiat port. Maltezii au refuzat să le acorde asistență, așa că de pe coasta Italiei a plecat ordinul ca cea mai apropiată navă de comerț să se oprească și să le ofere suport.
Imediat a plecat și o navă a Marinei Militare la bordul căreia vor sosi în Italia primii refugiați din istoria acestui nou Guvern de extremă dreapta.
În fața situației în care SeaWatch are mari probleme și viețile celor de la bord depind de decizia Italiei și aceasta a primit aprobarea de intrare în port. Ar fi prima navă umanitară căreia i se permite acest lucru în contextul politic de astăzi.
Nava este așteptată sâmbătă dimineață la ora 08:00 în portul din Reggio Calabria. Operațiunile de salvare au fost din primul moment coordonate de sala operativă a Pazei de Coastă din Roma, dar după patru zile de navigație în condiții extreme și cu persoane bolnave la bord, abia astăzi li s-a indicat portul în care li se permite debarcarea.
12 ore de gândire ar fi cerut Ministerul de Interne italian înainte de lua o decizie în acest caz. O întârziere inedită ținând cont că în astfel de situații, până acum o lună, Paza de Coastă indica imediat navelor umanitare portul italian spre care să navigheze.
Matteo Salvini, liderul Ligii și noul ministru de interne, și-a construit campania electorală și în jurul acestor probleme și decizia în cazul acestei nave pe care ar fi luat-o personal, este una pe care italienii nu prea știu cum să o înțeleagă.
În Mediterană situația începe să se schimbe, notează și presa din Italia. În zona de căutare și asistență de câteva săptămâni lipsesc navele umanitare ale Libiei. Pare o formă de presiune asupra noului Guvern, pentru ca Italia să-și facă înțeleasă intențiile.
