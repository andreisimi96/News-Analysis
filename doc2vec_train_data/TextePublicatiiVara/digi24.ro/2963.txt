10% din unitățile de pe litoral nu vor fi deschise, pentru că nu există forţa de muncă. Restaurantele şi hotelurile au nevoie de cel puţin 50.000 de angajați. De aceea, patronii cer autorităţilor să crească numărul muncitorilor străini pe care au voie să îi angajeze din ţări extracomunitare, pentru a suplini posturile disponibile. Dar în acelaşi timp nici nu cresc salariile angajaţilor români care pleacă în străinătate pentru mai mulţi bani.
Angajaţi aduşi cu autocarul din sate, unde slujbele disponibile sunt mai puţine, şi calificare la locul de muncă. Este soluţia găsită de patronii de pe litoral, în condiţiile în care salariaţii pleacă în străinătate - în Germania şi Italia, pentru lefuri triple.
Tiberiu Ţuhaşu - director terasă Mamaia: „Jumătate din personalul pe care noi îl avem la terasă este calificat. Cealaltă jumătate, nu sunt oameni pe care i-am luat din ţară, de la ţară, efectiv din comune, îi trimitem la specializare, pentru ca şi business-ul nostru să fie asigurat”.
Pe unii îi conving să se mute de tot acolo.
Barman: „Am ajuns sa lucrez pe litoral prin intermediul internetului. L-am căutat pe internet, am găsit această terasă Mi-au oferit cazare, mi-au oferit un loc de muncă”.
Ospătar: „Lucrăm o zi cu o zi, salariul este undeva la peste 1.500 de lei pe lună”.
În acelaşi timp, reprezentanţii hotelurilor şi restaurantelor cer la unison ca Executivul să crească numărul muncitorilor pe care au voie să îi aducă din ţări mai sărace, precum Nepal sau Filipine, pentru a ocupa posturile disponibile. Cele 7 mii de locuri sunt insuficiente. O altă cerinţă este să se renunţe la prevederea ca aceşti angajaţi să fie plătiţi cu salariul mediu pe economie, adică 2.700 de lei.
Lipsa de personal calificat este resimţită şi de turişti.
50.000 de oameni este deficitul de forţă de muncă în domeniu.
Dragoș Petrescu, președintele asociației HORA: „Suntem în faţa unui paradox, noi avem clienţi, conceptele de restaurant sau hotel funcţionează foarte bine, dar nu avem cu cine servi această cerere”.
Nicolae Demetriade, preşedintele ANAT: „Un subiect extrem de dureros pentru noi pentru că aşa cum ştim probabil în etapa următoare lipsa forţei de muncă va fi probabil mai dureroasă decât o criza economică”.
