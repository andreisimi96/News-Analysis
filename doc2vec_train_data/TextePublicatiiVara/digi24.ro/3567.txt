Europarlamentarul Monica Macovei spune că abuzul în serviciu e „pe cale de dispariție”, așa cum a fost modificat în Codul Penal . Scopul este să scape Liviu Dragnea de condamnare, a spus Macovei la Digi24.
„Nu mai există furt din banii publici împotriva intereselor publice, ci numai în interesul funcționarului. Practic, cei care fură pentru partid sau pentru prieteni politici nu mai comit infracțiunea de abuz în serviciu. Deci furați la liber, asta ne spune această modificare”, a spus Monica Macovei.
Ea a dat exemplu achizițiile publice, unde se pot comite fapte care nu mai sunt încadrate la abuz în serviciu.
„Se prevede că e abuz în serviciu numai încălcarea unor dispoziții exprese dintr-o lege, OUG sau ordonanță de Guvern. Legea achizițiilor publice se pune în aplicare printr-o HG sau hotărâre de ministru sau primar care face o achiziție publică. Prin acest ordin de ministru sau de se fac caietele de sarcini, se stabilesc termenele de depunere a cererilor, prețurile. Tot așa se urmărește și se vede dacă se fac acte adiționale prin care creste prețul fără să crească munca prestată. Toate aceste lucruri sunt în hotărârile de guvern sau în ordinele care reglementează fiecare licitație în parte. Se va truca totul pentru că nu se pot face caiete de sarcini corecte. Nu pot fi prinși nici cei care fac caiete de sarcini cu dedicație.”, a explicat parlamentarul.
„Cei mai mulți fură din bani publici și acționează împotriva interesului public, nu pentru sine. Cel mai bun exemplu e licitații”, a adăugat ea.
Pe de altă parte, europarlamentarul ALDE Norica Nicolai spune că era necesară stabilirea unui prag pentru abuzul în serviciu.
„E o certitudine că acest prag există și în societăți mai represive. E o recomandare a Comisiei de la Veneția, care oferă judecătorului posibilitatea să individualizeze pedeapsa. Nu e vorba de furt. Abuzul în serviciu nu are legătură cu furtul. Sunt fapte care sunt generate de nerspectarea legislației și lucrul acesta se întâmplă în concurs cu alte tipuri de infracțiuni și mai ales cu cele de corupție”, a spus Norica Nicolai.
