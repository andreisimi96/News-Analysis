Preşedintele Înaltei Curţi de Casaţie şi Justiţie (ICCJ), Cristina Tarcea, a declarat că l-a sfătuit pe fostul şef al instanţei supreme Nicolae Popa, a cărui semnătură apare pe protocolul încheiat în 2009 între ICCJ, SRI şi Parchetul General să sesizeze Parchetul, în condiţiile în care el susţine că nu îşi aminteşte să fi semnat acel document. Tarcea a spus că dacă nu va face Popa sesizarea la Parchet, o va face ea.
Fostul preşedinte al ICCJ Nicolae Popa, care susţine că nu a participat niciodată la vreo discuţie privind încheierea unui astfel de protocol , că nu ştie nimic despre acesta şi că nu l-a semnat, s-a întâlnit marţi cu actualul preşedinte al instanţei supreme, Cristina Tarcea, pentru a studia documentul.
"Am studiat împreună documentele, ne-am uitat pe ele, a văzut şi dânsul cu atenţie protocolul şi, din câte mi-a spus, dânsul susţine că semnătura este a dânsului, că nu o contestă, dar că nu-şi aminteşte momentul şi dacă a semnat. Crede că nu l-a semnat şi probabil s-or fi folosit nişte manevre prin care a fost aplicată semnătura dumnealui pe protocol. O să vedem, i-am sugerat, mărturisesc, că, dacă aşa stau lucrurile, poate că este cazul să facă o sesizare la Parchet. Am aşteptat momentul întâlnirii pentru că vă mărturisesc că şi eu m-am gândit să fac o sesizare la Parchet. Dacă nu o să o facă dânsul, o să o fac eu", a declarat Cristina Tarcea marţi seară, la Antena 3.
Ea a spus că lucrurile sunt simple - în urma unei expertize se poate stabili imediat dacă este sau nu semnătura persoanei în cauză.
Întrebată dacă în arhiva ICCJ există şi alte documente semnate de Nicolae Popa după 1 septembrie 2009, dată la care acesta a depus cererea de pensionare, Cristina Tarcea a spus că mai există ordine uzuale semnate de Nicolae Popa în perioada 2 septembrie - 14 septembrie 2009.
"Sisgur că da, i-am arătat, sunt ordine obişnuite, uzuale, semnate în toată această perioad,ă 2 septembrie 2009 - 14 septembrie 2009, iar ordinul se,nat în 14 septembrie 2009 este ordinul prin care a fost împuternicită doamna vicepreşedintă de atunci, doamna Bărbulescu (Lidia Bărbulescu -n.r.), să exercite funcţiia de preşedinte cu delegaţie al Înaltei Curţi. I le-am arătat, dânsul le-a văzut şi mie mi-a spus că de jure a fost preşedinte până la 14 septembrie, dar de facto de la 1 septembrie dânsul nu şi-a mai exercitat aceste prerogative", a mai afirmat preşedintele instanţei supreme, Cristina Tarcea.
Protocolul de cooperare între SRI, Parchetul de pe lângă Înalta Curte de Casaţie şi Justiţie şi Înalta Curte de Casaţie şi Justiţie (ICCJ) a fost declasificat, fiind publicat luni pe site-ul SRI. Pe document apar semnăturile lui George Maior, Laura Codruţa Kovesi şi Nicolae Popa.
Fostul preşedinte al Înaltei Curţi de Casaţie şi Justiţie Nicolae Popa, a cărui semnătură apare pe protocolul de cooperare între SRI, Parchetul General şi Înalta Curte, a declarat luni seară la Antena 3 că va face tot ce depinde de el pentru a afla cum este posibil ca semnătura lui să apară pe document, în 2 septembrie 2009, în condiţiile în care el cu o zi înainte, pe 1 septembrie 2009, a depus la CSM cerere de pensionare şi a plecat definitiv din ICCJ.
