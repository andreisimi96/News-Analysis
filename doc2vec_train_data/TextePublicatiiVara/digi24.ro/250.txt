Un incendiu puternic a izbucnit în cursul nopții de duminică spre luni la Școala nr. 124 din București, situată în sectorul 5, pe strada Mărgeanului.
ACTUALIZARE 7:00 Școala nu avea aviz de funcționare din partea ISU .
ACTUALIZARE 6:00 Incendiul a fost localizat și nu mai este pericol de propagare, dar mai bine de jumătate din acoperiș s-a prăbușit. Era un acoperiș pe structură de lemn, cu învelitoare de tablă, ceea ce a îngreunat misiunea celor peste 100 de pompieri trimiși la fața locului. Acțiunea lor a fost îngreunată și de existența unor mașini parcate în zonă, care blocau accesul. În ceea ce privește apa insuficientă, a fost identificat un hidrant stradal și au fost folosite rezervele celor 20 de autospeciale. Pompierii au reușit să pătrundă într-o parte a clădirii. 
Oamenii din vecinătatea școlii spun că aceasta fusese renovată recent, dar era veche și avea o structură din lemn.
Nu sunt victime, în școală nu se afla nicio persoană.
ACTUALIZARE 5:00 Din cauza presiunii scăzute a apei în zonă, pompierii nu pot folosi hidranții și au apelat la ajutorul populației din jur.
Incendiul a izbucnit în jurul orei 3:30, la acoperișul clădirii, inițial a cuprins o suprafață de 500 de metri pătrați, apoi s-a extins. Sunt flăcări mari și degajare de fum.
La fața locului acționează 20 de autospeciale, trei autoscari, echipaje de descarcerare și echipaje SMURD. Se lucrează la decopertarea acoperișului și crearea accesului către focarele de incendiu.
Școala este destul de veche și nu are etaj.
Deocamdată nu se cunosc  cauzele incendiului.
Elevii au zi liberă luni, întrucât sunt Rusaliile.
