Peste 15 persoane au fost rănite joi într-o explozie la un restaurant din Mississauga, o suburbie a oraşului Toronto, conform presei locale, scrie Reuters, care precizează că doi suspecţi au părăsit locul incidentului după producerea exploziei.
Cei doi suspecţi au intrat în restaurantul din Toronto şi au detonat un dispozitiv explozibil improvizat. Ei au părăsit restaurantul imediat şi sunt căutaţi de autorităţi, potrivit News.ro.
Răniţii au fost transportaţi la spital în urma exploziei de la restaurantul Bombay Bhel. Trei dintre ei au răni grave, conform Serviciului Regional de Ambulanţă.
Explozia a avut loc în jurul orei locale 22:30. Nu este cunoscută cauza, deocamdată.
Incidentul vine la o lună după ce un şofer a intrat cu o camionetă închiriată în pietoni în Toronto, omorând 10 persoane şi rănind alte 15.
