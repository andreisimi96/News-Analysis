Angajații grădiniței sunt de vină pentru intoxicarea copiilor la grădinița Brândușa din București , o grădiniță de stat din sectorul 3. Angajații care au gătit mâncarea aveau mâinile contaminate.
Direcţia de Sănătate Publică (DSP) Bucureşti a găsit, în urma anchetei desfăşurate la grădiniţa Brânduşa din Sectorul 3 al Capitalei, de unde mai mulţi copii au ajuns la spital săptămâna trecută cu semne ale unei posibile toxiinfecţii alimentare, bacterii E.coli şi enterobacterii în mâncarea consumată de minori, dar şi pe mâinile ajutorului de bucătar. În total, 29 de copii au ajuns la spital, dintre care patru au fost internaţi. Doi dintre angajaţii grădiniţei au fost amendaţi cu 1.800 de lei, iar cei la care a fost găsit stafilococ au fost daţi afară.
Potrivid raportului DSP, toţi copiii care au ajuns la spital au consumat la grădiniţă aceleaşi alimente în cursul zilei de joi, 31 mai, respectiv lapte cu cacao şi tartină cu ou şi unt dimineaţă, iar la prânz mămăligă cu brânză şi smântână, mâncare cu pui şi roşii şi desert Kinder Bueno.
Copiii ar fi început să se simtă rău la 2-4 orei de la masa de prânz, arată raportul, iar în ziua de joi, 19 au ajuns la spitalele Victor Gomiu, Victor Babeş, Marie Curie şi Grigore Alexandrescu. Vineri, alţi 10 au avut nevoie de îngrijiri medicale.
„De la data de debut a focarului, s-au prezentat la cele patru unităţi sanitare din Municipiul Bucureşti 29 de cazuri, copii care frecventează Grădiniţa Brânduşa nr. 161, cu forme uşoare şi medii de boală, din care patru au necesitat spitalizare, restul au primit tratament la spital (foaie de zi) şi la domiciliu”, scrie în raportul citat de News.ro.
Inspectorii DSP au recoltat probe de pe suprafeţele de lucru, de la angajaţi şi din apă. Astfel, au fost găsite enterobacterii, dar şi E.coli peste limitele admise în tartina cu unt şi ou şi în mămăliga cu brânză şi smântână, iar proba de salubritate recoltată de pe mâinile ajutorului de bucătar a prezentat enterobacterii peste limitele admise.
De asemenea, trei probe de exudat nazo-faringian au prezentat cultură pură de stafilococ coagulazo-pozitiv.
În urma verificărilor privind medicina muncii, inspectorii au decis amendarea a doi dintre angajaţii grădiniţei responsabili cu respectarea normelor de igienă individuală cu 1.800 de lei, iar cei la care a fost găsit stafilococ au fost concediaţi.
De asemenea, unitatea de învăţământ va fi dezinfectată.
Săptămâna trecută, Poliţia Capitalei informa că patru copii însoţiţi de familiile lor au ajuns la spital în noaptea de joi, prezentând semne ale unei posibile toxiinfecţii alimentare, iar în cursul zilei de vineri, alţi şase, toţi înscrişi la Grădiniţa Brânduşa nr. 161 din Sectorul 3.
Poliţiştii Secţiei 11 şi reprezentanţi ai Direcţiei de Sănătate Publică şi ai ANSVSA au început atunci verificări la sediul grădiniţei.
