Curtea de Apel Bucureşti a admis definitiv, vineri, contestaţia Elenei Udrea formulată împotriva sechestrului impus de anchetatori în dosarul privind finanţarea ilegală a campaniei electorale din anul 2009.
Sursă foto: INQUAM PHOTOS / Liviu Florin Albei
CAB a dispus ridicarea sechestrului asigurător asupra unor imobile şi terenuri. „În baza art. 275 al. 3 C. pr. pen. cheltuielile judiciare avansate de stat rămân în sarcina acestuia. Definitivă”, se arată în minuta deciziei.
În noiembrie 2005, procurorii DNA anunţau că admis cererea Elenei Udrea de instituire a unei garanţii asupra a două terenuri din staţiunea Băile Boghiş, în contul cauţiunii de 5 milioane lei.
„La data de 13 noiembrie 2015, procurorii din cadrul Direcţiei Naţionale Anticorupţie - Secţia de combatere a infracţiunilor conexe infracţiunilor de corupţie au admis cererea inculpatei Udrea Elena Gabriela de instituire a unei garanţii reale imobiliare asupra imobilelor SC Băi Boghiş SRL (două terenuri având suprafeţe de 67.258 mp, respectiv de 15.917 mp şi construcţiile aferente) pentru constituirea cauţiunii de 5.000.000 lei, stabilită prin ordonanţa din data de 30.10.2015 şi au dispus luarea măsurii asiguratorii constând în indisponibilizarea bunurilor imobile ale SC Băi Boghiş SRL, bunuri în valoare de 5.000.000 lei”, se arăta într-un comunicat al DNA.
În dosarul privind finanțarea ilegală a campaniei electorale din 2009, Elena Udrea a fost trimisă în judecată pe 24 mai 2017, împreună cu fiica cea mare a ex-președintelui Traian Băsescu, Ioana Băsescu, cu jurnalistul Dan Andronic, cu fostul secretar general al Ministerului Dezvoltării, Gheorghe Nastasia, și cu fostul președinte al CJ Tulcea, Victor Tarhon.
