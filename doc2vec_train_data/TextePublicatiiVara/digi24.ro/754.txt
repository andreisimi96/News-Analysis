Cea mai mare perlă naturală de apă dulce cunoscută, care a aparţinut odinioară împărătesei Ecaterina a II-a a Rusiei, a fost vândută la licitaţie în Olanda cu 320.000 de euro, relatează AFP, citată de Agerpres .
„Perla a fost vândută pentru 320.000 de euro", a anunţat casa de licitaţii Venduehuis pe site-ul său de internet la finalul şedinţei.
Cunoscută sub numele „Sleeping Lion Pearl" (Perla leului adormit - n.r.) din cauza formei sale, perla de aproape şapte centimetri lungime şi cu o greutate de circa 120 de grame s-a format probabil în prima jumătate a secolului al XVIII-lea în apele chineze, poate chiar în Fluviul Perlelor sau Sitzian, care se varsă în Marea Chinei de Sud.
Potrivit casei de licitaţii, este una dintre cele mai mari trei perle naturale cunoscute, de apă dulce sau de apă sărată.
Perla a fost cumpărată de un comerciant japonez. Ea era evaluată la o valoare între 340.000 şi 540.000 de euro.
Spre 1765, perla a fosta transportată până în Batavia (astăzi Jakarta) de un negustor olandez.
Treisprezece ani mai târziu, ea a fost vândută la licitaţie la Amsterdam şi achiziţionată de Ecaterina cea Mare a Rusiei, a explicat casa Venduehuis într-un comunicat.
Împărăteasa a păstrat perla în Palatul Ermitaj din Sankt Petersburg până în 1796. În perioada tulburată care a urmat după moartea Ecaterinei a II-ea, ea a dispărut, apoi a fost descoperită în Polonia.
Perla a fost achiziţionată în 1865 de un artizan olandez şi a rămas în familia sa timp de generaţii. Ea a fost achiziţionată în 1979 de „Societatea pentru perle din Amsterdam" în scopul cercetării istorice.
