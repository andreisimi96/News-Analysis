Angajaţii societăţii de transport în comun din Brăila au intrat luni în a cincea zi de grevă, şoferii şi vatmanii refuzând să iasă pe traseu cu autobuzele şi tramvaiele până când nu le vor fi majorate salariile. Sunt așadar cinci zile de când municipiul Brăila este lipsit de mijloacele de transport public local, Braicar fiind unicul operator de transport în comun din oraş, relatează News.ro.
Şoferii de la Braicar au protestat zilnic în ultimele zile, ei adunându-se la depou unde cer negocieri cu administraţia societăţii pentru a stabili împreună un grafic după care să le fie majorate salariile.
Pe de altă parte, oficialii companiei le-au transmis salariaţilor să iasă pe trasee, pentru că altfel riscă să fie concediaţi, dar salariaţii vor mai întâi încheierea unui protocol care să vină cu  asigurări că le vor fi mărite lefurile.
De joi, de la începerea acestui conflict spontan, au fost doar discuţii, dar nu şi o negociere între părţi. Autorităţile locale nu au putut nici ele gestiona acest conflict , considerând că nu se pot implica.
Şoferii de la Braicar spun că îşi vor da demisia în masă dacă unii dintre protestatari vor fi sancţionaţi în urma conflictului spontan declanşat săptămâna trecută.  
Şoferii nu vor să iasă pe trasee până nu au garanţia unor majorări salariale , la început cu 7,5 la sută, urmând ca, în etape, să crească majorarea până la circa 28 la sută. Oamenii vor însă certitudini şi asigurări că salariile le vor fi mărite, altfel ei spun că vor continua protestul prin refuzul de a ieşi cu maşinile pe traseu.
