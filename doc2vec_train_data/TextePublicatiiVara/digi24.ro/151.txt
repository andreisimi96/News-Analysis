Ilie Năstase a prins băut la volan, vineri dimineață, în Capitala. Poliţiştii spun că i-a înjurat şi a devenit recalcitrant, motiv pentru care a fost încătușat.
Foto: Inquam Photos / George Călin
Actualizare 15:00. Fostul tenismen Ilie Năstase a fost amendat în total cu 2.306 lei pentru cele două momente în care a condus un vehicul sub influenţa băuturilor alcoolice şi ulterior fără permis. El s-a ales și cu permisul suspendat și 6 puncte de penalizare, a anunțat vineri Victor Gâlceavă, împuternicit șef al Brigăzii Rutiere București ( Detalii aici ).
Actualizare 11:45. Fostul tenismen Ilie Năstase a fost ridicat din nou din trafic de poliţişti, după ce fusese prins băut la volan în această dimineaţă, iar în urmă cu câteva minute a plecat de la Spitalul Floreasca şi, deşi avea permisul reţinut, fără drept de conducere, s-a urcat pe un scuter, a intrat pe contrasens, a depăşit linia dublă continuă şi ar fi trecut chiar pe culoarea roşie a semaforului. El s-a ales așadar cu două dosare penale în doar șase ore ( Detalii aici ).
Actualizare 10:15. Fostul tenismen Ilie Năstase a avut, vineri dimineață, o primă reacție la dosarul penal întocmit de polițiști pe numele său, după ce a fost prins băut în trafic. El a recunoscut că a consumat alcool, dar susține că nu era nevoie să fie încătușat ( Detalii aici ).
Ilie Năstase a fost prins în această dimineață, în jurul orei 4:45, pe Șoseaua Nordului, lângă Ambasada Chinei, în urma unui filtru al polițiștilor.
Fostul sportiv dădea semne vizibile că ar fi consumat alcool, iar când polițiștii i-au cerut să sufle în alcooltest Ilie Năstase a refuzat și i-a înjurat pe polițiști.
Ilie Năstase a fost încătușat și dus la INML, unde și acolo a refuzat recoltarea de probe biologice.
Ulterior, polițiștii l-au dus la sediul Brigăzii Rutiere și au întocmit dosar penal pentru conducere sub influența băuturilor alcoolice dar și pentru refuzul de recoltare a probelor biologice.
Ilie Năstase se află și la această oră la sediul Poliției și dă declarații în acest caz.
„În jurul orei 4.45, pe Şos Nordului, zona ambasada Chinei, poliţiştii Brigăzii Rutiere au oprit pentru control un autoturism condus de un bărbat de 72 de ani.
Întrucât acesta se afla într-o vizibilă stare de ebrietate, i s-a solicitat să fie testat cu aparatul alcooltest, moment în care a devenit recalcitrant, a adresat injurii poliţiştilor, motiv pentru care a fost încătuşat şi condus la sediul INML pentru recoltare de mostre biologice.
Bărbatul a refuzat să-i fie recoltate mostre biologice şi a fost condus la sediul Brigăzii Rutiere unde i-a fost întocmit dosar penal pentru conducerea unui autovehicul sub influenţa băuturilor alcoolice şi pentru refuz de recoltare mostre biologice.”
