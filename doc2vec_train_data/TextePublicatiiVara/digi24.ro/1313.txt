O autocisternă încărcată cu un lichid inflamabil a ieşit în afara părţii carosabile şi s-a răsturnat marţi după-amiază în localitatea Sineşti, şoferul, în vârstă de circa 40 de ani, fiind grav rănit. Pompierii au izolat zona, folosindu-se în acest scop şi o perdea de apă, scrie Agerpres.
„După toate probabilităţile, autocisterna este încărcată cu un lichid inflamabil, care s-a scurs pe carosabil. Pompierii au intervenit cu patru autospeciale cu apă şi spumă, atât de la Detaşamentul Urziceni, cât şi de la Afumaţi”, a declarat purtătorul de cuvânt al ISU Ialomiţa, Lăcrămioara Chirea.
Potrivit sursei citate, şoferul a fost grav rănit şi a fost preluat de o ambulanţă SMURD de la ISU Ilfov şi transportat la un spital din Bucureşti.
Centrul Infotrafic din Inspectoratul General al Poliţiei Române informează că în judeţul Ialomiţa se circulă pe un fir alternativ în ambele sensuri pe DN2 Bucureşti - Urziceni, în localitatea Sineşti, din cauza scurgerii de produse petroliere pe suprafaţa carosabilă, dintr-o autocisternă răsturnată lângă şosea.
Se estimează ca în aproximativ o oră traficul să fie reluat în condiţii normale. 
