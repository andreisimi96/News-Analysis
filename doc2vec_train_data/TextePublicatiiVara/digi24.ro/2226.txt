O delegaţie a Comisiei de la Veneţia vine luni la Bucureşti într-o vizită de două zile având ca temă modificările la legile Justiţiei. Programul delegaţiei include întâlniri cu preşedintele Klaus Iohannis, cu ministrul Justiţiei, cu reprezentanţi ai DNA, Parchetului General, CSM, ICCJ, dar şi cu parlamentari din Comisia Iordache şi cu organizaţiile magistraţilor. Ministrul Justiţiei, Tudorel Toader, anunţa că se va întâlni cu delegaţia Comisiei de la Veneţia de la ora 8:00 şi vor discuta despre ”subiecte de actualitate”, între care modificările legilor Justiţiei şi ale Codurilor penale.
Foto: InquamPhotos/Octav Ganea
Citiți și Toader, întrebat dacă va ține cont de recomandările Comisiei de la Veneția: „Ce m-ați întrebat?”
Delegaţia Comisiei de la Veneţia se va afla la Bucureşti luni şi marţi.
„O delegaţie a Comisiei de la Veneţia se va afla în vizită în România pentru o serie de schimburi de opinii privind cele trei proiecte de modificare a Legii de organizare judiciară, a Legii CSM şi a Statutului judecătorilor şi procurorilor. Delegaţia va avea întâlniri cu preşedintele României, cu reprezentanţi ai Ministerului Justiţiei, Înaltei Curţi de Casaţie şi Justiţie, Curţii Constituţionale, Biroului Procurorului General şi ai Direcţiei Naţionale Anticorupţie, ai Consiliului Superior al Magistraturii şi ai Parlamentului, inclusiv ai Comisiei parlamentare speciale pentru modificarea legilor justiţiei, ai asociaţiilor de judecători şi procurori şi ai organizaţiilor societăţii civile”, anunţa Comisia într-un comunicat citat de News.ro.
Foto: InquamPhotos/Octav Ganea
De asemenea, documentul consemnează că atât preşedintele României, cât şi Comitetul de Monitorizare al Adunării Parlamentare a Consiliului Europei au solicitat punctul de vedere al Comisiei de la Veneţia cu privire la cele trei proiecte de lege.
Întâlnirea cu ministrul Justiţiei, Tudorel Toader, va avea loc de la ora 8:00, iar Tudorel Toader declara vineri că se va întâlni cu delegaţia în calitate de ministru, nu de membru al Comisiei.
„Fac parte din Comisia de la Veneţia din mai 2004, tocmai am intrat în al doilea mandat din mai 2018, dar voi discuta nu în calitate de membru al Comisiei, ci în calitate de ministru al Justiţiei. Luni la ora 8:00 vom avea prima întrevedere la Ministerul Justiţiei. Dânşii vor avea întrevederi cu multe autorităţi din sistemul judiciar. Vom discuta despre subiectele actuale, legile Justiţiei, coduri penale modificate, eventuale alte întrebări ale dânşilor, dar repet, eu voi fi acolo, eu voi coordona din partea Ministerului Justiţiei dezbaterile, dar în calitate de ministru, nu de membru al Comisiei”, a spus Toader, care a precizat că vizita este coordonată de către Ministerul Afacerilor Externe.
Preşedintele Klaus Iohannis a anunţat, în 2 mai, că trimite la Curtea Constituţională întregul pachet al legilor justiţiei şi sesizează Comisia de la Veneţia, el adresând şi un apel CCR să nu se grăbească şi să conlucreze cu organismul european. Preşedintele spunea că, după ce Curtea Constituţională se va exprima asupra actelor normative, va face o nouă analiză a legilor şi va decide atunci dacă se impune o nouă reexaminare a celor trei legi de către Parlament. 
