Cinci tineri de la Centrul de plasament nr 5 din localitatea Periş din judeţul Ilfov, precum şi directoarea instituţiei au fost audiaţi, în noaptea de miercuri spre joi, fiind suspectaţi de viol, instigare la viol şi complicitate la viol, victimele fiind doi băieţi în vârstă de 12 şi 14 ani, cu retard psihic, aflaţi, de asemenea, în centrul de plasament.
Avocatul victimelor a declarat că abuzurile ar fi avut loc în centru, iar unul dintre agresori, în vârstă de 16 ani, şi-a recunoscut fapta la audieri.
"Copiii mai mari i-au violat pe cei mai mici. Aceşti copii care sunt victime sunt bolnavi. Mai grav este că directoarea centrului, care ştia de două săptămâni de incidente, a încercat să ascundă", a declarat avocatul Alexandru Enache.
El a precizat că cei doi băieţi abuzaţi sexual, în vârstă de 12 şi 14 ani, au dizabilităţi psihice. 
În urma audierilor din noaptea de miercuri spre joi, suspecţii au fost duşi la Centrul de Corecţie de la Periş, în timp ce victimele au fost expertizate medico-legal şi s-au întors în centrul de plasament.
Surse judiciare au declarat pentru News.ro că unul dintre cei cinci tineri i-ar fi violat pe cei doi băieţi de 12 şi 14 ani, altul este complice, iar ceilalţi trei sunt cercetaţi pentru instigare la viol.
Dosarul în acest caz a fost deschis de poliţiştii din Snagov, care s-au sesizat din oficiu în baza unor informaţii, a transmis Poliţia Ilfov.
