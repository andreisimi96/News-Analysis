Coaliţia de guvernare vrea să crească natalitatea cu o lege care stârneşte controverse încă din stadiul de propunere. Femeile care aduc pe lume un copil şi nu îl abandonează înainte să împlinească 10 ani ar trebui să iasă la pensie cu doi ani mai devreme. Mamele le răspund însă parlamentarilor de la putere că ele au nevoie de sprijin acum, când îşi cresc pruncii, nu când sunt în vârstă şi copiii mari.
Alina Manolache, jurnalist Digi24: Parlamentarii de la PSD și ALDE au multe argumente pentru care propun o asemenea lege. Pleacă evident de la declinul demografic. Ei spun că rata natalității în țara noastră a scăzut foarte, foarte mult. De asemenea spun că rata fertilității și speranța de viață a femeilor din România sunt mult sub media europeană. Au și argumente politice. Dau vina pe Guvernul Boc și pe măsurile de austeritate care au avut asupra mamelor un impact negativ, spun cei de la PSD și ALDE. Motiv pentru care acest impact trebuie reparat cumva.
Aleşii susțin în expunerea de motive că natalitatea a scăzut la 195.000 de copii, un minim istoric. Dacă ritmul se menţine în următorii 20 de ani, piaţa muncii va rămâne fără salariaţi, în timp ce bugetele de sănătate şi pensii vor creşte tot mai mult. Argumente multe, dar care nu conving pe toată lumea.
Ana Măiță,, președinte Asociația Mame pentru Mame: Este o falsă soluție această pensionare mai devreme cu doi ani pentru fiecare copil. Mamele, în general, au nevoie de ajutor atunci când copiii sunt mici. Femeile au nevoie de ajutor acum, au nevoie de infrastructură, au nevoie de creșe accesibile.
Marius Budăi, președintele Comisiei de Buget: Știm cu toții că mamele din România muncesc în cu totul și cu totul alte condiții față de cele din țările dezvoltate și de aceea ne-am gândit la această măsură. Sigur, nu neglijăm și ceea ce se întâmplă asupra copilului și sigur ne vom gândi și la astfel de măsuri. În ultimii 20 de ani, înregistrăm un dezastru demografic în ceea ce privește evoluția natalității atât la nivel de țară, cât și în zonele care asigurau tradițional un aport natural pozitiv, deci noi credem că acestă măsură își va produce eficiența.
Dincolo de birourile unde se nasc legile, mamele tinere nu par toate încântate de soluție. Dar nici nu o resping vehement.
Legea a fost depusă la Senat și urmează să intre în procedură legislativă.
