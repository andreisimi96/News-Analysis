China a dezvoltat o armă laser portabilă care poate neutraliza o țintă de la circa un kilometru distanță, spun cercetătorii implicați în acest proiect.
Arma de asalt ZKZM-500 este definită drept „non-letală”, dar este prevăzută cu un nucleu de energie care, folosit la capacitate maximă, poate provoca o „carbonizare instantă” a pielii, scrie South China Morning Post.
În doar câteva secunde, „undele invizibile” pot face hainele să „izbucnească în flăcări”, au explicat sursei citate, sub protecția anonimatului, cercetătorii care au lucrat la elaborarea armei.
ZKZM-500 a fost testată pe un poligon al Academiei Chineze de Știință, în provincia Shaanxi.
Arma cântărește 3 kilograme și poate montată pe mașini, nave sau avioane.
Odată trecută la producția în masă, noua tehnologie va intra în dotarea forțelor antitero din cadrul poliției chineze.
Arma va putea fi folosită în operațiuni de eliberare a ostaticilor. Razele ei pot trece fără probleme prin zidăria unei clădiri.
De asemenea,  ZKZM-500 poate fi utilizată și în misiuni militare sub acoperie care vizează distrugerea de resurse ale inamicului, cum ar fi combustibilul din depozitele bazelor militare.
Deoarece fasciculul de raze este invizibil și nu produce niciun sunet, „nimeni nu va ști din ce direcție vine atacul. Va arăta ca un accident”, spune un alt cercetător din cadrul programului.
Arma este alimentată de un acumulator reîncărcabil și fiecare reîncărcare are o „muniție” de până la 1.000 de raze, cu o pauză de două secunde între fiecare „foc”.
