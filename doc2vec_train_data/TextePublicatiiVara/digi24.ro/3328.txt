Fostul preşedinte al Consiliului Judeţean Bihor, Alexandru Kiss, a fost condamnat la opt ani de închisoare, printr-o sentinţă dată în această după-amiază de Tribunalul Bihor . Într-un dosar instrumentat de DNA Oradea, Kiss este acuzat de şapte fapte de corupţie, de la spălare de bani şi abuz în serviciu până la luare de mită şi trafic de influenţă. În acelaşi proces, omul de afaceri orădean Beneamin Rus a primit o condamnare de 4 ani de închisoare cu executare iar un administrator de firmă, Bojtor Vilmos Laszlo – 6 ani de închisoare.
Potrivit rechizitoriului, cele şapte fapte de care este acuzat Alexandru Kiss au fost comise între 2003 şi 2008. Fostul şef al CJ Bihor este suspectat că, singur sau împreună cu Vilmos Bojtor, ar fi cerut diverse sume de bani – între 100.000 de euro şi 3,2 milioane de euro. În schimb, s-ar fi angajat să intervină pentru acordarea unor contracte, cum ar fi cel de construire a gropii ecologice de gunoi din Oradea, de adjudecare a unor lucrări sau de vânzare a unor terenuri din oraş.
În două situaţii, privind atribuirea unor contracte şi cumpărarea unor terenuri, banii – adică 100.000 de euro, respectiv 700.000 de euro - ar fi fost plătiţi lui Kiss de către Beneamin Rus, patronul firmei Selina, susţin procurorii DNA.
Cea mai mare sumă, peste 3,2 milioane de euro, ar fi fost cerută între 2004 şi 2008, pentru ca Alexandru Kiss să intervină în favoarea unei firme. Acesteia urma să-i fie atribuite contracte de furnizare a cărbunelui energetic către Electrocentrale Oradea.
Prin decizia de azi, instanţa a menţinut măsura asiguratorie a popririi până la concurenţa sumelor de 3.063.109 euro în cazul lui Beniamin Rus, respectiv 5.554.059 euro în cazul lui Alexandru Kiss.
Interesant este faptul că în sentinţă se precizează faptul că administraţia judeţeană nu s-a constituit parte civilă.
Hotărârea poate fi atacată cu apel în termen de 10 zile de la comunicare.
Editor web: Adrian Laboş
