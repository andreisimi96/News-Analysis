Rămas cu o singură echipă în primele trei eşaloane, fotbalul bihorean rămâne la fel de iubit. Cel puţin asta a simţit Claudiu Keşeru, internaţionalul crescut pe stadionul „Iuliu Bodola".
Declarat jucătorul anului în Bulgaria, Keşeru s-a bucurat să revadă stadionul orădean arhiplin cu ocazia galei umanitare „Uniţi pentru Mihai".
„Sper ca la un moment dat persoanele responsabile să reacţioneze, şi din nou să avem un stadion plin de data aceasta reacţionând în numele FC Bihor."
Claudiu Keşeru a făcut un nou apel către cei care ar putea da o mână de ajutor la renaşterea fotbalului orădean.
„Eternele mesaje cu cererea de rigoare, ca cineva la un moment dat să fie sensibilizat pentru a readuce această echipă a oraşului nostru acolo unde îi este locul, pe prima scenă a fotbalului românesc."
Claudiu Keşeru a fost descoperit şi crescut la juniorii Bihorului de regretatul Alexandru Gergelyi. El a evoluat pentru echipa mare a Bihorului atât în Liga a doua, cât şi în prima divizie.
Reporter: Nicolae Mihalcea
