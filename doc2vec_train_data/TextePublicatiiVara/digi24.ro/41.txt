Cazul lui Ilie Năstase, care s-a ales cu două dosare penale în șase ore , a făcut înconjurul lumii în cursul zilei de vineri, relatează  Digi Sport . Prima dată, fostul mare jucător de tenis a condus mașina după ce consumase alcool, apoi a fost oprit când a condus un scuter și a depășit linia continuă, deși permisul îi fusese suspendat la abaterea de mai devreme.
Ilie Năstase a primit şi două amenzi, în valoare cumulată de 2.305 lei, pe lângă dosarele penale şi suspendarea permisului de conducere.
Fostul sportiv susține că polițiștii l-au bruscat și l-au rănit, atunci când l-au reținut și l-au încătușat și a anunțat că își va scoate un certificat medico-legal, apoi va face plângere la Curtea Europeană a Drepturilor Omului, unde va cere daune de ordinul milioanelor de euro.
Daily Mail: „Fostul 'bad boy' al tenisului, Ilie Năstase, învinețit de polițiști după ce a fost arestat de două ori în aceeași zi! A doua oară când a fost arestat, și-a bătut joc de polițiști, spunând că au acționat ca miliția din era comunistă. Totul s-a întâmplat la un an de la meciul de Fed Cup în care a abuzat verbal echipa Marii Britanii” .
L'Equipe: „Ilie Năstase, arestat în București pentru că a condus în stare de ebrietate”.
Ubitennis: „Fostul număr 1 mondial, Ilie Năstase, a fost arestat de două ori în 6 ore după ce a condus sub influența băuturilor alcoolice și a fost agresiv cu polițiștii”.
Sportsnet: „Năstase, arestat de două ori într-o zi, acuzat că a condus băut. [...] A fost odată liderul tenisului mondial și era recunoscut pentru comportamentul lui imprevizibil și temperamental de pe terenul de tenis, cu ieșirile care i-au câștigat porecla 'Nasty'. Și-a păstrat obiceiurile și după retragere”.
Estadio Deportivo: „Fostul tenismen Ilie Năstase, arestat pentru că a condus beat”.
