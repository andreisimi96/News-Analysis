Înalta Curte de Casație și Justiție anunţă că va sesiza CCR asupra noilor prevederi introduse de Parlament în Codul de Procedură Penală. Acelaşi demers l-ar putea cere şi Ministerul Public, după ce va studia cu atenţie cele aproape 330 de amendamente adoptate de majoritatea parlamentară.
Procurorii Parchetului General au anunţat printr-un comunicat că vor analiza modificările aduse Codurilor şi că, în funcţie de rezultat, vor sesiza Curtea Constituţională.
„Ministerul Public îşi exprimă îngrijorarea în legătură cu modul în care au fost adoptate o serie de modificări ale Codului penal şi Codului de procedură penală, fără a fi luate în considerare observaţiile şi propunerile formulate de CSM şi asociaţiile de jucători şi procurori, fără a exista o consultare şi o colaborare reală cu instituţiile judiciare învestite cu aplicarea legislaţiei penale. Ministerul Public analizează toate aspectele de neconstituţionalitate aduse legislatiei penale, privind modificarile. Analiza va fi inaintata subiecţilor cu drept de sesizare a CCR”, se arată într-un comunicat al Ministerului Public.
Alţi procurori au reacţionat pe o reţea de socializare.
„Nu vă închipuiţi sentimentul pe care îl simţi ca procuror când ştii că un om este vinovat, dar nişte legi strâmbe nu te lasă să dovedeşti asta şi trebuie să faci faţă atât zâmbetului superior al făptuitorului, cât şi privirii triste a persoanei vătămate”, afirmă procurorul Antonia Diaconu.
„Pe lângă inepţia juridică "probe din care să reiasă indicii", s-a reuşit, din greşeală presupun, să şi scadă standardul de probă pentru a face pe cineva inculpat”, adaugă procurorul Alexandra Carmen Lăncrănjan.
„Gândiţi-vă la un caz de trafic de persoane, în care cineva se duce şi se plânge şi are şi o filmare cu mafioţi care abuzează femei. Primul lucru pe care îl va face procurorul va fi să-i informeze pe cei bănuiţi de faptul ca sunt anchetaţi”, avertizează Laura Ştefan, expert anticorupţie.
Potrivit modificărilor, anchetele care nu stabilesc suspecţii infracţiunilor în termen de un an vor fi închise.
„Infracţiuni de omor, de viol, pentru că nu a fost identificat autorul, se clasează. Este foarte grav”, declară judecătorul Horaţius Dumbravă.
De asemenea, procesele penale judecate definitiv pot fi redeschise dacă sentinţa a fost semnată de un alt judecător decât cel care a dat decizia definitivă.
Opoziţia susţine că această modificare l-ar viza pe Liviu Dragnea pentru că în dosarul Referendumul în care a fost condamnat cu suspendare, Livia Stanciu, judecătoarea care a condus completul de judecată, s-a pensionat înainte ca sentinţa să fie redactată.
Pe același subiect
