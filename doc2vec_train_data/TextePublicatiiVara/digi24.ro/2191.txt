Consumul în exces și prescrierea exagerată au slăbit efectul binefăcător al antibioticelor. Consecința - multe dintre ele au devenit inutile. Bacteriile au suferit mutații și reușesc acum să opună rezistență. Ca urmare, oamenii de știință sunt în căutarea de noi antibiotice, capabile să distrugă aceste bacterii superrezistente. Descoperirea recentă a unui antibiotic în floarea de Regina nopții (Nicotiana alata) face să renască multe speranțe. 
Medicii avertizează de mult: dacă nu se face nimic, s-ar putea să nu mai fim în măsură să tratăm o infecție banală precum amigdalita sau faringita. Lumea are nevoie disperată de noi antibiotice. De aceea, descoperirea făcută de o echipă de cercetători australieni reprezintă un progres major pentru medicină în lupta contra infecțiilor.
Cercetătorii universității La Trobe, din Melbourne, au reușit să izoleze un agent antimicrobian (o peptidă) în florile unei plante ornamentale din familia tutunului: populara Regina nopții (Nicotiana alata) . Oamenii de știință au descoperit că planta se folosește de această peptidă pentru a se proteja de infecții, iar acum vor să o folosească pentru crearea de noi antibiotice.
În prezent, unul din opt decese este provocat, la nivel mondial, de o infecție, iar rata mortalității ar urma să fie și mai mare în următorii 30 de ani, pentru că rezistența la antibiotice, în ritmul actual, va duce la anihilarea efectului acestor medicamente. De aceea este necesară descoperirea de noi și noi antibiotice.
Însă în 50 de ani, au apărut pe piață numai două noi clase de antibiotice. Tocmai de aceea cercetările se intensifică. S-au găsit potențiale surse, cum ar fi veninul șarpelui cu clopoței, laptele de ornitorinc, mierea, siropul de arțar, pielea de broască, dar avantajul florii de Regina Nopții este că agentul antimicrobian este utilizabil la om. 
Planta ornamentală Nicotiana alata se protejează de infecții producând molecule antifungice. Cercetătorii australieni au izolat peptida cunoscută sub numele de NaD1, care s-a dovedit eficientă împotriva unui tip de microorganism pe care majoritatea antibioticelor nu reușesc să-l anihileze: Candida albicans. Această specie comună de ciupercă unicelulară se află și în intestinul și cavitatea bucală a omului, însă, chiar dacă în mod normal este inofenivă, poate reprezenta o amenințare pentru persoanele al căror sistem imunitar este slăbit.
Specialiștii cred că este o descoperire importantă și ar putea duce la dezvoltarea unei noi clase de medicamente antimicrobiene eficiente în tratarea bolilor infecțioase, cum ar fi stafilococul auriu multirezistent și infecțiile virale cu HIV, Zika sau febra denga și anumite encefalite.
