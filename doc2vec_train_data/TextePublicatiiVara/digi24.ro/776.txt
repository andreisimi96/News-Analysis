Imagini selenare într-o localitate din Bihor, unde un baraj de acumulare întins pe 180 de hectare s-a transformat într-un uriaş deşert. Șase milioane de metri cubi de apă au fost evacuați pentru efectuarea unor măsurători care să arate dacă există sau nu infiltraţii. În urma acestei operațiuni, cantități uriașe de gunoaie și scoici au rămas pe fundul barajului, iar păsările şi peştii au dispărut din zonă.
În urmă cu o lună, specialiștii Administrației Bazinale de Ape "Crişuri" au hotărât să golească lacul de acumulare de lângă Suplacu de Barcău. Imediat după evacuarea apei au început măsurătorile care să arate dacă există infiltraţii în baraj şi cum pot fi remediate problemele.
"Barajul de la Suplacu de Barcău a fost golit în urmă cu câteva săptămâni, iar acum, locul arată dezolant. Pământul este secat, sunt foarte multe gunoaie care au fost odată aruncate pe luciul de apă, iar fauna este complet distrusă", a transmis Anca Deac, jurnalist Digi24 Oradea.
"Aţi văzut scoicile, s-au dus, nu mai avem o raţă sălbatică, un cufundac, o lişiţă, nu mai avem nimic. E un teren care nici pe Lună nu-i aşa ceva", spune un bărbat din zonă.
Localnicii au observat că peștii și păsările din zonă au dispărut. În lipsa lacului, nici turiștii nu mai vin la Suplacu de Barcău.
"- E mai urât aşa, a fost mai frumos şi plin de turişti.
- Deci veneau oameni care să viziteze zona şi pescari?
- Şi pescari veneau foarte mulţi, acum nu mai sunt, au plecat peştii."
"- A fost mai bine cu apă, că era zona frumoasă, limpede, nu aveam atâta mizerie.
- Acum au rămas doar gunoaiele aruncate.
- Gunoaiele şi nu e nimeni care să le strângă."
Oamenii spun că barajul avea un rol important și în menținerea unui aer curat în zona dominată de sondele de extragere a petrolului.
"E un beneficiu pentru oameni că fiind apă în baraj, cum e şi căldură, se evaporă apa şi mai absoarbe din gazele astea care planează asupra Suplacului, asupra comunei."
Reprezentanţii Administraţiei Bazinale de Apă "Crişuri" au anunțat că măsurătorile s-au terminat, iar umplerea barajului depinde de cantităţile de precipitaţii care vor cădea în perioada următoare. Igienizarea terenului se va face tot de către administrator.
"Administraţia Bazinală de Apă "Crişuri" a solicitat, a făcut deja demersurile pentru a primi aprobarea reumplerii acumulării. Şedinţa este stabilită pe data de 6 iunie, dacă atunci se primeşte avizul, va începe procedura de reumplere", a explicat Anca Mihociu, purtătorul de cuvânt al ABA Crişuri.
În urmă cu trei ani, și Barajul Leşu a fost golit pentru a fi reabilitat. Nicio lucrare nu a fost făcută, astfel că zona, altădată pline de turiști, zace acum în uitare. Ca reabilitarea să fie făcută e nevoie doar ca Ministerul Mediului să semneze actele pentru finanţarea cu bani europeni.
Reporter: Anca Deac
