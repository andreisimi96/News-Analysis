Liderul PSD, Liviu Dragnea, spune că a fost „oordonat” şi este „o acţiune clară, comandă de la Iohannis” faptul că lui Daniel Horodniceanu i-a fost prelungit mandatul de procuror şef al DIICOT, interimar, în contextul în care preşedintele PNL, Ludovic Orban, a depus plângere penală împotriva premierului Viorica Dăncilă pentru înaltă trădare, scrie News.ro. Dragnea a afirmat că speră ca niciun procuror să nu rişte atât de mult să dea curs acestei „demenţe”.
Foto: Inquam Photos / Octav Ganea
„Nu ştiu dacă vor merge mai departe cu demenţa. Ce vă pot spune cu siguranţă este că este o comandă foarte fermă. Adică nu întâmplător a fost pus imediat Horodniceanu (Daniel Horodniceanu, n.r.) să gestioneze interimar la DIICOT, pentru că nu era obligatoriu să-l pună tot pe el. Aia a fost făcută coordonat. <<Te mai ţinem, fă ceva cu aia>>. Sper să nu fie niciun procuror care să rişte atât de mult încât să dea curs la această demenţă. Este o demenţă. Foarte mulţi procurori riscă să plătească greu. Frica pe care o au îi face să nu mai aibă nicun fel de raţiune. Sunt unii care încearcă să se depărteze de această zonă otrăvită, sunt alţii care nu vor să mai participe la aceste execuţii şi abuzuri, şi sunt alţii care ori de frică, ori că aşa simt ei, rămân acolo ca amazoanele până când moare şi ultimul din statul paralel. Da, au de plătit, pentru că există prevederi în Codul penal care nu au fost aplicate, dar o să fie aplicate. Şi vă spun, oamenii au început să vorbească din diverse parchete, sunt destui care abia aşteaptă să înceapă să vorbească, să spună”, a declarat Liviu Dragnea duminică seară la Antena 3.
Liderul PSD a adăugat că sigur este „comandă” de la Iohannis, întrucât „vor Guvernul jos”. Dragnea a subliniat că miza este spargerea coaliţiei de guvernare şi a majorităţii parlamentare.
„Este o acţiune clară, comandă de la Iohannis, fără niciun fel de dubiu. Vor Guvernul jos. Ca un efect secundar, să nu ducem la capăt ceea ce deja produce efecte. Miza principală e să spargă coaliţia pentru a sparge majoritatea din Parlament, pentru a nu finaliza legile justiţiei şi Codurile penale. Şi pentru a nu finaliza legile securităţii naţionale”, a susţinut liderul PSD. 
Întrebat dacă „sunt şanse ca aceste lucruri să se întâmple”, Dragnea a spus că nu. „Categoric nu. Nicio şansă. Sunt absolut convins că nu mor fizic. Dacă nu mor fizic, nu am nicio problemă”, a adăugat liderul PSD.
Procurorul şef al DIICOT, Daniel Horodniceanu, a spus miercuri că nu a fost începută încă urmărirea penală in rem în cazul plângerii penale depuse de liderul PNL Ludovic Orban împotriva premierului Viorica Dăncilă şi urmează ca procurorul de caz să decidă dacă are nevoie de informaţii de la serviciile de informaţii, având în vedere că plângerea face referire la înaltă trădare.
„A fost înregistrată (plângerea, n.r.). Nu a fost începută încă urmărirea penală in rem, din ce ştiam ieri după-amiază. Urmează cu siguranţă ca procurorul să aprecieze dacă are nevoie de informaţii chiar şi neprelucrate de la serviciile de informaţii, având în vedere că o altă manieră de abordare a unui astfel de dosar nu este posibilă”, a spus Daniel Horodniceanu într-o conferinţă de presă.
În 17 mai, Ludovic Orban a depus joi o plângere la Parchetul de pe lângă Înalta Curtea de Casaţie şi Justiţie (PICCJ) împotriva premierului Viorica Dăncilă şi a liderului PSD, Liviu Dragnea. Liderul PNL o acuză pe Dăncilă de "înaltă trădare, uzurparea funcţiei publice, divulgare de informaţii nepublice şi prezentarea cu rea-credinţă de date inexacte preşedintelui României în scopul ascunderii săvârşirii unor fapte de natură să aducă atingere intereselor statului", în legătură cu mutarea Ambasadei României de la Tel Aviv la Ierusalim. Ludovic Orban o acuză pe Viorica Dăncilă că ar fi făcut publice informaţii confidenţiale şi i-ar fi prezentat preşedintelui României informaţii false în legătură cu memorandumul adoptat de guvern pe tema mutării Ambasadei României în Israel.
Plângerea a fost declinată către DIICOT.
