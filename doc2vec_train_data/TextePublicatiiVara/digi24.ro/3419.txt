Aproape 70% dintre elevii din Timiș care au susținut Evaluarea Națională, au reușit să ia nota minimă 5, iar 8 adolescenți au reușit să obțină media 10. Rezultatele primului examen important din viața absolvenților de gimnaziu, i-a adus și în acest an pe adolescenți în curtea școlilor, nerăbdători să „culeagă" roadele muncii depuse în ultimii 4 ani. Momentul publicării notelor la avizier a fost unul tensionat, atât pentru copii cât și pentru părinți.
Dimineața, înaintea afișării rezultatelor, emotiile atingeau punctul culminant.
"Nu am dormit. Pe la 2 și jumătate încă eram trează. Emoțiile sunt mari, așteptăm rezultatele, sperăm să fie bine", spune un părinte.
Printre adolescenți în schimb, atmosfera era mai relaxată. Ca de vacanță.
"Am dormit. Ca orice noapte, n-am avut emoții", a declarat un elev.
Momentul publicării notelor a fost și cel în care speranțele s-au concretizat.
"9,70 la ambele am luat. (Reporter: Mulțumit?) Da, 9,75 media de intrare, deci e foarte ok", spune un elev.
"Chiar e super bine. Super, super bine. Am un copil bun, foarte bun", a spus un părinte.
8 absolvenți de gimnaziu din Timiș au reușit să obțină media maximă, 10.
Aproape 70% dintre cei care au susținut acest examen au luat minim nota 5. La liceu vor intra însă cu toții, și cei cu 10 și cei cu 1.
"Avem un procent de 69,51% promovabilitate. Este puțin mai mic decât anul trecut dar este și o veste bună, sunt mai mulți copii cu media 10. Avem în acest an școlar 8 elevi cu media generală 10 la Evaluarea Națională, față de 3, anul trecut", a declarat Mihaela Petrov, inspector școlar general adjunct în ISJ Timiș.
Pentru tineri, urmează înscrierea la liceu și vacanța de vară.
"Sunt foarte mulțumit. (Reporter: Vara asta ce faci?) Vara asta mă distrez din plin că am scăpat de examene", a declarat un elev.
reporter: Alexandra Marian/ operator: George Ștefăniță
