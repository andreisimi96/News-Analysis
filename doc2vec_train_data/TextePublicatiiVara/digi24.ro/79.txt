Conduşi cu 2-0 în finala Superligii Naţionale de polo, care se dispută după sistemul cel mai bun din cinci meciuri, vicecampionii de la CSM Digi Oradea sunt obligaţi să învingă în această seară.
Dorin Costrăş, antrenorul CSM Digi Oradea: „Este datoria noastră ca în faţa suporterilor noştri să încercăm să jucăm bine. Trebuie să jucăm bine, altfel este greu să câştigi acest meci. În situaţia în care am reuşi să jucăm la valoarea noastră maximă, eu cred că avem şansa noastră."
Deloc impresionaţi că "militarii" au şapte victorii în confruntările directe din acest sezon, orădenii ştiu care ar putea fi cheia primului succes în faţa campioanei.
Ramiro Georgescu, căpitanul CSM Digi Oradea: „Cred că trebuie să jucăm mult mai agresivi şi mult mai lucizi pe ambelem şi în atac şi în apărare. Dacă jucăm mult mai atenţi şi mult mai lucizi am încredere că putem face o surpriză."
Primul joc la Oradea este programat vineri seară, în bazinul olimpic Ioan Alexandrescu, de la ora 18:30. Dacă formaţia orădeană va triumfa, al patrulea meci se va disputa sâmbătă, de la ora 12:30.
În caz contrar, Steaua va deveni campioana României pentru a treia oară consecutiv.
Reporter: Nicolae Mihalcea
