O rupere de nori care a avut loc în această seară a inundat zeci de case şi hectare întregi de culturi agricole în Maramureş. La Oarţa de Sus, torenţii au acoperit în doar câteva minute drumuri, curţi şi grădini.
De altfel, mai multe localităţi din judeţele Satu Mare şi Maramureş s-au aflat în această după-amiază şi seara sub atenţionări cod galben şi portocaliu de ploi torenţiale. Este vorba despre Băiţa de Sub Codru, Băseşti, Asuaju de Sus, Oarţa de Jos, Oarţa de Sus, Bicaz şi Ariniş, din judeţul Maramureş, şi de Tăşnad, Ardud, Supur, Bogdand, Belciug, Hodod, Viile Satu Mare, Acâş, Socond, Homoroade, Craidorolţ şi Săcăşeni, din judeţul Satu Mare.
Localnicii spun cu precipitaţiile au fost însoţite de vânt puternic şi de grindină.
Situaţia este evaluată de reprezentanţi ai ISU Maramureş şi de autorităţile locale, care inventariază pagubele.
Reporter: Kristian Kosa
