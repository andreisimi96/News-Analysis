Aurelian Bădulescu, viceprimarul Capitalei intrat de mai multe ori în atenția presei, pentru jignirile aduse colegilor de consiliu, l-a dat în judecată pe consilierul general PNL Ciprian Ciucu. Motivul a fost comunicat de acesta din urmă: o postare pe Facebook de acum un an, din cauza căreia Bădulescu s-ar fi simțit defăimat.
Sursă foto: Agerpres
„Ca să vezi! M-a dat viceprimarul Bădulescu în judecată. Culmea este că el mă dă în judecată pentru... atenție, pentru defăimare! Da, oameni buni! El mă dă pe mine în judecată pentru defăimare. După ce doi ani de zile mă face în fel și chip, toată presa e plină de invectivele și înjurăturile pe care mi le aruncă de la tribuna CGMB și de oriunde. Nu mai departe de săptămâna trecută m-a jignit în stilu-i propriu, iar acum, ce să vezi? El vrea 10.000 de Euro pentru un comentariu de-al meu de pe Facebook, mai vechi de un an”, a precizat, pe rețeaua de socializare, consilierul liberal.
Ciucu susține că demersul viceprimarului PSD este „o formă de presiune”. „Ca informații de context, Bădulescu este fost avocat al lui Gigi Becali, iar Gigi Becali este nașul familiei Firea-Pandele. Uite cu cine m-am pus eu rău... Dar nu aveţi grijă, mi-am asumat astfel de presiuni din ziua în care am intrat în politică”, mai scrie Ciucu pe Facebook.
Într-un comentariu ulterior, consilierul PNL a indicat și textul pentru care Bădulescu se consideră defăimat și pretinde 10.000 de euro despăgubiri. „Azi, la Europa FM, viceprimarul Bădulescu «m-a atacat», dezvăluind publicului ascultător, că mă duc cu trotineta la Primărie. Asta e cel mai nasol lucru pe care l-a putut zice despre mine. Eu i-am văzut jeepanul, cred că l-a costat mai mult decât un apartament în Drumul Taberei, dar nu mașina îl face pe om... Bucureșteni, voi vă știți viceprimarii?”.
Săptămâna trecută, viceprimarul Aurelian Bădulescu a adresat mai multe jigniri consilierilor USR spre finalul şedinţei de Consiliu General, numindu-i „javre”, „fraieri”, „bulangii” şi „animale” , pentru că aceştia au votat împotriva unui proiect de hotărâre privind acordul CGMB pentru cooperarea dintre Consiliul Local Sector 4 şi Universitatea de Medicină şi Farmacie „Carol Davila”, în vederea construirii unor noi imobile destinate relocării Facultăţii de Medicină Dentară.
