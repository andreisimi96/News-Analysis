Cifrele contrazic asigurările date de Guvern. Evoluţia bugetului în primele patru luni ale anului arată că vistieriei ţării îi lipsesc nu mai puţin de 6 miliarde de lei. Adică, veniturile sunt mult mai mici decât cheltuielile statului, care au depăşit deja 10% din Produsul Intern Brut. Asta nu l-a împiedicat pe ministrul finanţelor, Eugen Teodorovici, să anunţe că România este „în grafic” în privinţa deficitului.
Ionuţ Dumitru, preşedintele Consiliului Fiscal, explică ce se întâmplă: „Cheltuielile cu salariile cresc foarte repede, peste ce s-a bugetat, cheltuielile cu asistența socială cresc destul de repede și încă nu a intrat în vigoare creșterea punctului de pensie, programat pentru jumătatea anului. La salarii, începând cu martie, vor fi creșteri destul de mari din educație și sănătate”.
Iar veniturile după primele patru luni ale lui 2018 se ridică la 89,5 miliarde de lei, cu peste şase miliarde sub nivelul cheltuielilor. Sunt bani care au venit în mare parte din accize, din contribuţii de asigurări, din venituri nefiscale.  Cele fiscale însă sunt mai mici. Mai mici cu 0,3% ceea ce înseamnă un minus de 138 de milioane de lei faţă de anul trecut.
Cheltuielile însă cresc cu procente importante, 21,5% fiind creşterea cumulată, cel mai mult din sfera salariilor. Datele Ministerului de Finanţe arată că pentru plata salariaţilor a fost nevoie de 4,5 miliarde de lei în plus faţă de anul trecut. Alte 3,16 miliarde de lei în plus faţă de 2017 s-au adăugat la asistenţa socială, bani de unde sunt plătite şi pensiile. Asistenţa socială înseamnă deja 3,5% din PIB, în timp ce cheltuielile de personal au însemnat 2,8% din PIB.
Statul se laudă însă că, pe lângă cheltuielile de funcţionare, a mai avut bani şi de investiţii. Nu mulţi, 4,67 miliarde de lei, dar, comparat cu 2017, creşterea este majoră: plus 156,8%.
Adunate, cheltuielile totale ale statului erau la final de aprilie de peste 95 de miliarde de lei. Adică 10,3% din produsul intern brut, faţă de 9,6% cât au însemnat veniturile.
Execuţia bugetului general consolidat ianuarie - aprilie 2018:
Venituri totale: 89,59 mld. lei
Cheltuieli totale: 95,65 mld. lei
Deficit bugetar: 6,05 mld. lei
Venituri fiscale: 48,12 mld. lei
ian. - apr. 2018/ ian. - apr. 2017: minus 138,5 mil. Lei
Venituri nefiscale: 6,27 mld. lei
ian. - apr. 2018/ ian. - apr. 2017: plus 766 mil. lei
ian. - apr. 2018/ ian. - apr. 2017: plus 21,5%
Cheltuieli de personal: 26,26 mld. lei
ian. - apr. 2018/ ian. - apr. 2017: plus 4,45 mld. lei
Asistenţa socială: 32,44 mld. lei
ian. - apr. 2018/ ian. - apr. 2017: plus 3,16 mld. lei
Cheltuieli de capital
ian. - apr. 2018: 4,67 mld. lei
ian. - apr. 2017: 1,82 mld. lei
ian. - apr. 2018/ ian. - apr. 2017: plus 156,8%
Cheltuieli totale: 95,64 mld. lei ( 10,3% din PIB)
Ventituri totale: 89,59 mld lei (9,6% din PIB)
(Sursa: Min. Finanţelor)
Datele complete pot fi consultate aici .
