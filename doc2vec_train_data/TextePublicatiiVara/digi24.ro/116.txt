Roza, așa se numește cel mai tânăr membru al rezervației de zimbri de la Hațeg, din județul Hunedoara. Femela a venit pe lume la începutul acestei luni, și este deja integrată în noua sa familie. Este al doilea pui de zimbru născut la Hațeg în ultimii 3 ani. Regula neschimbată de 6 decenii, de când este deschisă rezervația, spune ca fiecare animal să aibă un nume ce începe cu Ro! De la România.
În urmă cu 4 ani, rezervația de zimbri se afla în declin și puțini erau cei care credeau că animalele vor supraviețui bolii.
”În 2014, 7 animale au murit din cauza bolii limbii albastre. Apoi, la sfârșitul lui 2015, a venit pe lume micul Roland, iar acum, la începutul lunii mai, s-a născut femela Roza”, relatează Andrada Velciov, jurnalist Digi24.
”Situația de la Hațeg începe să arate din ce în ce mai bine, după o perioadă grea le merge bine, starea lor de sănătate este ok”, a declarat Radu Crișan, directorul Direcției Silvice Hunedoara.
Chiar dacă sunt animale masive și par de cele mai multe ori periculoase, turiștii sunt încântați să-i vadă pe zimbri de aproape. Numai anul trecut, rezervația a fost vizitată de aproape 60 de mii de persoane.
La Hațeg sunt acum 8 exemplare, 4 femele și 4 masculi. Fiecare dintre ei are un nume ce începe cu Ro, de la România. Un mascul ajunge să cântărească și 900 de kg, iar o femelă aproape 500. Nici nu e de mirare, dacă 80% din zi o petrec mâncând
”Se hrănesc în fiecare dimineață cu huruială suplimentar la ce pasc ei și păioase, lucernă și fân. Cam câte kg pe zi? 7 kg de concentrate și 10 kg de fân”, a spus Petre Crăciunesc, administratorul rezervației.
Zimbrul este cel mai mare mamifer erbivor din Europa. Rezervația de la Hațeg este prima deschisă în România, în 1958, cu 2 exemplare aduse atunci din Polonia.
reporter: Andrada Velciov/ operator: Tiberiu Mariș
