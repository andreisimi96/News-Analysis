Cursă cu obstacole pentru biciclişti în Bucureşti. Pistele delimitate în urmă cu șase ani pe trotuare au dispărut, iar acolo unde încă există sunt blocate de maşinile parcate pe trotuar. O călătorie pe două roţi devine astfel o aventură. Bicicliştii sunt nevoiţi să se amestece printre pietoni sau maşini şi să coboare la fiecare străduţă pentru a putea ocoli bordurile.
Toma Petcu, jurnalist Digi24: „Acest trotuar de aproximativ 4 metri trebuie împărţit frăţeşte de toată lumea. Jumătate este ocupat de maşini, există aici pe mijloc pista de biciclişti, iar pietonii au la dispoziţie un metru lângă gard. Traversăm, trecem pe partea cealată a drumului, iar pista de biciclişti dispare, benzile au dispărut, au rămas doar însemenele... Nu prea îţi dai seama pe unde ar trebui să meargă pietonii şi pe unde ar trebui să meargă bicicliştii, cred că trebuie să se înţeleagă unii cu alţii... Aici situaţia se complică destul de tare pentru că pista de biciclişti dispare cu totul, nu mai este nici bandă, nici însemene, absolut nimic”.
„Era, dar s-a turnat ciment şi s-a acoperit”, își amintește o femeie mai în vârstă.
O tânără este obligată să se oprească din drum şi să găsească o alte cale pentru a trece. „De obicei cobor de pe bicicletă şi încerc să me strecor, pentru că sunt şi maşini parcate pe mijlocul trotuarului."
Majoritatea benzilor montate pe trotuare, care delimitau pistele pentru biciclete, nu au mai fost întreţinute şi au dispărut. Aşa că devine imposibil pentru un biciclist să îşi dea seama pe unde ar trebui să meragă.
Toma Petcu, jurnalist Digi24: „Aici pista a dispărut cu desăvârşire, nu se mai vede nicio bandă şi este blocată de o maşină. Asta înseamnă că trebuie să coborâm prin stradă, cu atenţie să nu vină alte maşini şi să urcăm la loc aici”.
Aşa că, de multe ori, bicicliştii se amestecă printre pietoni.
„Mai facem aşa, se mai dau la o parte, ne mai injură că nu puteţi să mergeţi pe stradă, şoferii ne înjură că de ce nu mergeţi pe trotuar şi uite aşa. Bani aruncaţi pe degeaba. S-au făcut piste şi au dispărut”, spune un biciclist.
Toma Petcu, jurnalist Digi24: „Încerc să urmăresc cumva ceea ce a fost odată linia pistei pentru biciclete, este trasată pe bordură, doar că aici pamântul s-a lăsat şi este o foarte mare groapă, o foarte mare capcană pentru biciclişti”.
