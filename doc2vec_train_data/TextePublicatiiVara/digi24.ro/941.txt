Cunoscutul cantautor Alexandru Jula a murit în noaptea de sâmbătă spre duminică, după ce luni a fost internat la Spitalul Judeţean de Urgenţă Galaţi în urma unui accident vascular cerebral, informează Agerpres .
Potrivit unor surse medicale, artistul a decedat în noaptea de sâmbătă spre duminică, între orele 1:00 şi 2:00. El se afla în stare gravă, respira cu ajutorul aparatelor, avea tensiunea foarte mică şi era extrem de instabil, fiind monitorizat în Secţia de Terapie Intensivă a Spitalului de Urgenţă Galaţi.
Artistul a ajuns luni la Spitalul Judeţean de Urgenţă din Galaţi, după ce a suferit un accident vascular cerebral.
Potrivit şefului Serviciului Judeţean de Ambulanţă Galaţi, Mihai Polinschi, Jula a fost preluat de un echipaj al Serviciului Judeţean de Ambulanţă (SJA) Galaţi din faţa blocului în care locuia. Cunoscutul cântăreţ de abia se întorsese după o lungă călătorie cu trenul, iar oboseala şi-a spus cuvântul.
Cantautorul, care în iulie ar fi împlinit 84 de ani, era îndrăgit pentru cântecele sale romantice. 
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Alexandru Jula s-a născut la 24 iulie 1934, la Şimleul Silvaniei. Debutul în televiziune şi l-a făcut pe 23 august 1962, iar la radio pe 1 ianuarie 1963.
De la 1 octombrie 1954 a intrat în echipa Teatrului Muzical "Nae Leonard" din Galaţi, secţia estradă, unde a debutat în spectacolul "Sugestii şi reclamaţii" cu piesele "E toamnă iar" (Şt. Kardoş) şi "Povestea cu Ileana Cosânzeana" (Nicolae Kirculescu).
Între 1965-1971 a colaborat şi la premierele Teatrului "Constantin Tănase" din Bucureşti ("Carnaval la Tănase", "Aventurile unei umbrele", "Al optulea magnific", etc), numărându-se printre invitaţii permanenţi ai spectacolelor Capitalei.
Din 1972, timp de 8 ani, a fost cooptat şi în colectivul Teatrului "Fantasio" din Constanţa. Alături de Ionel Miron şi de Ilona Moţica a montat spectacolul "Fantasio Studio 1" jucat în stagiunile 1970/1971 şi 1971/1972 ale teatrului constănţean.
Tot alături de Ionel Miron a realizat spectacolul gălăţean "Doi pe un balansoar... muzical" care a înregistrat peste 350 de reprezentaţii.
Primul single (realizat în 1966 împreună cu Ionel Miron) a fost urmat de alte patru apariţii personale, dintre care discul editat în 1968 a înregistrat vânzări considerabile, conţinând piesele "Soţia prietenului meu", "Floare albă din Pireu" şi coveruri. De-a lungul timpului a participat la festivaluri naţionale şi internaţionale unde a câştigat mai multe premii, în anul 2002 fiind desemnat Cetăţean de Onoare al municipiului Galaţi, scrie News.ro.
