Gulaş din carne de bivoliţă şi măgar, dar şi zeci de soiuri de vinuri - au fost personajele principale ale celei de-a doua ediţii a Festivalului de Vin şi Gastronomie Bakator, organizat în comuna bihoreană Diosig. Vinul Baktor are o tradiţie de sute de ani şi a fost promovat în fostul imperiu austro-ungar de contele Zichy. Descendent al unei importante familii nobiliare din Bihor, acesta a fost proprietarul unor vaste domenii în zona Borodului şi a Diosigului.
Aflată la 35 de kilometri de Oradea, pe Valea Ierului, comuna Diosig este considerată capitala vinului din Bihor. Vița de vie se cultivă în această zonă de peste 600 de ani. La jumãtatea secolului al XIX-lea, soiul Bakator a devenit cunoscut în lume datorită contelui Zichy.
"Prima dată el a cultivat pe suprafețe mari, pe mai multe terenuri și tot el a făcut și osul Bakator care a ajuns și pe masa împăratului Chinei", spune Jozsef Heit, viticultor din Diosig.
Dispãrut timp de 100 de ani din aceastã zonã viticolã, soiul Bakator a fost readus în Diosig prin eforturile unor localnici.
"În 2013 am plantat cam 1000 de fire", explică Jozsef Heit.
Pentru a păsta tradiția, autoritățile locale au organizat a doua ediție a Festivalului Vinului Bakator chiar în curtea fostului castel al contelui Zicky. Toți cei care au trecut pragul evenimentului au fost invitați să deguste zeci de soiuri de vin.
"19 viticultori sunt astăzi aici cu 47 de vinuri, ceea ce este mai mult decât anul trecut", a detaliat Attila Mados, primarul comunei Diosig.
"Fetească regală, Muscat Otonel și din roșu avem Merlot sau Pinot Noir. În Sântimbreu în pivniță le ținem la temperaturi între 13 și 15 grade, fără climă, temperatură constantă", a spus un viticultor.
Foto: facebook Festivalul Bakator / Csikos Rolland
Pe lângă vinuri de soi, organizatorii i-au îmbiat pe vizitatori cu hamburger din carne de bivoliță și cu un gulaș gătit de un bucătar din Hortobagyi, Ungaria.
"Sunt toate bunătățile pământului pe care le putem mânca acolo. De la cele de sub pământ - care au rădăcină, precum morcovi și pătrunjel - până la cele care circulă pe pământ. Gulaș cu pulpă de mangaliță, pulpă de bivoliță, carne de măgar și cap de bivol", a explicat Peter Rojo, bucătar din Ungaria.
Diosigul se mândrește și cu pivnițe vechi de peste 200 de ani.
Reporter: Claudiu Mihuț
Operator: Florin Lucuța
