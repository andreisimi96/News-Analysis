Senatorul PNL Florin Cîțu a criticat miercuri în termeni duri propunerea PSD, de a acorda românilor credite fără dobândă pentru dezvoltarea personală.
Într-o postare pe un site de socializare,  Florin Cîțu a clasificat măsura ca ”o nouă minciune a PSD”. În pofida asigurărilor recente ale premierului Viorica Dăncilă, că există banii necesari de pensii, Cîțu spune: ”Guvernul ăsta nu are bani de pensii și salarii, se împrumută zilnic , dar vine cu astfel de propuneri”.
”Iresponsabili și mincinoși. Nu mai comentez cât de tâmpitâ este o astfel de idee și cât de rău poate face României”, susțiune Cîțu.
Programul anunțat miercuri de Guvern prevede acordarea de credite tinerilor cu vârsta cuprinsă între 16 şi 26 de ani, dar şi celor care au până în 55 de ani. Deţinerea unui loc de muncă nu este un criteriu. Diferenţa este că primii vor putea lua un credit de 40.000 de lei, iar ceilalţi 35.000 de lei.
Însă, în cazul ambelor categorii, suma poate creşte cu încă 20.000 de lei, dacă cel care aplică se angajează pe perioada programului. Dobânda şi comisioanele vor fi suportate de stat prin bugetul Comisiei Naţionale de Strategie şi Prognoză.
Banii nu vor fi viraţi în conturile solicitanţilor, spun guvernanţii. Cu ei se va putea deconta plata unor cursuri, a unor taxe la gradiniţă sau creşă, cumpărarea de cărţi şi calculatoare sau plata chiriei.
Cu banii garantaţi de stat se vor putea achita şi abonamente la fitness, operaţii estetice, intervenţii stomatologice sau o parte cu cheltuielile cu construcţia sau renovarea unei locuinţe. În total, vor fi 8 milioane de beneficiari, a anunțat vicepremierul Viorel Ştefan.
Oficialul nu a anunţat însă dacă autorităţile au negociat cu băncile şi nici când ar putea începe programul. Prin acest program Guvernul vrea să crească numărul tinerilor angajaţi dar şi nivelul lor de calificare, să oprească exodul forţei de muncă.
