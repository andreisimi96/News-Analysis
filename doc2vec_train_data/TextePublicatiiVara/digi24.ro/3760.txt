O cursă WizzAir, care se pregătea să decoleze de pe aeroportul Henri Coandă din Bucureşti, cu destinatia Pisa, Italia, a revenit la poziţia de parcare dupa ce pilotul a suspectat un posibil impact cu o pasăre, a anunţat sâmbătă purtătorul de cuvânt al Companiei Naţionale Aeroporturi Bucureşti (CNAB), Valentin Iordache, potrivit News.ro.
Avionul era programat să decoleze la ora 13.50.
”Cursa WizzAir cu destinaţia Pisa, cu ora de decolare 13.50, a revenit la poziţia de parcare dupa ce, în procedura de decolare, pilotul a suspectat un posibil impact cu o pasăre”, a spus Iordache.
În urma verificării aeronavei, nu au fost identificate urme de impact, astfel încât decolarea a fost reprogramată pentru ora 15.30.
La bord se află 214 pasageri, care nu au fost debarcaţi pe perioada verificării aeronavei, potrivit CNAB.
