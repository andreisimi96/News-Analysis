Preşedintele Comisiei speciale de modificare a legilor justiţiei, deputatul PSD Florin Iordache, a declarat pentru News.ro, referitor la propunerea preşedintelui Senatului, Călin Popescu Tăriceanu, de a se înfiinţa o Comisie pentru Adevăr şi reconciliere, că oricine poate scrie pe Facebook şi nu are nicio părere despre o astfel de comisie, dar pentru aflarea adevărului, poate ar fi totuşi nevoie, scrie News.ro. 
Foto: InquamPhotos/Octav Ganea
"Nu ştiu, am auzit că a scris pe Facebook (Tăriceanu - n.r.). Nu am nicio părere, ce să spun? Oricine scrie pe Facebook. Să văd elementele. Oricum, pentru a afla adevărul, poate e nevoie de o comisie", a declarat Florin Iodache pentru News.ro.
Călin Popescu Tăriceanu a scris pe contul său de Facebook ce părere are despre  procedura de infringement a Comisiei Europene împotriva României şi a spus că o Comisie pentru Adevăr şi Reconciliere , după modelul altor ţări, ar fi o soluţie pentru a afla adevărul şi a repune justiţia în cadrul democratic.
“O Comisie pentru Adevăr şi Reconciliere – aşa cum a existat şi în alte ţări unde abuzurile au devenit, la un moment dat, un mod curent de operare – este o soluţie pentru a afla adevărul şi a începe procesul de repunere a justiţiei în cadrul democratic firesc. Tocmai pentru că vrem să punem capăt „statului drepţi” şi spectacolului cătuşelor, cred cu tărie că activitatea acestei comisii trebuie să pornească de la un principiu fundamental: toţi oamenii din justiţie şi servicii care ies public şi oferă informaţii despre abuzurile generate de protocoale nu vor avea de suferit. Sunt sigur că mulţi procurori sau judecători au acţionat sub presiune, nu din proprie iniţiativă, iar scopul este să curăţăm sistemul, nu să începem o vânătoare de oameni”, a scris Călin Popescu Tăriceanu.
