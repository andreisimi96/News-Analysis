"Omul politic care e preşedinte trebuie să gândească că Constituţia e mai puternică în anumite situaţii decât opţiunile politice", a declarat la Digi24 preşedintele Senatului Călin Popescu Tăriceanu. Potrivit acestuia, trebuie să se înţeleagă că arbitrul final e Curtea Constituţională.  
"Legea nu spune că preşedintele decide. Numeşte sau revocă. Nu are un drept arbitrar. Am mai auzit în alt context discuţii referitoare la Constituţie, că ar trebui să spună mai clar. Costituţia nu e manual de drept constituţional. Enunţă nişte principii şi modalităţi de acţiune.
Unii speculează şi apar conflicte la care Curtea e chemată să le interpreteze şi să le soluţioneze. Suntem într-o asemenea situaţie.
Profanii în ale dreptului şi dreptului constituţional au diferite impresii subiective, politice, şi intrepretează cum li se pare mai convenabil. Când CCR le-a dat dreptate, a fost bine. Când decizia nu e pe placul unora, CCR pare să greşească. Trebuie să convenim toţi că deciziile CCR sunt elementul final după care ne ghidăm, că peste ea nu mai e nimic şi că arbitrul final e CCR.
Omul politic care e preşedinte trebuie să gândească că Constituţia e mai puternică în anumite situaţii decât opţiunile politice. Nu ştiu cum va proceda, dar mă raportez la modul normal în care preşedintele trebuie să funcţioneze într-o asemenea situaţie", a declarat Tăriceanu la Digi24.
