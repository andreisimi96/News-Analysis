CSM CSU Oradea şi Steaua Bucureşti deschid finala Ligii Naționale de baschet în această seară, în Arena "Antonio Alexe". Cele două echipe se află, în premieră, faţă în faţă în ultimul act al competiţiei, care se dispută după sistemul cel mai bun din cinci meciuri.
"Până la urmă eu cred că s-au calificat echipele care au jucat cel mai bun baschet, cel puţin de la Top 6 încoace. S-au calificat echipele cele mai constante şi care şi-au dovedit valoarea în toate aceste jocuri pe care le-au disputat", a declarat Şerban Sere, directorul CSM CSU Oradea.
Oradea s-a calificat în ultimul act după ce a trecut de CSU Sibiu, cu scorul general de 3-1. La rândul său, Steaua a eliminat campioana U BT Cluj-Napoca, de care a trecut cu 3-2, după ce a fost condusă cu 2-0.
"Suntem pregătiţi să abordăm această serie în orice condiţii, indiferent de rezultatul primului sau al doilea joc, aşa cum şi cei de la Steaua au făcut-o în semifinale. De aceea eu cred că va fi o finală pe cinste", consideră Şerban Sere.
Meciul din această seară va începe la ora 20 şi va putea fi urmărit în direct pe Digisport 2.
Reporter: Nicolae Mihalcea
Operator: Gabor Szilagyi
