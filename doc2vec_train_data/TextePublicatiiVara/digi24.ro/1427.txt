Gospodăriile din România şi-au majorat veniturile cu 15,2% anul trecut, la 3.392 lei/lună, însă aproape la fel au crescut și cheltuielile.
Veniturile totale ale gospodăriilor din România au crescut anul trecut cu 15,2% faţă de anul anterior, până la 3.392 lei (743 euro) pe lună, în timp ce cheltuielile s-au majorat cu 13,9%, la 2.874 lei (629 euro), arată datele publicate miercuri de Institutul Naţional de Statistică (INS), potrivit News.ro .  Venitul total al unei gospodării este apropiat de salariul minim net din Spania (733 euro).
În 2016, veniturile medii ale unei gospodării au fost de 2.945 lei (656 euro), iar cheltuielile - de 2.524 lei (562 euro) pe lună. 
Veniturile lunare ale unui membru al familiei au fost de 1.291 lei (283 euro) anul trecut, cu 179 de lei mai mult faţă de anul precedent. 
Veniturile băneşti au fost, în medie, 3.062 lei lunar pe gospodărie (1.166 lei pe persoană), iar veniturile în natură 329 lei lunar pe gospodărie (125 lei pe persoană).
Salariile şi celelalte venituri asociate lor au format cea mai importantă sursă de venituri (61,2% din veniturile totale ale gospodăriilor), potrivit INS.
”La formarea veniturilor totale ale gospodăriilor, au contribuit, de asemenea, veniturile din prestaţii sociale (21,6%), veniturile din agricultură (2,3%), veniturile din activităţi neagricole independente (2,3%) şi cele din proprietate şi din vânzări de active din patrimoniul gospodăriei (1,3%). O pondere importantă deţin şi veniturile în natură (9,7%), în principal, contravaloarea consumului de produse agroalimentare din resurse proprii (8,3%)”, se arată în comunicat.
Cheltuielile totale ale populaţiei, au fost, în anul 2017, în medie, 2.874 lei lunar pe gospodărie (1.094 lei pe persoană) şi au reprezentat 84,7% din nivelul veniturilor totale.
Conform clasificării standard pe destinaţii a cheltuielilor de consum (COICOP), produsele alimentare şi băuturile nealcoolice au deţinut, în anul 2017, în medie, 34,3% din consumul gospodăriilor.
”Principalele destinaţii ale cheltuielilor efectuate de gospodării sunt consumul de bunuri alimentare, nealimentare, servicii şi transferurile către administraţia publică şi privată şi către bugetele asigurărilor sociale, sub forma impozitelor, contribuţiilor, cotizaţiilor, precum şi acoperirea unor nevoi legate de producţia gospodăriei (hrana animalelor şi păsărilor, plata muncii pentru producţia gospodăriei, produse pentru însămânţat, servicii veterinare etc.)”, se arată în comunicat.
În schimb, cheltuielile pentru investiţii, destinate pentru cumpărarea sau construcţia de locuinţe, cumpărarea de terenuri şi echipament necesar producţiei gospodăriei, cumpărarea de acţiuni etc. deţin o pondere mică în cheltuielile totale ale gospodăriilor populaţiei - doar 0,5%.
