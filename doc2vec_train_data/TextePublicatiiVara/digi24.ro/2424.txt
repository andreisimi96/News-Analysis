Președintele Klaus Iohannis a declarat marți că „statul paralel” este o invenție a PSD pentru a-și justifica modificările controversate din legile justiției. Există un singur stat, pe care îl reprezint eu, a precizat Iohannis.
Klaus Iohannis a fost întrebat de jurnaliști ce crede despre declarația făcută de Liviu Dragnea, zilele trecute, când a susținut că NATO și UE au finanțat așa-zisul „stat paralel” .
„O declarație foarte proastă și contraproductivă. În România nu există niciun stat paralel, este o invenție a pesediștilor prin care vor să-și motiveze demersurile anti-justiție și anti-servicii. Atât de simplu este. În România există un singur stat și pe acel stat îl reprezint eu! Povestea cu statul paralel este o invenție, nu știu dacă a pesediștilor, sau a consultanților lor, dar pot să-i asigur pe români că în România nu există niciun stat paralel și tot restul sunt povești prin care PSD încearcă să-și valideze anumite demersuri destul de discutabile”, a declarat Klaus Iohannis.
