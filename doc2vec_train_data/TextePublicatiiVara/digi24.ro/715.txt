Ambasada Germaniei la Bucureşti afirmă că urmăreşte cu mare atenţie evenimentele în urma deciziei CCR privind revocarea din funcţie a şefei DNA şi face trimitere la poziţia Comisiei Europene pe acest subiect.
„Urmărim evenimentele cu mare atenţie. De altfel, şi Comisia Uniunii Europene s-a exprimat deja, în mod oficial, în legătură cu aceasta”, a transmis joi Ambasada, la solicitarea Agerpres.
Comisia Europeană nu comentează deciziile instanţelor naţionale, a transmis joi un purtător de cuvânt al executivului comunitar, ca reacţie după ce Curtea Constituţională a României a constatat un conflict între puteri în cazul respingerii revocării şefei DNA. „Nu comentăm deciziile instanţelor naţionale. După cum ştiţi, lupta împotriva corupţiei este un domeniu pe care Comisia îl evaluează periodic în raporturile sale din Mecanismul de Cooperare şi Verificare”, a precizat purtătorul de cuvânt.
Curtea Constituţională a decis, miercuri, că preşedintele României urmează să emită decretul de revocare din funcţie a procurorului-şef al DNA, fiind constatată existenţa unui conflict juridic de natură constituţională generat de refuzul şefului statului de a da curs propunerii de revocare a Laurei Codruţa Kovesi.
„Curtea, cu majoritate de voturi, a statuat: 1. Constată existenţa unui conflict juridic de natură constituţională între ministrul Justiţiei şi preşedintele României, generat de refuzul preşedintelui României de a da curs propunerii de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kovesi. 2. Preşedintele României urmează să emită decretul de revocare din funcţie a procurorului-şef al Direcţiei Naţionale Anticorupţie, doamna Laura Codruţa Kovesi”, arăta CCR.
