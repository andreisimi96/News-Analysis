EVALUARE NAȚIONALĂ 2018 . Încep azi primele examene importante pentru elevi. Peste 150 de mii de absolvenți de gimnaziu sunt așteptați să susțină examenele de evaluare națională, pe baza cărora vor fi admiși în liceu. Luni, 11 iunie, este programată proba scrisă la limba și literatura română. Subiectele, precum și baremul de corectare vor fi afișate după încheierea examenului, în jurul prânzului.
Actualizare: Subiectele de la Evaluarea Națională la proba scrisă la limba și literatura română:
EVALUARE NAȚIONALĂ 2018 . CALENDARUL PROBELOR. Luni, 11 iunie, are loc proba la limba și literatura română, iar miercuri, 13 iunie, elevii vor fi testați la matematică. În 14 iunie este programată proba scrisă la limba și literatura maternă pentru elevii minorităţilor naţionale.
Anul acesta elevii au avut un răgaz foarte scurt între încheierea cursurilor și începerea examenelor. Elevii de clasa a VIII-a au încheiat oficial cursurile vineri, 8 iunie, conform structurii anului școlar .
EVALUARE NAȚIONALĂ 2018. Probele încep la ora 9:00, moment în care, în fiecare sală, vor fi distribuite subiectele. Accesul elevilor în săli este permis până la ora 8:30.
Timpul destinat elaborării unei lucrări scrise este de 120 de minute, din momentul în care s-a încheiat distribuirea subiectelor fiecărui elev.
Probele sunt monitorizate audio-video.
„Este interzisă introducerea în sălile de examen a unor obiecte precum ghiozdane, rucsacuri, sacoşe, poşete etc., candidaţii având obligaţia de a lăsa obiectele menţionate în sala de depozitare a obiectelor personale, stabilită de comisia din unitatea de învăţământ/ centrul de examen în acest scop. Candidaţii care refuză să depoziteze obiectele respective în sala desemnată de comisie în acest scop nu sunt primiţi în examen”, arată un comunicat al Ministerului Educației.
De asemenea, MEN precizează că este interzis accesul în săli cu orice fel de lucrări (manuale, dicţionare, notiţe, însemnări etc., care ar putea fi utilizate pentru rezolvarea subiectelor), precum şi cu orice mijloc electronic de calcul, de stocare de informaţii sau de comunicare: stick-uri de memorie, telefoane, tablete etc.
„Candidaţii trebuie să aibă asupra lor un act de identitate şi instrumente de scris cu cerneală sau pastă albastră pentru redactarea lucrărilor, creion negru pentru realizarea desenelor şi schemelor şi instrumente de desen la Matematică”, subliniază sursa citată.
Cazurile de fraudă şi tentativă de fraudă sunt sancţionate cu excluderea din examen şi acordarea notei 1.
Ministerul Educaţiei Naţionale pune la dispoziţie şi o linie TELVERDE pentru sesizarea eventualelor nereguli din cadrul Evaluării Naţionale. Astfel, numărul 0800801100 va fi disponibil în perioada 11 - 14 iunie, între orele 8,00 - 16,00, iar vineri, 15 iunie, între orele 8,00 - 14,00.
EVALUARE NAȚIONALĂ 2018. SUBIECTE ROMÂNĂ . Subiectele și baremul de corectare a lucrărilor vor fi afișate pe site-ul Ministerului Educației Naționale după încheierea probei, adică în jurul prânzului.
Le puteți consulta AICI . 
Elevii au avut la dispoziţie  modele de subiecte  elaborate de Centrul Naţional de Evaluare şi Examinare şi care, potrivit Ministerului Educaţiei, au fost construite în funcţie de trei cerinţe: formulare clară, precisă şi în strictă concordanţă cu programele de examen, nivel mediu de dificultate şi posibilitatea de a fi rezolvate în 120 de minute.
Ce s-a dat anul trecut la evaluare la română
În 2017 , candidații au avut de motivat, în cadrul probei scrise la Limba şi literatura română la Evaluarea Naţională, apartenenţa unei poezii la genul liric şi de redactat o naraţiune de 150-300 de cuvinte în care să prezinte o întâmplare petrecută în timpul unei competiţii sportive. Vezi subiectele și rezolvarea lor, aici .
EVALUARE NAȚIONALĂ 2018. Primele REZULTATE ale examenului vor fi afișate în 19 iunie, până la ora 12:00, iar în aceeași zi se pot depune CONTESTAȚII în intervalul orar 14:00 - 19:00. Rezultatele finale vor fi afișate pe 23 iunie.
EVALUARE NAȚIONALĂ 2018. Evaluarea Naţională se desfăşoară, anual, într-o singură sesiune. Media generală obținută în cadrul „EN VIII” are o pondere de 80% în calculul mediei pe baza căreia se realizează admiterea în clasa a IX-a de liceu. Restul de 20 la sută este ponderea mediei generale de absolvire a claselor V - VIII.
EVALUARE NAȚIONALĂ 2018 .  Elevii de clasa a VIII-a au susţinut în perioada 5 - 7 martie simularea examenului de Evaluare Naţională.  Mai puţin de 50% dintre ei au obţinut media generală peste 5. 
La matematică, doar 33,1 % dintre elevi au reuşit să obţină o notă peste 5, iar la limba şi literatura română 63,1% au luat note mai mari sau egale cu 5.
La proba de Limba și literatura maternă, 82,6% dintre elevi au obţinut note peste 5. 
Procente semnificative (peste 60%) ale mediilor mai mari sau egale cu 5 au fost în Capitală şi în judeţul Cluj.
Notele obţinute la simulare nu se contestă şi nu se trec în catalog.
