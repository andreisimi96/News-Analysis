Serviciile de informaţii germane sunt acuzate că au spionat pe teritoriul Austriei mii de instituţii şi firme. Viena cere acum explicaţii din partea Berlinului.
Potrivit unei liste publicate în presă, ar fi fost vizate ministere, ambasade, organizaţii internaţionale, bănci, companii, producători de armament - în total peste 2.000 de ţinte.
Ar fi vorba despre activităţi de interceptare a telefoanelor, faxurilor şi e-mailurilor desfăşurate între 1999 şi 2006.
Serviciul german de informaţii externe a mai fost acuzat şi în 2014 că a spionat mai mulţi oficiali europeni, inclusiv în Austria, pe cont propriu sau pentru americani.
„Spionajul între ţări prietene nu este doar neobişnuit şi nedorit, dar este inacceptabil şi ar pune sub semnul întrebării încrederea reciprocă între ţările noastre pe termen lung”, a spus Alexander van der Bellen, preşedintele Austriei.
„Vrem să ştim cine a fost monitorizat, cât timp, bineînţeles, să primim asigurări că monitorizarea s-a încheiat şi, dacă datele au fost stocate, am dori să fie şterse”, a spus și Sebastian Kurz, premierul Austriei.
