Preşedintele PSD Liviu Dragnea a spus luni, întrebat despre faptul că iubita sa, Irina Tănase, l-a însoţit în vizita oficială din Elveţia pe care a făcut-o luna trecută, că nicio instituţie publică, nici din ţară, nici din Elveţia, nu a acoperit cheltuielile cu cazarea şi transportul pentru ea. Întrebat în ce calitate a participat Irina Tănase la vizita oficială, Dragnea nu a dorit să răspundă.
„Nu a acoperit cheltuielile cu cazarea nicio instituţie publică, nici de aici, nici din Elveţia, nici cu transportul”, a declarant Liviu Dragnea, întrebat despre faptul că iubita sa l-a însoţit în vizita oficială pe care a făcut-o liderul PSD luna trecută, în Elveţia.
Întrebat în ce calitate a participat Irina Tănase la vizita oficială, Dragnea nu a dorit să răspundă.
Preşedintele Camerei Depuaţilor, liderul PSD Liviu Dragnea, a fost în perioada 29-31 mai într-o vizită oficială la Berna, în cadrul unui eveniment al Consiliului Naţional al Confederaţiei Elveţiene. Alături de el s-a aflat şi iubita sa, Irina Tănase, care a postat în urmă cu câteva zile pe Instagram fotografii în care apare alături de Liviu Dragnea la fabrica de ceasuri Ulysee Nardin.
Irina Tănase, iubita liderului PSD, a devenit cunoscută, după ce l-a însoţit pe Liviu Dragnea la congresul extraordinar al partidului din 10 martie, ea stând în primul rând, între Viorica Dăncilă şi Gabriela Firea.
Ulterior, preşedintele PSD a declarat că el a decis ca prietena sa, Irina Tănase, să îi fie alături la congres şi că i-a fost drag că l-a însoţit. Dragnea a spus că încă nu a cerut-o în căsătorie, iar inelul pe care aceasta îl purta nu este unul de logodnă, ci unul care „nu este scump”, pe care i l-a oferit de 1 Martie.
