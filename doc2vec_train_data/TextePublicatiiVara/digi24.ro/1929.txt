A existat o perioadă în viața planetei noastre când zilele nu erau mai lungi de 18 ore. În acel moment însă, adică acum mai bine de 1,4 miliarde de ani, Luna era mult mai aproape de Pământ decât în prezent. Cel puțin asta susțin cercetătorii Universității Wisconsin-Madison. În timp însă, satelitul natural al Terrei a început să se îndepărteze constant de planetă, modificându-și axa de rotație. Fenomenul se manifestă și acum, zilele pe Pământ devenind din ce în ce mai lungi.
„În timp ce Luna se îndepărtează, Pământul se comportă ca un patinator în mișcare de rotație, care încetinește în timp ce își întinde brațele”, a spus profesorul de geoștiință Stephen Meyers, de la Universitatea Wisconsin-Madison.
Pentru a înțelege ce efect are orbita Lunii asupra mișcării de rotație a Pământului, profesorul Meyers și echipa lui s-au folosit de astrocronologie - o metodă statistică ce împletește teoria astronomică și observația geologică - pentru a reconstrui istoria antică a sistemului nostru solar.
„Una dintre ambițiile noastre a fost să folosim astrocronologia pentru a determina timpul chiar și în trecutul foarte îndepărtat, să construim scale de timp geologice foarte vechi. Vrem să putem studia pietre vechi de miliarde de ani într-un mod comparabil cu procesele de studiu geologic moderne”, a spus Meyers.
Toate obiectele din sistemul nostru solar au un câmp gravitațional care afectează celelalte corpuri cerești din apropiere. Variațiile orbitei Pământului poartă numele de ciclurile Milankovitch și pot afecta condițiile de viață pe Terra, având un efect direct asupra modului în care lumina Soarelui este distribuită pe planetă.
Una dintre metodele prin care profesorul Meyer a putut să determine cum arăta mișcarea de rotație a Pământului acum mai bine de 1 miliard de ani a fost studiul sedimentelor pe o rocă veche de 90 de milioane de ani. De aici a extras informații despre ciclurile climatice ale planetei.
Astfel a ajuns la concluzia că Luna se distanțează de Terra cu 3,82 centimetri pe an. Astfel, vor trece sute de milioane de ani înainte ca oamenii de știință să fie nevoiți să recalculeze durata unei zile pe Pământ la 25 de ore.
