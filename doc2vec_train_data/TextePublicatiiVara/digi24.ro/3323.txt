A fost un weekend plin în Băile Felix, unde mii de persoane au umplut ștrandurile și terasele stațiunii. Turiștii au venit chiar și de la sute de kilometri distanță ca să se bucure de apa termală și de soare.
Unii dintre clienții ștrandurilor vin de ani buni ca să se relaxeze în bazinele cu apă termală.
"- Am venit cu nepoțelul de la Deva. Din 1980 venim în fiecare an, e una dintre cele mai frumoase stațiuni.
- Care e motivul care vă aduce aici?
- Soția mea e operată la coloană și tratamentul de aici e minunat", explică un turist.
"- De ce alegeți să veniți aici în stațiune?
- Ne place, poate și zona că suntem de aici și atmosfera care e plăcută. Și pentru apă, bineînțeles", confirmă altul.
Cel mai bine s-au simțit copiii pentru care au fost pregătite fel de fel de activități.
"Mă simt foarte bine aici, e locul meu de relaxare. Am tobogane acolo, în spate", spune un băieţel.
"Cel mai mult îmi plac toboganele de acolo, sunt foarte faine, îmi plac extrem de mult, la nebunie", se bucură altul.
Numai într-un singur ștrand din stațiune au venit la sfârșit de săptămână mii de persoane.
"Vineri și sâmbătă am avut aproximativ 2.500 de intrări, astăzi, până la ora aceasta avem cam 2.000 de persoane în ștrandul nostru, iar până diseară așteptăm ca să se dubleze. Am observat că vin din ce în ce mai multe familii cu copii ceea ce ne bucură foarte, foarte mult", a declarat Diana Trip, responsabil marketing.
O noapte de cazare în Băile Felix, la un hotel de două stele, costă 190 de lei, iar un loc la un hotel de patru stele ajunge la aproape 400 de lei. O cameră cu un pat într-un hotel de cinci stele costă 531 de lei pe noapte.
Reporter: Anca Deac
