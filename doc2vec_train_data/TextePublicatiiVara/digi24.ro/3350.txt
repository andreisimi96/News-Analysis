Aproximativ 28 de persoane au fost evacuate, marţi dimineaţă, în urma unui incendiu izbucnit în camera tehnică a unui hotel din staţiunea Venus, acesta manifestându-se la un boiler şi înregistrându-se o degajare mare de fum, scrie News.ro. 
Potrivit reprezentanţilor Inspectoratului pentru Situaţii de Urgenţă Dobrogea, pompierii au fost solicitaţi să intervină, marţi dimineaţă, la un incendiu izbucnit la camera tehnică a hotelului Ammon din Venus.
La faţa locului s-au deplasat două autospeciale de stingere de la Secţia Mangalia şi un echipaj SMURD. Echipele de intervenţie au stabilit că incendiul se manifesta la un boiler, cu degajare mare de fum, în camera tehnică de la subsol.
Hotelul are trei etaje, iar în momentul izbucnirii incendiului aici erau cazate aproximativ 28 de persoane, acestea fiind evacuate în siguranţă de angajaţii unităţii de cazare.
Deocamdată, nu se ştie de la ce a pornit focul, cauza urmând a fi stabilită de pompieri. 
