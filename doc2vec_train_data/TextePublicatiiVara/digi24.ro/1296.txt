Fostul preşedinte al Federaţiei Române de Box Rudel Obreja, în cazul căruia instanţa supremă a menţinut marţi sentinţa de condamnare la cinci ani de închisoare în dosarul Gala Bute , spune că va respecta decizia, deşi nu o acceptă, pentru că este „o mare mişelie”.
„Este o decizie pe care trebuie să o respect, chiar dacă nu o accept, pentru că este o mare mişelie. Dar dacă asta este decizia, eu o respect pentru că asta trebuie să fac”, a declarat Rudel Obreja, potrivit News.ro.
Întrebat de jurnalişti dacă regretă că nu a plecat din ţară, aşa cum a făcut Elena Udrea, fostul preşedinte al Federaţiei Române de Box a răspuns: „Am fost plecat din ţară şi m-am întors pentru că am aici copiii, familia, aici este viaţa mea. Am făcut multe pentru ţara asta şi voi mai face. Se pare că cine face lucruri pentru ţară este ostracizat”.
„O felicit pe doamna Udrea că a reuşit să nu fie în închisoare. Nu merita să fie în închisoare, aşa cum nici eu nu merit să stau în închisoare. Dânsa a putut să facă asta, eu nu am putut să fac lucrul ăsta. Fiecare este cu treaba lui în viaţă. Nu am niciun fel de resentiment faţă de nimeni dintre cei din dosar. Restul, vom vedea. Viaţa merge mai departe şi avem timp să ne socotim cu tot şi cu toate”, a mai spus el.
Fostul ministru al Dezvoltării Regionale Elena Udrea - aflată în Costa Rica - a fost condamnată marţi de instanţa supremă la şase ani de închisoare pentru luare de mită şi abuz în serviciu în dosarul "Gala Bute", iar Rudel Obreja a primt cinci ani de închisoare. Decizia este definitivă. 
Înalta Curte de Casaţie şi Justiţie a menţinut astfel sentinţa din prima instanţă, atât pentru Elena Udrea, cât şi pentru Rudel Obreja, fostul preşedinte al Federaţiei Române de Box, condamnat la cinci ani de închisoare pentru evaziune fiscală.
Magistraţii au menţinut sentinţele pronunţate de instanţa de fond şi în cazul celorlalţi inculpaţi.
Astfel, Tudor Breazu, fostul asistent personal al Elenei Udrea, a primit trei ani de închisoare cu executare, Ştefan Lungu, fost consilier al Elenei Udrea, a fost condamnat la un an şi şase luni cu suspendare, fostul secretar general în Ministerul Dezvoltării Regionale şi Turismului Gheorghe Nastasia a primit patru ani de închisoare cu suspendare sub supraveghere, fostul director al Companiei Naţionale de Investiţii Ana Maria Topoliceanu a fost condamnată la trei ani de închisoare cu suspendare, iar Dragoş Marius Botoroagă, administratorul unei firme, a primit doi ani şi şase luni cu suspendare. Fostul ministru al Economiei Ion Ariton a fost achitat pentru acuzaţiile de participaţie improprie la abuz în serviciu şi folosire a influenţei în scopul obţinerii de foloase necuvenite.
