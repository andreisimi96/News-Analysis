Preşedintele PMP Traian Băsescu a declarat marţi că, prin plecarea celor trei parlamentari din formaţiunea sa la PSD, PMP reuşeşte să îl "întărească" pe Liviu Dragnea. El a spus că cei trei parlamentari "dezertori", pe care i-a numit "lingăi", provin din UNPR. "Rămânem un partid mai sărac în parlamentari, dar mai curat", a declarat Băsescu, potrivit News.ro. 
"Primul lucru pe care o să-l discutăm este că reuşim să-l întărim pe Dragnea prin dezertările de astăzi. Văd că domnul Steriu, care nu mai dădea pe la partid de vreo şase-şapte luni dintr-odată a devenit şi epistolar. Domnul Ganea - şi domnia sa s-a dus către unde îl îndeamnă inima. Talpoş, spre surpinderea mea, a fost duminică cu mine pe scenă la Baia Mare şi astăzi văd că şi-a găsit valenţele PSD-iste. Tabugan (Ion Tabugan- n.r.) nu ştim unde s-a dus încă, dar cert este că am pierdut trei parlamentari proveniţi din UNPR în urma fuziunii. I-am pus pe listele PMP-ului şi astăzi am pierdut trei dintre ei. Ce să le spunem, drum bun, se pare că liderii UNPR nu se dezmint în abordările tradiţionale", a declarat liderul PMP înaintea şedinţei Colegiului Naţional al PMP. 
El a mai spus că prin plecarea celor trei PMP rămâne un partid mai sărac în parlamentari, dar mai curat şi mai puternic decât a fost la momentul alegerilor.
"Nu e niciun secret pentru nimeni, noi numele Ganea, Steriu, Tabugan le ştim demult în negocieri. Ne-au asigurat tot timpul că mai cinstiţi ca ei nu există, dar în realitate s-a dovedid că ceea ce li s-a spus şi în faţă era adevărat, deşi au negat. Îmi pare rău, măcar să se fi dus la liberali sau la USR, dar nu la PSD. Asta e, o luăm ca atare şi ne vedem de obiectivele noastre, de pregătirea Congresului", a afirmat liderul PMP. 
Băsescu s-a referit la o declaraţie a unui deputat PSD de Maramureş, pe care nu l-a nominalizat "pentru a nu-i face reclamă" şi care ar fi spus: "Avem nevoie de cât mai mulţi lingăi şi sclavi în partid". "Deci i-am trimis lui Dragnea trei lingăi azi, să-i fie de bine, să şi-i ia acasă", a adăugat Traian Băsescu.
Marţi, deputatul Valeriu Steriu, fostul lider UNPR, a anunţat că pleacă din PMP şi revine în PSD, partid pe care l-a părăsit în anul 2009 pentru UNPR. De asemenea, marţi şi-au anunţat plecarea din PMP la PSD senatorii Iustin Talpoş şi Ion Ganea. În urmă cu o săptămână, a plecat din PMP şi deputatul Ion Tabugan.
