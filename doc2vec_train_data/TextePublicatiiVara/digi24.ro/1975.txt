Poro&scedil;enko îi cere lui Putin eliberarea „prizonierilor politici” ucraineni din Rusia și din teritoriile ocupate
Preşedintele ucrainean Petro Poroşenko a discutat sâmbătă la telefon cu omologul său rus Vladimir Putin eliberarea "prizonierilor politici" ucraineni reţinuţi în Rusia, între care cineastul Oleg Sentsov, aflat în greva foamei, a anunţat preşedinţia ucraineană citată de AFP.
„Petro Poroşenko a subliniat importanţa unei eliberări rapide a prizonierilor politici ucrainieni deţinuţi în Rusia şi în teritoriile ocupate”, termen folosit de Kiev pentru a desemna Crimeea anexată şi estul Ucrainei aflat sub controlul separatiştilor, a indicat preşedinţia în comunicat.
Cineastul ucrainean Oleg Sentsov, care este condamnat la 20 de ani de închisoare în Rusia pentru „terorism”, a început greva foamei pe 16 mai, cerând eliberarea „prizonierilor politici” ucraineni reţinuţi în ţară. Opozant al anexării Crimeii de către Rusia în martie 2014, Oleg Sentsov şi militantul ecologist ucrainean Alexandre Koltchenko au fost condamnaţi în august 2015 pentru „terorism” şi „trafic cu arme”.
„Singura mea cerinţă pentru a înceta (greva foamei, n.r) este eliberarea tuturor prizonierilor politici de pe teritoriul rusesc”, a adăugat el.
Potrivit avocatului său, Sentsov consideră că 64 „prizonieri politici” ucraineni sunt în prezent reţinuţi în Rusia, în afară de cazul lui.
