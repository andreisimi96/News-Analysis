Aproximativ douăzeci de persoane au protestat, marţi noapte, în Piaţa Victoriei din Capitală, unde s-au întins pe jos, unii dintre ei având şi saci de dormit. Unul dintre protestatari şi-a instalat un cort, care a fost ridicat însă de Poliţia Locală. Protestul a fost iniţiat pe Facebook, sub sloganul "Nopţi Albe pentru Justiţie", oamenii vrând să doarmă sub cerul liber, în faţa Palatului Victoria: „Am ieşit cu sutele de mii să oprim OUG 13, vom fi acolo să-i oprim şi acum”.
Foto: InquamPhotos/Octav Ganea
Protestul a început după ora 23.00, iar după miezul nopţii în faţa Guvernului se aflau aproximativ douăzeci de oameni, care s-au întins pe jos. Câţiva dintre ei au venit şi cu saci de dormit.
Ei au adus şi pancarte cu mesajele "#ajunge" şi "Drumul spre raiul infractorilor e pavat de ordonanţe de urgenţă".
La faţa locului au fost mobilizaţi jandarmi, dar şi poliţişti locali, care au încercat să îi convingă pe manifestanţi să părăsească zona.
„Am venit cu două corturi, unul se desface mai rapid, mai rapid decât au reușit să mă împiedice să îl desfac. Probabil că o să primesc și acum ori avertisment, ori amendă. E un risc pe care mi-l asum”, a spus Cristian Neagoe, proprietarul cortului.
Imediat au apărut jandarmii şi poliţiştii locali, care le-au spus protestatarilor că nu au voie să se instaleze într-un spaţiul public şi au demontat cortul. L-au mutat câţiva metri, până pe trotuar.
- Aveţi grijă să nu-l rupeţi. Ştiţi să strângeţi un cort?
- Ăsta nu e spaţiu public şi aici, pe trotuar? Păi şi de ce l-aţi luat de acolo? De ce l-aţi luat de acolo şi l-aţi adus aici.
„Legea 50/1991, mi s-a transmis că am încălcat această lege. Mi s-a spus că am făcut o construcție ilegală în spațiul public și în zonă protejată”, a adăugat Cristian Neagoe.
După ora 01.00, o tânără şi-a instalat în Piaţa Victoriei un cort, care însă a fost ridicat de Poliţia Locală. 
De asemenea, participanţii la protest au fost legitimaţi.
La ora 01.30, în faţa Guvernului se mai aflau câţiva oameni. Protestul a fost iniţiat pe Facebook, sub sloganul "Nopţi Albe pentru Justiţie".
„Dormim sub cerul liber în Piaţa Victoriei. Noaptea asta şi următoarea sunt critice. Joi, 21 iunie, se dă sentinţa lui Liviu Dragnea. E foarte probabil că vor da  #noapteacahotii  o Ordonanţă de Urgenţă care va face irelevante probele şi, cu ele, justiţia română. Vrei să trăieşti într-un Regim Infracţional? Vrei să-ţi fie frică să ieşi pe stradă fiindcă justiţia nu te mai poate apăra, iar legea favorizează infractorul? Am ieşit cu sutele de mii să oprim OUG13, vom fi acolo să-i oprim şi acum. Adună-ţi prietenii şi hai să facem tabără ca să nu ne trezim într-o Românie care a legalizat infracţiunea! Ia-ţi un izopren, un sac de dormit, un cort şi hai în faţa Guvernului la noapte, de la ora 23:00”, au scris iniţiatorii.
Camera Deputaţilor, în calitate de cameră decizională, a votat luni seară proiectul PSD-ALDE-UDMR de modificare a Codului de procedură penală. PNL şi USR au anunţat că vor ataca legea la Curtea Constituţională.
Sursa: Digi24, News.ro
