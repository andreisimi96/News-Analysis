Coaliţia de guvernare şi-a pierdut majoritatea la Camera Deputaţilor. Un singur vot îi depărtează pe cei din PSD-ALDE de putere asupra legilor care sunt dezbătute în camera inferioară a Parlamentului. Asta după ce săptămâna aceasta 5 social-democraţi au părăsit formaţiunea de guvernământ pentru a se alătura partidului fostului premier Victor Ponta.
În total în Camera Deputaţilor sunt 329 de aleşi. Ca legile să fie adoptate este nevoie de jumătate plus 1 din voturi.
În cazul acesta, sunt necesare deci 165 de voturi favorabile ca un proiect să treacă de Camera inferioară. Iar social-demcoraţii şi colegii lor de la ALDE numără acum 164 de deputaţi. Deci le lipseşte un singur vot.
Până acum PSD şi ALDE se bucurau de o majoritate confortabilă. Imediat după alegerile parlamentare din 2016, cele două formaţiuni aveau împreună 174 de voturi, deci cu 9 mai mult decât aveau nevoie.
Situaţia s-a schimbat însă acum după ce Victor Ponta s-a desprins de PSD şi a mai reuşit să convingă câţiva foşti colegi să i se alăture. Puţini, e drept, dar suficienţi cât să clatine puterea în Camera Deputaţilor.
În noul context, după noua structură a Parlamentului, problema coaliţiei ar apărea la votul legilor organice şi al hotărârilor privind Regulamentul Camerei, pentru care este nevoie de jumătate plus 1 din numărul total de deputaţi.
Legile ordinare cer majoritatea voturilor deputaţilor prezenţi. Aşadar, ca să fie siguri că au voturile necesare, cei de la PSD şi ALDE sunt obligaţi de acum înainte să caute sprijinul UDMR şi al reprezentanţilor minorităţilor naţionale. De obicei cele două grupuri susţin Puterea dar au fost şi situaţii în care negocierile nu au fost uşoare.
FOTO: Inquam Photos / Octav Ganea
