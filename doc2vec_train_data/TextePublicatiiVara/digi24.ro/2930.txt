Costul total al forţei de muncă în România a înregistrat cea mare creştere din rândul statelor membre ale Uniunii Europene (UE), în primul trimestru din 2018, comparativ cu perioada similară din 2017.
Costul orar al forţei de muncă a crescut în primele trei luni din acest an cu 2,7% în Uniunea Europeană şi cu 2% în zona euro, comparativ cu perioada similară din 2017, conform datelor publicate vineri de Oficiul european pentru Statistică (Eurostat), informează Agerpres.ro.
În trimestrul patru din 2017 s-a înregistrat un avans de 2,3% în UE şi de 1,4% în zona euro.
Cele mai mari creşteri în primul trimestru din 2018 au fost raportate în România (12,7%), Letonia (11,2%) şi Ungaria (10,3%). Singurul stat din UE în care costul orar al forţei de muncă a scăzut în primele trei luni din acest an a fost Portugalia (minus 1,5%).
Avansul costurilor cu forţa de muncă în România se datorează în principal creşterii cu 18,3% a costului orar al forţei de muncă în domeniul non-business. Pe sectoare ale economiei, în România costul orar cu forţa de muncă a crescut cu 10,3% în servicii, cu 19,1% în construcţii şi cu 9,9% în industrie.
