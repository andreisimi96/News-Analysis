Regizorul Bryan Cranston, bucătarul Gordon Ramsay şi actorul şi muzicianul Steven Van Zandt se numără între vedetele care au publicat online mesaje în care deplâng moartea lui Anthony Bourdain , scrie News.ro. 
Foto: Guliver/Getty Images
Anthony Bourdain, bucătar şi realizator TV, s-a sinucis vineri la vârsta de 61 de ani, pe când se afla în Franţa, filmând pentru un episod al serialului „Parts Unknown” pentru CNN.
Pe lângă mesaje în care regretă moartea vedetei de televiziune, numeroase personalităţi au tras un semnal de alarmă privind depresia şi i-au îndemnat pe cei care suferă de această boală să caute tratament şi ajutor.
Moartea lui Anthony Bourdain a venit după două zile de când creatoarea de modă Kate Spade s-a sinucis la New York.
„Sunt trist să aflu despre morţile lui Kate Spade şi Anthony Bourdain. Arată că succesul nu este imun la depresie. Cu toţii trebuie să fim conştienţi de prietenii noştri care suferă”, a spus Bryan Cranston.
Un alt bucătar vedetă de televiziune, Gordon Ramsay, a transmis: „Uimit şi întristat de pierderea lui Anthony Bourdain. A adus lumea în casele noastre şi a inspirat mulţi oameni să exploreze culturi şi oraşe prin mâncarea lor”.
„Anthony. Unul dintre idolii mei”, a scris Chrissie Teigen, model şi autoare de cărţi de bucate. „Pasionat şi unul dintre cei mai buni povestitori de pe planetă. Mulţumesc pentru că ai făcut ca mâncarea să fie atât de captivantă”.
Actorul şi muzicianul Steven van Zandt s-a arătat şocat de „teribila pierdere a lui Anthony Bourdain”. „De ce este mereu cel mai bun dintre noi?”.
Într-un comunicat transmis de CNN se arată: „Cu mare tristeţe confirmăm moartea prietenului şi colegului nostru Anthony Bourdain. Dragostea lui pentru aventură, noi prieteni, mâncare şi băutură şi poveştile remarcabile despre lume l-au făcut un povestitot unic. Talentele lui nu au încetat să ne uimească şi îi vom simţi lipsa foarte mult. Gândurile şi rugăciunile noastre se îndreaptă către fiica şi familia lui în aceste momente incredibil de dificile”.
Bourdain se afla în Franţa pentru a filma un episod din serialul CNN. Prietenul lui apropiat Eric Ripert, bucătar francez, l-a găsit vineri dimineaţă pe Bourdain fără reacţie în camera sa de hotel.
Anthony Bourdain a explorat, prin cărţile şi show-urile sale TV condiţia umană şi a ajutat publicul să îşi schimbe mentalitatea despre mâncare şi călătorii. El a fost un avocat al populaţiilor marginalizate şi a militat pentru condiţii mai sigure de lucru pentru echipele restaurantelor.
A fost recompensat cu toate premiile pe care le-ar fi putut primi în această industrie.
