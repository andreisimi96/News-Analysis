Scene demne de Vestul Sălbatic, într-un oraş din România. Situaţia a scăpat de sub control în Berbeşti, judeţul Vâlcea. Câteva clanuri de romi din localitate îi terorizează de ani de zile pe cetăţeni. Poliţia s-a declarat depăşită de evenimente şi a cerut sprijin jandarmeriei, care a trimis o unitate de la Craiova pentru a patrula prin oraş.
Aceste imagini au fost surprinse în plină zi, la 100 de metri de postul local de poliţie. Zobar, unul dintre scandalagii oraşului, stătea pe stradă când şoferul unei maşini a încercat să îşi scoată maşina din parcare. În timpul unei manevre, l-a ocolit, iar bărbatul a devenit agresiv. Şoferul a oprit autoturismul şi cei doi au început să se lovească. În urmă cu două luni, acelaşi agresor a luat la bătaie un localnic, dar victima şi-a retras plângerea. Bărbatul a fost eliberat sub control judiciar.
Astfel de bătăi sunt la ordinea zilei. Locuitorii spun că trăiesc un coșmar.
Ion Murgu, localnic: Dimineața am găsit mașina spartă, cu ușile deschise, geamul. Acte răvășite prin mașină. Permisul care l-am găsit a doua zi la ghena de gunoi.
Cum se lasă întunericul, oamenii din Berbeşti se baricadează în case.
-Vă simțiți în siguranță seara, după lăsarea serii?
-A, nu, nu. Deci eu nu ies. Nu ies.
Primarul se declară și el depășit de situație. În cei zece ani de când conduce localitatea, a făcut nenumărate solicitări la ministerul de interne pentru a cere suplimentarea numărului de polițişti, dar și înființarea unui post de jandarmi. Răspunsul...
Vintilă Chelcea, primar Berbești: Exact așa: sunteți în evidențe, la viitoarele nu știu ce, vom înființa un post de jandarmi.
În lipsa intervenției ministerului, poliția vâlceană a cerut ajutorul grupării mobile de jandarmi din Dolj.
Claudia Niță, purtător de cuvânt Gruparea Mobilă de Jandarmi Craiova: Din luna mai până în prezent, am desfășurat 6 misiuni în orașul Berbești.
Potrivit IPJ Vâlcea, de la începutul anului au fost înregistrate 64 de dosare privind fapte de violență, tâlhării, furturi sau deranjarea liniștii publice în Berbești. În Berbești sunt 20 de polițiști, iar populația este de 5.000 de locuitori.
