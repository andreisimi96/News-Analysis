Fostul premier Victor Ponta afirmă, după ce procurorul Jean Uncheşelu a înaintat o cerere prin care solicită încetarea activităţii la DNA, că acesta a greșit și trebuie să plătească.
„Nu mă interesează să mă răzbun - nu cred în răzbunare şi nu am patimă contra nimănui/cred însă în dreptate şi în faptul că cel care a greşit trebuie să plătească (altfel şi el şi alţii fac din nou greşeli şi vor distruge viaţa altor oameni)! Nu vreau să dau în judecată statul român ci persoana Jan Uncheşelu, ca să plătească cel vinovat şi nu statul - banii pe care îi solicităm de la Uncheşelu îi vom dona unui ONG care luptă pentru o justiţie independentă şi corectă!”, a scris Ponta, vineri, pe Facebook.
Procurorul Jean Uncheşelu a înaintat o cerere Secţiei pentru procurori a Consiliului Superior al Magistraturii prin care solicită încetarea activităţii la Direcţia Naţională Anticorupţie.
Potrivit ordinii de zi a şedinţei Secţiei pentru procurori din 12 iunie, se va lua în discuţie „Nota Direcţiei resurse umane şi organizare privind cererea formulată de procurorul Jean Nicolae Uncheşelu de încetare a activităţii la Direcţia Naţională Anticorupţie şi continuare a activităţii la Parchetul de pe lângă Tribunalul Dolj sau Parchetul de pe lângă Judecătoria Craiova”.
În aceeaşi şedinţă vor fi luate în discuţie şi cererea de încetare a activităţii la DNA formulată de procurorul Ciprian Vasile Dominte şi continuarea activităţii la Parchetul de pe lângă Tribunalul Covasna, dar şi cea a procurorului Ioan Ulici.
