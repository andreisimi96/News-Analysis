Visul oltenilor s-a împlinit! Cupa României a ajuns la Craiova după 25 de ani de aşteptare. Gustavo şi Mitriţă au dat golurile victoriei cu Hermannstadt în finala de pe Arena Naţională.
(GALERIE FOTO: Inquam Photos / George Călin)
CSU Craiova a câştigat, duminică, pe Arena Naţională din Capitală, a 80-a ediţie a Cupa României, după ce a învins în finală, cu scorul de 2-0 (1-0), echipa din liga a doua AFC Hermannstadt. Dacă se ţine cont de palmaresul fostei echipe Universitatea Craiova, acesta este al şaptelea trofeu al Cupei României pentru formaţia olteană, primul după 1993.
Au marcat: Gustavo '29, Mitriţă '58.
Min. '29, 0-1 - Gustavo a înscris cu un şut de la 16 metri, la colţul lung, după o acţiune la care au mai participat Băluţă şi Mitriţă;
Min. '58, 0-2 - Mitriţă a marcat cu un şut în poarta goală din interiorul careului, după o pasă a lui Băluţă, care a iniţiat o acţiune de contraatac, în urma unei pase a lui Gustavo.
CS U Craiova şi-a trecut în cont primul trofeu de la reînfiinţare. În finala Cupei României, cu FC Hermannstadt, sibienii Tătar şi Blănaru le-au dat emoţii oltenilor în startul meciului. Totuşi, jucătorii lui Devis Mangia au deschis scorul la primul şut spre poarta lui Căbuz, prin Gustavo. Zlatinski l-a pus şi el la încercare pe portarul împrumutat de la Viitorul, iar la pauză oltenii au avut avantaj minim. Sub privirile lui Gică Popescu, CS U Craiova a marcat pentru 2-0 în minutul 58, după un contraatac iniţiat de Băluţă şi finalizat de Mitriţă. A fost şi scorul final al partidei de pe Arena Naţională.
În urma acestui rezultat, CSU Craiova va participa în turul al treilea preliminar al Ligii Europa.
Peste 30.000 de spectatori au asistat la finala Cupei României, dar meciul a fost precedat de incidente între suporteri și jandarmi.
Suporterii Craiovei au luat cu asalt Capitala la finala Cupei României şi au fost aproape să fie călcaţi în picioare de jandarmeria călare. Incidentele au avut loc în drumul spre Arena Naţională.
Suporterii Peluzei Sud din Craiova le-au lăsat un mesaj clar în Gara Obor: CSU nu e Știinţa!  De la gară, fanii au fost preluați de Jandarmerie, dar după câteva sute de metri a apărut și primul incident. Oamenii de ordine au intervenit din cauza unor torțe aprinse, iar un cal s-a speriat și a intrat în mulțime.
În ciuda îndemnului jandarmilor, suporterii au continuat să aprindă torțe pe drum.
Pe Arena Națională au desfășurat și coregrafia pregătită de acasă. După zeci de ani agonizanți de la ultima încoronare - Știința, te vrem din nou triumfătoare!, a fost mesajul oltenilor care n-au mai văzut un trofeu de 25 de ani.
La rândul sau, Hermannstadt a avut o galerie mică, dar frumoasă. Suporterii din Sibiu au venit îmbrăcaţi în port popular şi au avut chiar şi coregrafie. Din sezonul viitor, vor colora peisajul din prima ligă.
