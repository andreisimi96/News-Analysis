Raytheon a anunţat că Armata Statelor Unite ale Americii a atribuit companiei un contract în valoare de 395,85 milioane dolari pentru producţia sistemelor de apărare antiaeriană şi anti-rachetă Patriot comandate de România.
”Publicat de către Departamentul de Apărare al Statelor Unite pe 24 Mai 2018, contractul dispune începerea construcţiei primei unităţi Patriot a României. Raytheon a început încă din prima jumătate a anului 2017 să o construiască, cu fonduri proprii, pentru a respecta termenul de livrare deja stabilit”, se arată în comunicat, potrivit News.ro .
Raytheon a comandat deja mii de piese de la sute de furnizori şi a început producţia componentelor esenţiale electronice, pieselor prelucrate şi ansamblelor de circuite de carduri şi cabluri.
“Experienţa obţinută în urma celor 220 de unităţi de lansare pe care le-am produs deja ne va permite să respectăm termenul de livrare a sistemelor Patriot în România. Suntem în plin proces de integrare a industriei româneşti de apărare în reţeaua noastră globală de producţie, astfel încât să putem emite cât mai curând primul ordin de comandă către o companie românească”, a spus vicepreşedinte Apărare Integrată Antiaeriană şi Anti-rachetă în cadrul Raytheon Sisteme Integrate de Apărare, Tom Laliberty.
Patriot este un element al apărării europene împotriva rachetelor balistice şi de croazieră, a aeronavelor şi dronelor. Ţări NATO precum Statele Unite, Germania, Olanda şi Spania au deja sisteme Patriot.
Pe 29 noiembrie 2017, România a semnat o scrisoare de ofertă şi acceptare pentru Patriot, devenind astfel a 6-a ţară membră NATO care achiziţionează sistemul.
Pe 28 martie 2018, şi Polonia a semnat scrisoarea de ofertă şi acceptare, devenind a 7-a ţară parte din acest club exclusivist.
Totodată, în 7 mai, ministerul suedez al Apărării a anunţat că a primit scrisoarea de ofertă şi acceptare pentru Patriot.
Sistemul Patriot produs de Raytheon este un sistem de apărare anti-rachetă care conţine radare, tehnologie de comandă şi control şi mai multe tipuri de interceptori care lucrează împreună pentru a detecta, identifica şi neutraliza rachete tactice balistice şi de croazieră, drone, aeronave şi alte tipuri de ameninţări aeriene.
