Un jurnalist mexican a fost asasinat în cursul nopţii de vineri spre sâmbătă în statul Quintana Roo (est), au făcut cunoscut sâmbătă biroul procurorului şi angajatorul său, ridicând la şase numărul total al jurnaliştilor ucişi în 2018 în Mexic, relatează AFP, citat de Agerpres . 
Jose Guadalupe Chan, 35 de ani, se afla într-un bar al comunităţii indigene din Felipe Carrillo Puerto în momentul atacului. "Moartea sa a survenit în urma rănilor provocate de gloanţe", a anunţat biroul procurorului din Quintana Roo într-un comunicat.
Jurnalistul lucra pentru săptămânalul online Playa News care acoperă actualitatea în Riviera Maya, zona turistică învecinată cu celebra staţiune Cancun.
În ultimul său articol, el s-a ocupat de uciderea unui simpatizant al Partidului Revoluţionar Instituţional (PRI), multă vreme hegemonic în ţară, într-un oraş vecin.
Asasinarea lui Jose Guadalupe Chan a survenit chiar înaintea alegerilor prezidenţiale, legislative şi locale prevăzute duminică.
Campania pentru aceste alegeri este de departe cea mai sângeroasă cunoscută vreodată de Mexic, cu 136 de oameni politici ucişi de la declanşarea procesului electoral, potrivit firmei de consultanţă Etellekt.
Mexicul este una din cele mai periculoase ţări pentru jurnalişti. Din anul 2000, au fost ucişi mai mult de 100 de reprezentanţi ai presei, potrivit asociaţiilor de apărare a libertăţii de exprimare.
În 2017, cel puţin 11 dintre aceştia au fost asasinaţi în Mexic, potrivit ONG-urilor Reporteri fără Frontiere şi Articulo 19.
