Harvey Weinstein ar putea fi arestat vineri de poliţiştii din New York sub acuzaţia că a violat o femeie şi că a obligat-o pe o alta să facă sex oral, a declarat o sursă apropiată anchetei, scrie news.ro, care citează CNN.
Foto: Gulliver/Getty Images
Procurorii din Manhattan îl vor acuza pe Weinstein mai întâi de viol de gradul I şi III în primul caz şi de gradul I pentru act sexual în al doilea caz, a mai spus sursa. 
Avocatul din New York al producătorului, Benjamin Brafman, a refuzat să precizeze joi dacă Weinstein se va preda poliţiei. 
Alte acuzaţii de abuz sexual la adresa sa au fost formulate la Los Angeles şi Londra. 
Procurorii federali din New York au început o investigaţie oficială cu privire la astfel de fapte, potrivit Wall Street Journal.
Ancheta a început după mai multe acuzaţii la adresa lui Weinstein făcute de femei din toată lumea care au mărturisit că au fost hărţuite de bărbaţi celebri. 
Joi, CNN a dezvăluit că şi actorul Morgan Freeman a fost acuzat de hărţuire sexuală şi comportament indecent de opt femei.
