Ministerul Public se declară îngrijorat de modul în care au fost adoptate modificările Codului penal şi Codului de procedură penală, fără să fie luate în considerare observaţiile şi propunerile Consiliului Superior al Magistraturii (CSM) şi ale asociaţilor de procurori şi judecători şi fără o consultare. Parchetul General transmite că se face o analiză a aspectelor de neconstituţionalitate privind modificările aduse legislaţiei penale.
Sursă foto: INQUAM PHOTOS / Octav Ganea
„Ministerul Public îşi exprimă îngrijorarea în legătură cu modul în care au fost adoptate o serie de modificări ale Codului penal şi Codului de procedură penală, fără a fi luate în considerare observaţiile şi propunerile formulate de către Consiliul Superior al Magistraturii şi  asociaţiile profesionale ale judecătorilor şi procurorilor, fără a exista o consultare şi o colaborare reală cu instituţiile judiciare învestite cu aplicarea legislaţiei penale”, transmite marţi Ministerul Public.
Citește și ”Iohannis se pregătește pentru ce e mai rău. Joacă la totul sau nimic.”
Parchetul General spune că face o analiză a aspectelor de neconstituţionale ale modificărilor aduse Codului penal şi Codului de procedură penală.
„Având în vedere cele expuse anterior, la nivelul Ministerului Public este în curs de realizare o analiză a tuturor aspectelor de neconstituţionalitate privind modificările aduse legislaţiei penale, care va fi înaintată subiecţilor cu drept de sesizare a Curţii Constituţionale”, mai spune instituţia condusă de Augustin Lazăr.
Şedinţa de plen s-a desfăşurat în absenţa lui Liviu Dragnea şi a fost condusă de vicepreşedintele Camerei Deputaţilor Gabriel Vlase, care a fost propus de preşedintele Klaus Iohannis la conducerea Serviciului de Informaţii Externe.
PNL şi USR au anunţat că vor ataca legea la Curtea Constituţională.
Liderul USR, Dan Barna, a spus că, de luni, România a devenit un „rai al infractorilor”, în care femeile violate vor fi nevoite să dea declaraţii privindu-i în ochi pe agresorii lor, iar dacă cineva face evaziune fiscală sau spălare de bani, „este liber să plece în Costa Rica”, pentru că autorităţile nu îl vor mai putea aresta preventiv. 
Mişcarea România Împreună (RO+), condusă de fostul premier Dacian Cioloş, a avertizat că modificările la Codul de Procedură Penală votate luni seară de PSD şi de partenerii săi din coaliţia parlamentară vor acţiona în special în beneficiul inculpaţilor şi condamnaţilor, iar o parte dintre acestea îl pot ajuta pe liderul PSD, Liviu Dragnea, în procesele sale penale.
