Statistica ne confirmă ce am simţit cu toţii: preţurile nu se opresc din creştere. Inflaţia a ajuns luna trecută la 5,4% , cel mai ridicat nivel din ultimii cinci ani. Chiar dacă salariile au crescut în unele domenii, banii par că se topesc, spun oamenii, care încep să scurteze tot mai mult lista de cumpărături.
Scumpirea mâncării a alimentat inflaţia. Fructele şi legumele, aduse aproape numai din import de la începutul anului, au avut cele mai mari preţuri. Cartofii şi fructele de exemplu costă cu 18 procente mai mult, urmate de legume şi conserve din legume. La preţuri cu plus, cumpărături cu minus.
- Păi cumpărăm foarte puţin, foarte puţin, la jumate! Bate vântul în frigider! Să mă ierte Dumnezeu... bate vântul!
- S-au cumpărat mai puţine, fiindcă una e să dai 15 lei pe două kilograme de pulpe şi alta e să dai 17 lei.
- Mă ajută copiii că altfel... am o pensie mică.
Magazinele explică: sunt nevoite să cumpere fructe şi legume scumpe din Spania, Italia şi Turcia pentru că producătorii locali nu au oferte de calitate.
„Producătorii încă nu au capacitatea de a îndeplini nişte standarde comerciale, le lipsesc probabil utilajele de sortare, utilaje de calibrare”, spune Dragoş Vasile, consilier de concurenţă Consiliul Concurenţei.
„Dacă se scumpeşte energia, dacă se scumpesc pesticidele, seminţele este normal ca toate costurile să crească şi produsele noastre să iasă cu un preţ mai ridicat”, spune Laurenţiu Baciu, preşedintele LAPAR.
În mai, energia electrică s-a scumpit cu 10 procente, în vreme ce combustibilii, care influenţează preţul transportului, implicit al mâncării, costă mai mult cu 5,69 la sută. Specialiştii Băncii Naţionale se aşteaptă ca abia spre sfârşitul anului să se tempereze ritmul de creştere.
