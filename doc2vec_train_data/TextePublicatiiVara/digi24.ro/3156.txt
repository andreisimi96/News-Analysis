Administraţia Naţională de Meteorologie a emis o nouă avertizare Cod galben de instabilitate atmosferică pentru 18 judeţe, valabilă până luni, la ora 5:00, precum şi o informare meteorologică valabilă până luni la ora 21:00.
FOTO: Gulliver/ Getty Images
Potrivit meteorologilor, în după-amiaza zilei de duminică (17 iunie) şi în noaptea de duminică spre luni (17/18 iunie) în zona Carpaţilor Orientali şi Meridionali, în vestul Moldovei şi nordul Munteniei, vor fi perioade cu averse torenţiale, vijelii, descărcări electrice şi izolat grindină. Cantităţile de apă vor depăşi 25 l/mp şi pe arii restrânse 40 -50 l/mp, potrivit Agerpres.
Judeţele aflate sub incidenţa Codului galben sunt Suceava, Neamţ, Harghita, Bacău, Covasna, Vrancea, Buzău, Prahova, Dâmboviţa, Argeş şi parţial Braşov, Sibiu, Vâlcea, Alba, Hunedoara, Gorj, Mehedinţi şi Caraş-Severin.
De asemenea, conform informării ANM, de duminică după-amiaza până luni seara, în cea mai mare parte a ţării, vor fi perioade scurte de timp cu instabilitate atmosferică accentuată ce se va manifesta prin averse, frecvente descărcări electrice, intensificări ale vântului şi condiţii de grindină. Pe arii restrânse vor fi cantităţi de apă de peste 20-30 l/mp.
