Se agită lucrurile în Parlament . Victor Ponta racolează parlamentari de la PSD ultimul pe listă fiind deputatul Nicolae Bănicioiu, fost ministru al sănătăţii. În aceste condiţii, liberalii înceracă să adune voturi pentru a da jos Guvernul Dăncilă printr-o moţiune de cenzură în iunie .
Nicolae Băniciou este ultimul pe lista celor care pleacă din PSD pentru a i se alătura lui Victor Ponta. Înaintea sa au fost deputaţii Mircea Dobre, Cătălin Nechifor, Gabriela Podaşcă şi Emilia Meiroşu. Toţi îi aduc reproşuri directe lui Liviu Dragnea.
- Nu, nu pot să rămân alături de actuala formulă de conducere a PSD-ului, voi merge alături de colegii mei din guvernarea Ponta, a declarat la Digi24 Nicolae Bănicioiu.
- E oficial o demisie din PSD?
- Da, este oficială. Deocamdată, am ajuns subiect de glume, asta suntem astăzi, subiect de glume printre adolescenţi. Dacă asta e viziunea domnului Dragnea sau misiunea domnului Dragnea de a distruge PSD-ul, atunci e decizia lui, a declarat Nicolae Bănicioiu la Digi24.
„La ora actuală, România este condusă de un singur om care a confiscat Parlamentul şi Guvernul României. În acest moment totul se distruge, începând de la Partidul Social Democrat”, a declarat, la rândul său, fostul ministru al turismului, deputatul Mircea Dobre.
Cei care au plecat au fost acuzaţi de trădare de liderii PSD.
„Detest trădarea şi nu pot empatiza cu cei care îşi găsesc justificări pentru trădare”, spune vicepreşedintele partidului, Gabriela Firea.
„Trădătorii au impresia că pot destabiliza PSD. Se înșală amarnic!”, s-a grăbit să dea asigurări Rovana Plumb, președinta organizației de femei a PSD.
„Acești trădători sunt doar un angrenaj din planul subversiv de a împiedica cu orice preț îndeplinirea programului de guvernare”, acuză Mihai Fifor, vicepreședinte PSD.
În acest context, liderul opoziţiei, Ludovic Orban, anunţă că va discuta cu toţi parlamentarii pentru a dărâma guvernul prin moţiune de cenzură. Spune că e pregătit să devină premier.
„Vom discuta cu fiecare parlamentar, mai ales cu parlamentari din cadrul majorităţii. De asemenea, vom purta discuţii cu grupul UDMR, cu grupul minorităţilor naţionale şi în general orice discuţii sunt necesare pentru a reuşi să convingem oamenii să se alăture demersului nostru”, declara, joi, Ludovic Orban.
Pentru a trece moţiunea de cenzură este nevoie de 233 de voturi, opoziţiei lipsindu-i peste 60 de parlamentari. PSD şi ALDE au 245 de mandate, iar PNL, USR şi PMP adună 162 de parlamentari. Sunt 11 parlamentari neafiliaţi, iar 17 aparţin minoriţăţilor naţionale, în timp ce UDMR are 30 de voturi.
