O mină din Al Doilea Război Mondial, descoperită în Marea Neagră de gruparea NATO, specializată în lupta împotriva minelor – SNMCMG 2, a fost distrusă de scafandrii militari în cadrul unui exerciţiu de antrenament desfăşurat în această săptămână.
Potrivit unui comunicat al Forţelor Navale, navele Divizionului 175 Scafandri, „Grigore Antipa” şi „Grozavul”, sub conducerea comandorului Marian Tănase, comandantul divizionului, au executat, în perioada 22-25 mai, un exerciţiu de antrenament pe mare, având la bord scafandri de mare adâncime, scafandri de luptă EOD şi personal militar şi civil participant la cursurile de pregătire şi reatestare, potrivit News.ro.
“Scafandrii de luptă EOD au executat căutarea, identificarea şi distrugerea unei mine marine istorice, din cel de-Al Doilea Război Mondial, descoperită de gruparea NATO, specializată în lupta împotriva minelor – SNMCMG 2”, se arată în comunicat.
Astfel, pericolul a fost înlăturat, iar siguranţa navigaţiei în raionul Constanţa 2 a fost restabilită, misiunea scafandrilor militari fiind îndeplinită cu succes, a precizat sursa citată.
Scafandrii EOD ai Forţelor Navale sunt specializaţi în dezamorsarea dispozitivelor explozive subacvatice, acvatice şi terestre şi pot interveni pentru asigurarea libertăţii de navigaţie pe căile de comunicaţie maritime şi fluviale.
