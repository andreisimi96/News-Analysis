Conducerea PNL, reunită în ședința Biroului Executiv, a aprobat luni forma iniţială a moţiunii de cenzură împotriva Guvernului Dăncilă, urmând ca marţi să fie redactată forma „semifinită”, iar în jurul datei de 20 iunie să fie depusă la Parlament. Anunțul a fost făcut de președintele liberal, Ludovic Orban.
Sursă foto: INQUAM PHOTOS / Octav Ganea
„Am aprobat de principiu textul moţiunii de cenzură. Va fi adus la forma semifinită a PNL până mâine (marţi – n.r.) la ora 17.00. În baza acestui text, vom discuta cu toţi ceilalţi parteneri care vor veni să susţină moţiunea de cenzură. Suntem deschişi la completarea acestui text, suntem deschişi la îmbunătăţirea, la introducerea de noi teme şi motive care să stea la baza moţiunii de cenzură. De asemenea, am stabilit ca şi calendar depunerea moţiunii de cenzură aproximativ în jurul datei de 20 iunie. Am discutat şi despre stadiul negocierilor şi mai ales de toate discuţiile şi întâlnirile pe care urmează să le avem în cursul acestei săptămâni”, a afirmat Ludovic Orban.
Liderul PNL a refuzat să spună care sunt partidele cu care a finalizat negocierile pentru susţinerea moţiunii de cenzură.
Orban a mai spus că în şedinţa BEx s-a discutat de principiu şi despre organizarea de proteste în fiecare judeţ din România în cursul procedurii de depunere a moţiunii de cenzură.
Anterior anunțului de luni, surse acreditaseră ideea că moțiunea de cenzură va fi depusă pe data de 20 iunie, urmând ca votul să fie dat pe 28 iunie.
Actuala sesiune parlamentară se încheie la sfârșitul lunii iunie.
