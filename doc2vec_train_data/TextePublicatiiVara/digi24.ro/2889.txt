Liderul PMP Traian Băsescu a comentat vineri nominalizarea de către preşedintele Iohannis a deputatului PSD Gabriel Vlase pentru preluarea şefiei Serviciului de Informaţii Externe (SIE), spunând că această soluţie a mulţumit pe toată lumea şi a rezolvat şi dilemele momentului: o revocare, o suspendare şi o condamnare. "Bună treabă, rea tocmeală!”, afirmă Băsescu, scrie News.ro. 
"Pupat Piaţa Independenţei! Soluţia cu Gabriel Vlase desemnat de Preşedintele Iohannis pentru şefia SIE a mulţumit pe toată lumea. Soluţia rezolvă şi cele trei mari dileme ale momentului, adică: o revocare, o suspendare şi o condamnare. Toată lumea mulţumită. Bună treabă, rea tocmeală”, a scris Traian Băsescu pe pagina sa de Facebook.
Preşedintele Klaus Iohannis a transmis joi, o scrisoare preşedinţilor celor două Camere ale Parlamentului, în care propune numirea în funcţia de director al Serviciului de Informaţii Externe a deputatului PSD Petru-Gabriel Vlase. Gabriel Vlase este vicepreşedinte PSD, deputat de Bacău aflat la al patrulea mandat şi vicepreşedinte al Camerei Deputaţilor.
Conform CV-ului său, este doctor în ştiinţe militare şi informaţii la Academia Naţională de Informaţii (ANI). În 2015, numele lui Vlase apărea în dosarul retrocedărilor ilegale de păduri din judeţul Bacău, în care fostul deputat Viorel Hrebenciuc a fost condamnat, în luna mai a acestui an, la doi ani de închisoare cu executare.
