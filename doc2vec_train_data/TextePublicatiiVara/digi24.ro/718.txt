Procurorul general al României, Augustin Lazăr, spune că așteaptă motivarea Curții Constituționale în ceea ce privește revocarea șefei DNA, Laura Codruța Kovesi.
„Așteptăm cu foarte mult interes considerentele acestei decizii, pentru ca în continuare să putem face o analiză juridică. Juriștii nu speculează, ci discută exclusiv pe considerente și pe temei juridic”, a spus Augustin Lazăr.
El a precizat că nu a discutat cu Laura Codruța Kovesi despre decizia Curții Constituționale. El spune însă că procurorii sunt „îngrijorați în legătură cu situația sensibilă care s-a creeat și cu toții așteaptă să vadă ce va conține motivația Curții Constituționale”.
„Noi știm de ani de zile, dacă nu cumva de zeci de ani, că există o independență a magistraților procurori și sunt preocupați să știe dacă acest principiu al independenței magistraților va mai fi valabil pentru procurori sau Constituția va fi interpretată într-o altă manieră. Așteptăm să vedem această motivare”, a spus procurorul general.
Întrebat despre „mai multe voci” care au spus că șefa DNA ar trebui să-și dea demisia, Lazăr a răspuns: „Nu pot comenta ce discută politicienii sau diverse voci”.
De asemenea, întrebat ce crede că va face Klaus Iohannis, procurorul general a răspuns: „Nu sunt consilierul domnului președinte”.
Curtea Constituţională a constatat miercuri existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi.
Ministrul Justiţiei, Tudorel Toader, spune că decizia CCR valorifică principiul constituţional potrivit căruia procurorii îşi desfăşoară activitatea sub autoritatea ministrului Justiţiei. Toader mai susţine că  şeful statului nu are nici o abilitare legală pentru evaluarea competenţelor profesionale sau manageriale ale procurorilor de rang înalt , spre deosebire de ministrul Justiţiei.
Decizia CCR urmează a fi motivată pe larg și ea se va publica în Monitorul Oficial. Ea nu poate fi atacată de nimeni și nicăieri. Din momentul publicării ea devine obligatorie pentru toată lumea.
