Cel mai puternic telefon Android produs până acum a fost lansat la târgul de tehnologie Computex. ASUS „Republic of Games" Phone este gândit special pentru gameri. Noul smartphone se laudă cu cel mai rapid procesor din lume şi cu performanţe mai bune decât principalii competitori de pe piaţa telefoanelor inteligente.
Derek Yu, director marketing Republic of Gamers: Iată, astăzi, în sfârşit, a venit momentul, produsul care va schimba regulile jocului, ROG Phone.
Asus Republic of Gamers Phone este cel mai puternic telefon produs vreodată şi doar al doilea smartphone din istorie creat special pentru jocuri.
Richard Lai, editor-şef Engadget China: Nu doar că e propulsat de procesorul Qualcomm Snapdragon 845, dar a fost şi dus până la o frecvenţă de 2,96 GHz. În plus, are 8 GB de RAM şi o cameră mare de răcire cu vapori, care se întinde pe tot spatele telefonului.
Ecranul Full HD de 6 inchi şi 90 de herţi este gândit special să ofere imagini de calitate superioară pentru jocuri. Pe lateralul telefonului sunt trei senzori cu ultrasunete, care funcţionează ca butoane virtuale pentru jocuri. Iar pentru cei care vor mai mult control şi mai multă putere, ASUS a creat şi accesorii speciale: un cooler extern, un suport care vine cu un ecran secundar, pentru a putea rula aplicaţii în paralel cu jocurile şi chiar un joystick care se ataşează de capetele telefonului.
Richard Lai, editor-şef Engadget China: Dacă vrei, poţi să transformi ROG Phone într-un desktop, cu ajutorul sistemului de andocare special. Îţi oferă mai multe porturi şi chiar un cititor de carduri SD. Când ai totul gata, poţi să ataşezi un monitor şi alte accesorii ca să te joci un pe un ecran mare. Poţi să pui şi un mouse, dacă vrei.
Taiwanezii de la ASUS se laudă că telefonul lor întrece performanţele Samsung Galaxy S9 Plus şi iPhone X, cele mai noi şi dorite smartphone-uri de pe piaţă. Compania nu a spus încă nimic despre preţ, dar cu siguranţă va fi pe măsură specificaţiilor.
