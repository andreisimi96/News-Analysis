Casele s-ar putea ieftini: indicele după care se calculează ratele în lei a ajuns la cel mai mare nivel din ultimii trei ani, iar asta descurajează creditarea. Constructorii simt pericolul şi pun frână noilor proiecte.
În primele patru luni din an, lucrările de construcţii rezidenţiale au scăzut cu 24%. Spre comparaţie, în perioada ianuarie-aprilie anul trecut vorbeam despre un avans spectaculos de 39%.
Cererea este încă mare, dar de la vizionarea unei locuinţe până la cumpărare e cale lungă.
Programul Prima Casă a fost cel care a susţinut în bună parte dezvoltarea pieţei imobiliare, pentru că avansul obligatoriu este mai mic decât la creditele standard, iar statul şi garanta împrumutul. Confruntaţi acum cu scăderea cererii, dezvoltatorii vin cu propuneri de finanţare.
Bogdan Ivan - preşedintele Asociaţiei Dezvoltatorilor Imobiliari: "Aceste norme BNR vor face ca posibilitatea de a lua un credit să fie mult mai dificilă. Anul acesta va fi foarte concurenţial şi cu multe oferte sau reduceri de preţuri".
Mai mult, deşi rata creditelor neperformante în România este sub cotele de alarmă ale BNR, aceasta a înregistrat totuşi un avans de 13% în martie 2018, faţă de martie 2017. Cele mai mari dificultăţi la plata împrumuturilor le au chiar cei au s-au împrumutat în ultimul an. BNR ar vrea să plafoneze gradul de îndatorare. Ministerul de Finanţe cere totuşi un studiu de impact, de teamă ca măsura să nu descurajeze consumul, care aduce bani la buget.
Eugen Teodorovici, ministrul Finanţelor: "Ştiţi că sunt adeptul libertăţii ca oamenii să se împrumute pentru nevoile curente pe care le au."
