"Vreau la Gojdu!" Asta cer zeci de elevi rămaşi pe dinafară după ocuparea locurilor disponibile din toamnă în cele două clase a V-a de la colegiul orădean. Conducerea şcolii a precizat că are spaţiu pentru încă o clasă, iar părinţii au cerut inspectoratului să aprobe înfiinţarea acesteia.
Planul de şcolarizare, care se referă la numărul maxim de elevi pe care o școală îl va avea în următorul an de învățământ, este întocmit, în fiecare primăvară, de inspectorate, pe baza propunerilor făcute de fiecare unitate școlară. Aprobarea finală este dată de Ministerul Educației.
În baza acestei proceduri, colegiul orădean "Emanuil Gojdu" a cerut trei clase a V-a, din care au fost aprobate două. Săptămâna trecută, 118 elevi au concurat pentru cele 60 de locuri disponibile. După ocuparea acestora, 30 de copii care au obţinut note peste 5 au rămas pe dinafară. Părinții sunt revoltați.
"Îşi doreşte foarte mult să studieze la acest colegiu, motive sunt mai multe, are soră mai mare, îşi doreşte aici. Nu înţelegem, nu ne e clar, mie ca părinte, de ce nu se poate, dar nu îi clar copilului. Copilul în fiecare zi mă întreabă, de ce nu se face a treia clasă", povesteşte Elena Gîrba, mama unui elev.
"Cred că abia după ce o văd pe ea suferind, realizez şi eu că este un moment destul de hotărâtor. La facultate nu intri, dai şi în anul următor, ce să facem în clasa a cincea, stăm un an să aşteptăm? Nu a spus mă duc acolo cu colegii mei, nu a spus mă duc acolo cu valul, vreau să merg să învăţ acolo, eu asta îmi doresc", spune Camelia Fînu, mama unei eleve.
Conducerea colegiului susține că există spațiu pentru a treia clasă. În acest sens a transmis o petiţie Inspectoratului și un memoriu Ministerului Educaţiei.
"Pentru fiecare clasă, elev care nu este în şcoală, se pierd bani. Pe de altă parte, dacă noi avem spaţiu de şcolarizare şi părinţii doresc să-şi dea copiii la şcoală, nu înţeleg de ce pornirea aceasta împotriva părinţilor şi a şcolii", susţine Florin Nicoară, directorul Colegiului Naţional "Emanuil Gojdu" Oradea.
Iniţial, şeful Inspectoratului Școlar Bihor şi-a motivat decizia prin faptul că vrea să păstreze un echilibru între şcolile din centru şi cele din cartiere, pe fondul scăderii numărului de elevi din oraș.
"Nu există un temei legal prin care opreşti copiii să fie şcolarizaţi într-o anumită unitate de învăţământ", spune directorul Colegiului Naţional "Emanuil Gojdu".
Însă în urma întrunirii Consiliului de Administraţie din cadrul inspectoratului, s-a luat altă hotărâre.
"Consiliul de Administraţie a hotărât că se impune luarea deciziei de a solicita Ministerului Educaţiei modificarea planului de şcolarizare şi de a solicita şi de a da până la urmă cea de-a treia clasă acestui colegiu", a precizat Alin Novac-Iuhas, șeful IȘJ Bihor.
Reporteri: Anca Deac, Bianca Firezar
Operatori: Florin Lucuța, Constantin Gheorghiță
