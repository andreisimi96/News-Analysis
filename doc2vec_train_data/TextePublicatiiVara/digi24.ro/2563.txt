Ilie Năstase a comentat în stilul său caracteristic incidentul petrecut pe Arena Națională, la evenimentul în care Simona Halep și-a prezentat trofeul de la Roland Garros în fața a peste 20.000 de oameni care au aplaudat-o pe marea campioană, dar au huiduit-o pe Gabriela Firea, primarul Capitalei.
Tenis, WTA: Turneul de la 's-Hertogenbosch e în direct la Digi Sport 2, în perioada 11-17 iunie
Într-un interviu acordat Libertatea , Ilie Năstase a declarat că el a mers la eveniment în calitate de invitat și a afirmat că primarul ar fi putut să îi dea Simonei Halep cheia orașului în alt loc, și nu pe Arena Națională. De asemenea, fostul campion de la US Open (în 1972) și Roland Garros (în 1973) a declarat că la eveniment ar fi participat și mai mulți oameni, dacă nu ar fi fost organizat pe ultima sută de metri.
„Dacă se anunța evenimentul cu două-trei zile înainte, stadionul ar fi fost plin. Însă, dacă Simona n-ar fi câștigat finala, poate că iarăși ar fi apărut criticii. Este, însă, meritul ei. A avut răbdare, după trei finale pierdute, și a primit trandafirul”, a declarat Ilie Năstase.
Întrebat despre momentul în care stadionul a huiduit primarul Capitalei, Năstase a răspuns în glumă: „Erau mai mulți oameni de sport pe stadion. Poate putea să-i dea cheia orașului în altă parte. Cred, nu știu, nu mă bag. Eu am fost acolo ca invitat al Simonei. Nu m-am dus de capul meu. Dacă mă fluierau pe mine, le mulțumeam. Ce era să le fac, să mă pun cu oamenii?”.
