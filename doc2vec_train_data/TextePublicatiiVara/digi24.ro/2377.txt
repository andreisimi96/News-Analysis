Elevi şi părinţi, deopotrivă, se află de luni sub zodia emoţiilor. Absolvenţii de gimnaziu au început Evaluarea Naţională. Sunt peste 4600 în Bihor, care au susţinut luni dimineaţă proba de limba română. Subiectele au fost de dificultate medie, spun dascălii. Următoarea probă, cea de matematică, va fi susţinută miercuri.
Emoţiile au fost mari pentru cei 173 de elevi care au susţinut prima probă a Evaluării Naţionale la centrul de la şcoala Dacia din Oradea.
"- Aștept de la începutul an acest examen și sperăm să treacă.
- De ce ai așteptat atât de mult examenul?
- Pentru că e un stres foarte mare", explică un elev.
„- Cât de mult sau cu cât timp în urmă te-ai pregătit?
- Semestrul doi, cam atunci am început mai mult să învăț", susţine o elevă.
Candidații au recunoscut că nu stăpânesc foarte bine toată materia.
"- Depinde de ce o să pice pentru că balada și doina nu le prea știu.
- Cât de mult te-ai pregătit?
- Tot weekend-ul am învățat, de cum m-am trezit până seara, la opt."
După două ore, la ieşirea din sălile de examinare, atmosfera a fost mult mai relaxată.
"Nu a fost așa greu, adică pentru mine, nu a fost greu, sper să iau notă mare", spune o elevă.
"- Cum ți s-a părut examenul?
- Destul de ușor, trebuia doar să te concentrezi și cu siguranță știai", consideră o colegă.
Pe lângă subiectele cu mai multe cerințe, candidații au avut de argumentat și apartenența la genul epic a unui text la prima vedere. La aceasta s-a adăugat relatarea unei întâmplări din Cetatea Alba Carolina.
"Ca grad de dificultate, putem spune că a avut un grad mediu de dificultate, însă necesita atenție din partea elevilor", spune Diana Simina, profesor de limba română. "Toate aceste subiecte au fost făcute de-a lungul timpului la clasă, copiii noștri au făcut acea pregătire suplimentară de-a lungul întregului an școlar."
"Înscriși, candidați pentru acest an școlar avem 4.665. În toate cele 33 de centre constituite la nivelul județului Bihor, această probă s-a desfășurat în condiții optime", a precizat Alin Iuhas-Novac, şeful IŞJ Bihor.
În Bihor sunt 33 de centre de examen și unul de evaluare.
Elevii vor afla notele pe 19 iunie, până la ora 12, iar cei nemulțumiți vor putea depune contestații, în aceeași zi, până la ora 19. Rezultatele finale vor fi afișate pe 22 iunie.
Între 29 iunie și 4 iulie, toți candidații declarați admiși vor completa fișele de înscriere la liceu, iar pe 9 iulie va avea loc prima etapă de repartizare computerizată.
Reporter: Anca Deac
