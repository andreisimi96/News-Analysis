 Indicele Robor la trei luni a crescut la 2,85%, cel mai mare nivel din octombrie 2014. "Banca Centrală va prefera dobânda mai mare pe leu decât deprecierea acestuia”, spun analiștii.
Indicele Robor la trei luni, în funcţie de care sunt calculate dobânzile la majoritatea creditelor în lei, a crescut la 2,85%, cel mai mare nivel din octombrie 2014, potrivit datelor publicate luni de Banca Naţională a României (BNR), potrivit News.ro .
Luni, indicele a atins cel mai mare nivel din 14 octombrie 2014, când a fost 2,89%. Indicele a crescut accelerat începând din 13 aprilie, când a atins nivelul de 2,07%.
Totodată, indicele Robor la şase luni a crescut luni la 2,96%, cel mai mare nivel din 3 octombrie 2014, când a fost 2,98%.
BNR a anunţat, în 7 mai, creşterea ratei dobânzii de politică monetară de la 2,25% la 2,50% pe an.
Analiștii consideră că românii vor fi în continuare martorii altor creșteri de dobânzi. "Banca Centrală va prefera dobânda mai mare pe leu decât deprecierea acestuia”, spune Adrian Mitroi, profesor de finanțe comportamentale al ASE București.
Moneda europeană a înregistrat, însă, și luni o creștere față de leu. Banca Naţională a României (BNR) a anunţat un curs de referinţă de 4,6566 lei/euro, în creştere cu 0,17% faţă de nivelul atins joi, cel mai mare nivel din 4 mai până în prezent.
