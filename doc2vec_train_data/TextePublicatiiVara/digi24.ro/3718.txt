Este 1 iulie, o dată la care de obicei aleşii sunt deja plecaţi în vacanţă mare. Este primul an când parlamentarii îşi sacrifică timp preţios din cele două luni libere. Îşi încep vacanţa cu o sesiune extraordinară.
Marile proiecte cer sacrificii, ar spune membrii Coaliţiei. Opoziţia, dimpotrivă, crede că proiectele pentru care aleşii sunt chemaţi la muncă vor face mai mult rău decât bine.
Modificarea Codului Penal şi,în principal redefinirea abuzului în serviciu este prioritatea zero a aleşilor. Proiectul a stârnit îngrijorările ambasadelor şi societăţii civile.
Florin Iordache - preşedintele Comisiei Speciale: „Îi asigur pe toți cei interesați că lupta anticorupție va continua”.
Nu de aceeași părere este însă deputatul PNL Ioan Cupșa: „Cei care dețin puterea se preocupă în mod special de soarta infractorilor din România. La eliberarea condiționată s-au micșorat toate limitele”.
Potrivit amendamentelor aprobate deja de Comisia Specială, vor ieşi mai repede din închisoare persoanele condamante la pedespe mai mici de 10 ani. Pot fi eliberaţi cei care au ispăşit o treime din pedeapsă. Sancţiunile impuse celor cu vârste peste 60 de ani vor fi şi ele mai mici. Iar confiscarea extinsă nu se mai aplică pentru spălare de bani şi constituirea de grup infracţional organizat.
Modificările la Codul Penal:
Ies mai repede din închisoare persoanele condamnate la pedepse mai mici de 10 ani
Un condamnat poate fi eliberat condiţionat dacă a executat jumătate din pedeapsă
Condamnaţii care au peste 60 de ani execută doar o treime din pedeapsă, faţă de jumătate, cât este în prezent
Nu se mai face confiscare extinsă pentru spălare de bani și grup infracțional organizat
O altă prioritate pentru aleşi este adoptarea Codului Administrativ. Proiectul prevede, printre altele, pensii speciale pentru aleşii locali.
În suspans a rămas şi numirea unui nou şef al Serviciului de Informaţii Externe. Preşedintele Klaus Iohannis l-a nominalizat pe deputatul social-democrat Gabriel Vlase. Nominalizarea i-a luat prin surprindere pe şefii săi de partid.
Pentru a ajunge sef la SIE, Gabriel Vlase trebuie să primească votul majorităţii senatorilor şi deputaţilor, după ce va fi audiat în comisia de specialitate.
