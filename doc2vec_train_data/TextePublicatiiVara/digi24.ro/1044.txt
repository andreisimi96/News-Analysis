Experimentul Armeniș se repetă, la 2 ani distanță, și în Hunedoara. În zona montană de sud vest a județului au ajuns în această lună 14 zimbri aduși de la rezervații din Italia, Germania și din județul Brașov. 6 sunt masculi, iar 8 femele, și niciun exemplar nu are mai mult de 5 ani. Relocarea animalelor are același scop ca și acțiunea din județul Caraș: repopularea pădurilor din România cu zimbri, dar și resălbăticirea acestui animal care a trăit în ultimele decenii doar în captivitate. 
 ”Această pădure din munții Poiana Ruscă a devenit noua casă pentru cei 14 zimbri. O perioadă, până se vor obișnui unii cu ceilalți, zimbrii vor fi ținuți în semicaptivitate, într-un țarc de 14 hectare, după care vor fi complet eliberați în sălbăticie”, relatează Andrada Velciov, jurnalist Digi24.
Perioada de carantină de 30 de zile este necesară, spun specialiștii, pentru ca zimbrii să înceapă să se desprindă de prezența și de ajutorul omului.
 ”Ei nu trebuie să vadă în om persoana care îi hrănește, persoana care e prietenul lor, asta face parte și din perioada de aclimatizare, omul trebuie să fie oarecum un factor de stres pentru ei, să fugă, să nu răspundă pozitiv la prezența umană”, a declarat Florin Hălăștauan, WWF România.
Vestea zimbrilor aduși la ei în sat i-a însuflețit pe cei mai mulți dintre localnici. La 83 de ani, Aurel Bărboni, fost lucrător silvic, este cel mai fericit de prezența animalelor sălbatice în pădurea din apropiere.
”Apăi, pădurea fără animale sălbatice nu îi frumoasă, mergi prin pădure și vezi ba un iepure, un căprior, un mistreț, un urs, ba mai vezi și un zimbru...no...”, povestește Aurel Bărboni, localnic Poieni.
”Acuma nu-i nicio problemă, nouă ne pare bine, că mai vin turiști pe-aici, mai vedem și noi lumea, nu stăm tot în pădure, ca ursu”, spune un localnic din Poieni.
”Se poate reintroduce și pune la locul lui în lanțul trofic acest animal care a dispărut și care credem noi în momentul în care tot proiectul va fi dus la capăt își va demonstra utilitatea”, a declarat  Florin Hălăștauan, WWF România.
Edilii din Densuș spun că relocarea zimbrilor poate însemna și o creștere a numărului turiștilor care să viziteze comuna.
”Aducerea zimbrilor aici mărește interesul turiștilor de a vizita comuna noastră din punct de vedere turistic este un sprijin pentru cei din satul Poieni, pentru că această zonă a comunei e puțin îmbătrânită, ca să fim sinceri”, a declarat Nicu Merian, viceprimar comuna Densuș.
Proiectul derulat de World Wilde Fund are și sprijinul Comisiei Europene. În următorii ani, numărul zimbrilor care trăiesc în sălbăticie va ajunge la peste 130, spun specialiștii. 50 de exemplare vor mai apărea la Densuș, și alte 50 la Armeniș, iar în 2025 se estimează ca cele 2 grupuri să se reunească și să conviețuiască în pădurile României.
reporter: Andrada Velciov/ operator: Tiberiu Mariș
