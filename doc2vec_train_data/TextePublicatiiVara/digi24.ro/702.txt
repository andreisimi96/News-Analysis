E ruptură totală între Statele Unite şi Europa. Administraţia Trump a anunțat suprataxarea importurilor de aluminiu și oțel din Uniunea Europeană cu 25%. Europa fusese exceptată, dar doar pana la 1 iunie, adică până mâine. În toată această perioadă, au fost negocieri timp de 2 luni, dar discuțiile nu au condus la niciun rezultat pozitiv. Trump nu a mai cruțat nimic, a impus taxe unor parteneri de comerț considerați, până mai ieri tradiționali: Europa, Mexic, Canada. Trump are puterea să impună astfel de taxe, fără să mai ceară aprobarea Congresului. Și profită din plin de ea. Dar povestea de acum este doar prefaţa. Ţinta e pusă pe maşini, cele germane în special. E ideea fixă a lui Trump, ofuscarea lui că vede Mercedes şi BMW pe Fifth Avenue. Blocul comunitar este și el decis să joace dur.
În ultimele zile, au fost foarte puţine semne că discuţiile dintre oficialii americani şi cei europeni vor conduce la un rezultat pozitiv.
Suprataxarea aluminiului şi oţelului importat de Statele Unite din Uniunea Europeană vizează mărfuri în valoare de aproape 6 miliarde şi jumătate de euro.
Conform datelor din 2016, aproape jumătate dintre acestea sunt trimise peste ocean de Germania. Europa a ameninţat că nu va sta cu mâinile în sân: va răspunde cu măsuri similare la produse americane precum motociclete, blugi, whisky sau unt de arahide.
Peter Altmaier, ministrul german al Economiei: „Suntem pregătiţi să acţionăm. E foarte important ca mesajul Europei să fie unul clar şi de unitate”.
Jurnaliştii germani de la Wirtschaftswoche susţin că, sub pretextul ameninţărilor la adresa securităţii naţionale, acelaşi motiv invocat de fiecare dată, Trump are ca scop blocarea accesului maşinilor premium fabricate în Germania.
Ţintele sunt, în mod evident, modelele Mercedes, Bentley, Lamborghini, Bugatti - fabricate de Daimler, respectiv Volkswagen. Trump l-ar fi informat inclusiv pe preşedintele Franţei Emmanuel Macron despre aceste planuri.
Semnele ar confirma o astfel de informaţie, având în vedere că Administraţia de la Casa Albă investighează deja posibilitatea de a impune tarife de 25% la importurile de autoturisme străine. Dacă maşinile premium vor fi interzise, atunci producătorii auto germani din domeniu ar suferi pierderi de 4,5 miliarde de euro, susţin analiştii.
Pierderi care ar avea ecou până în România, mare furnizor de subansalmbe pentru industria auto germană.
Grupurile europene controlează 90% din piaţa americană de autoturisme premium şi asta îl enervează la culme pe Trump.
De asemenea, Germania este cel mai mare exportator de autoturisme în Statele Unite.
Datele arată că, anul trecut, în America au fost exportate maşini europene în valoare de 37 de miliarde de euro, în vreme ce blocul comunitar a importat autoturisme americane în valoare de doar 6,2 miliarde de euro. Iar cel mai mare exportator de maşini din statele unite este BMW.
Constructorii germani au fabricat în uzinele americane peste 800 de mii de maşini, dar au exportat alte aproape 660 de mii înstate.
La recentele întâlniri dintre Trump şi Angela Merkel, analiştii au observat o răceală şi e posibil ca administraţia de la Washington să vrea să lovească Germania acolo unde o doare mai tare.
Angela Merkel anunţă o replică europeană inteligentă, decisă şi unită la suprataxarea importurilor.
Adaugă, de asemenea, că sancţiunile impuse de preşedintele american Donald Trump nu sunt în conformitate cu regulile Organizaţiei Mondiale a Comerţului.
