Psihologul sportiv Alexis Castorri, cu ajutorul căreia Simona Halep a reuşit să câştige primul trofeu de grand slam, la Roland Garros, a declarat că este foarte mândră de clienta ei, de munca depusă de ea în ultimele 12 luni, de la finala pierdută anul trecut, la Paris, scrie News.ro. 
Tenis, WTA: Turneul de la 's-Hertogenbosch e în direct la Digi Sport 2, în perioada 11-17 iunie
"Lucrul de care sunt mândră cel mai mult este instantaneul finalei de anul trecut şi ceea ce a făcut în acest an. Sunt mândră de munca grea depusă de ea în aceste 12 luni, intern şi cu ea însăşi. Prin urmare, muncă bine făcută, punct. Nu mai trebuie să se îndoiască niciodată dacă poate să o facă. Ea a câştigat această veche bună manieră, de a fi bătută mai întâi şi apoi de a reveni şi de a se răzbuna", a declarat Castorri, într-un interviu acordat site-ului WTA.
Ea a explica ce îi face asemănători pe sportivi ca Ivan Lendl, Andy Murray şi Simona Halep, un fel special de perseverenţă.
"Aceştia sunt oameni care au avut multiple încercări înainte de a reuşi. Aceştia sunt cei care perseverează. Trebuie să fii o personalitate puternică pentru a ţi se fura victoria ori pentru ca tu însuţi să o pierzi, apoi să revii anul viitor sau peste doi ani, să continui să munceşti la drumul tău spre vârf. Asta presupune un fel special de perseverenţă", a precizat ea.
Reputatul psiholog spune că nu există diferenţă între presiunea din tenisul anilor 80, cand lucra cu Lendl şi cea din tensiul de azi.
"Nu văd nicio diferenţă de presiune (n.r. - între vremea lui Lendl şi azi). Mediul este diferit, dar presiunea internă e aceeaşi. A câştiga este a câştiga şi a pierde este a pierde. Presiunea în interiorul unui jucător de tenis este aceeaşi. Ca jucător de tenis, trebuie să găseşti ce e mai bun în tine însuţi, sub o presiune sfâşietoare. Asta a fost constanta de-a lungul anilor", a mai spus Alexis Castorri.
Halep a vizitat-o pe Castorri în Florida, la începtul anului, apoi şedinţele s-au ţinut la telefon.
"Cu clienţii mei, vorbim dacă ei simt nevoia. Nu este un format, este doar dacă jucătorul simte că ar dori să vorbim. Este diferit pentru fiecare", a explicat Castorri. 
Ea o admiră pe clienta sa, despre care spune că este o persoană extrem de onestă şi foarte "antrenabilă".
"Sunt foarte mândră de Simona. O admiram înainte de a-mi fi prezentată de Darren. Îmi plac oamenii pasionali şi majoritatea jucătorilor de tenis de elită este aşa. Mi-a plăcut pasiunea Simonei şi efortul ei. Îi admir munca etică, este o persoană extrem de onestă. Este în acelaşi timp foarte <antrenabilă>", a conchis americanca.
Unul din secretele succesului Simonei Halep la RG este psihologul sportiv Alexis Castorri, care a lucrat de-a lungul timpului cu mai mulţi jucători de tenis, de golf şi oameni de afaceri. Castorri a stat şi în spatele primului trofeu de grand slam câştigat de britanicul Andy Murray, la US Open, în 2012.
Murray a intrat în finala de la US Open de atunci după ce pierduse anterior de patru ori în ultimul act, la Australian Open, în 2010 şi 2011, la Wimbledon, în 2012 şi tot la Flushing Meadows, în 2008.
Castorri, o femeie de 65 de ani din Fort Lauderdale, Florida, a lucrat prima dată cu Ivan Lendl, începând din ianuarie 1985. Lendl avea un titlu de grand slam, la French Open, în 1984, dar după începerea colaborării cu Alexis Castorri a devenit şi numărul 1 mondial. Castorri a pariat cu Lendl o mie de dolari că jucătorul avea să devină lider ATP şi să câştige US Open încă din acel an, 1985, ceea ce s-a şi întâmplat.
Peste ani, Ivan Lendl a prezentat-o pe Castorri lui Andy Murray, care a cooptat-o şi el în echipa lui, în februarie 2012, iar rezultatele au început să se vadă repede.
Psihologul american a mai lucrat cu sud-africanul Kevin Anderson, finalist anul trecut la US Open.
Cahill a declarat pentru The Guardian că munca Simonei Halep cu Alexis Catorri a fost "crucială" în dezvoltarea jucătoarei române, după eşecul de anul trecut, din finala de la Roland Garros, cu Jelena Ostapenko.
