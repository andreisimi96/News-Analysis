Preţurile la bunurile şi serviciile de consum variau semnificativ în Uniunea Europeană (UE), în anul 2017, în condiţiile în care în Danemarca şi Luxemburg preţurile se situau la 142%, respectiv 127% faţă de media din UE, la polul opus fiind Bulgaria (48%) şi România, unde preţurile se situau la 52% faţă de media din UE, arată datele publicate miercuri de Eurostat.
Pe categorii de produse, în 2017 preţul unui coş comparabil de produse alimentare şi băuturi non-alcoolice varia între 62% din media UE în România şi 65% în Polonia, până la 150% din media UE în Danemarca şi 126% în Suedia. Cu alte cuvinte, alimentele şi băuturile non-alcoolice sunt de două ori mai scumpe în Danemarca decât în România.
Băuturile alcoolice şi ţigările sunt cele mai ieftine în Bulgaria (56% din media UE) şi România (69%) şi cele mai scumpe în Irlanda şi Marea Britanie, 174% respectiv 157% din media UE. Eurostat subliniază că aceste diferenţe mari de preţuri se explică şi prin regimul diferit de taxare a acestor produse în rândul statelor membre.
Restaurantele şi hotelurile sunt o altă categorie unde se înregistrează mari diferenţe de preţuri în rândul statelor membre. Preţurile variază de la 45% din media UE în Bulgaria şi 53% în România, până la 151% din media UE în Danemarca şi 146% în Suedia. Cu alte cuvinte, restaurantele şi hotelurile sunt de trei ori mai scumpe în Danemarca decât în Bulgaria.
