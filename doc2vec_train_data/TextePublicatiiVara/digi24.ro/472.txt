Pericolul unei noi crize financiare globale a devenit dintr-o speculaţie, un subiect de îngrijoare universală. Aprecierea dolarului şi fuga capitalurilor de pe pieţele emergente ar putea conduce la o nouă criză financiară majoră, atrage atenţia miliardarul Geoge Soros.
George Soros: După criza financiară din 2008, Uniunea Europeană pare că s-a rătăcit. A adoptat un program de austeritate fiscală ce a provocat criza euro. Zona Euro a fost redusă la o relaţie între creditori şi debitori, unde creditorii au stabilit anumite cerinţe pentru debitori. Dar debitorii n-au putut îndeplini acele condiţii şi asta a dus la apariţia unei relaţii care nu e nici voluntară, nici de egalitate. Prin urmare, mulţi tineri privesc azi Uniunea Europeană ca pe un inamic care le-a răpit locurile de muncă şi siguranţa unui viitor prosper. Politicienii populişti au exploatat aceste resentimente şi au format mişcări şi partide antieuropene. E posibil să ne îndreptăm spre o nouă criză financiară majoră şi e ultimul lucru de care avem nevoie acum.
Avertismentul lui Soros vine într-un context în care randamentele pentru obligaţiunile italiene au crescut la cel mai ridicat nivel din ultimii ani iar marile economii emergente precum Turcia şi Argentina au mari dificultăţi în a rezolva consecinţele provocate de o inflaţie galopantă.
În plus, abandonarea acordului nuclear cu Iranul şi distrugerea alianţei transatlantice dintre Uniunea Europeană şi Statele Unite ar putea avea efecte negative asupra economiei europene şi să provoace şi alte dislocări, care în final ar putea duce la o criză financiară majoră.
Referitor la Uniunea Europeană, George Soros a avertizat că aceasta se confruntă cu o criză existenţială, referindu-se la criza refugiaţilor şi politicile de austeritate, precum şi la aşa numita dezintegrarea teritorială cauzată de Brexit.
Pentru a evita aceste probleme, miliardarul propune transformarea radicală a Uniunii Europene, inclusiv prin abandonarea clauzei care obligă statele membre să adere la zona euro, astfel încât să dispară ideea unei Europe cu mai multe viteze.
