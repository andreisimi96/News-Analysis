Poliţiştii constănţeni au folosit armanentul din dotare pentru a prinde un adolescent de 17 ani aflat la volanul unei maşini şi care nu a oprit la semnalul acestora. El a fost urmărit în municipiul Constanţa pe o distanţă de aproximativ cinci kilometri, find trase patru focuri de armă, scrie news.ro.
Potrivit reprezentanţilor Inspectoratului de Poliţie Constanţa, în noaptea de sâmbătă spre duminică, poliţiştii din cadrul Serviciului Rutier au depistat un tânăr în vârstă de 17 de ani, din Constanţa, care conducea un autoturism pe strada Pescarilor, fără a avea permis de conducere pentru nicio categorie de vehicule.
Adolescentul nu a oprit la semnalul regulamentar al poliţiştilor rutieri, astfel încât a fost umărit în trafic pe o distanţă de aproximativ cinci kilometri.
„Pentru prinderea şi imobilizarea tânărului, poliţiştii au folosit armamentul din dotare, trăgând patru focuri de armă, unul în plan vertical, alte trei fiind trase în direcţia anvelopelor autoturismului. În urma acestora, nicio persoană nu a fost rănită şi nu s-au înregistrat pagube materiale”, au precizat reprezentanţii IPJ.
Pe timpul urmăririi, autoturismul a acroşat lateral o altă maşină care era oprită la intersecţia străzilor Unirii cu Libertăţii.
Pe numele adolescentului de 17 ani poliţiştii au întocmit dosar penal. Tânărul era în maşină cu prietena sa, autoturismul fiind al părinţilor fetei.
