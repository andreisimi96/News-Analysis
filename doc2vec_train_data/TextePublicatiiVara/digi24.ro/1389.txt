Deținuți specializați în uscarea fructelor, legumelor și a plantelor aromatice - este una din metodele aplicate de penitenciarul Timișoara în încercarea de prevenire a recidivei. În parteneriat cu penitenciarul din Pancevo, Serbia, conducerea instituției din Timișoara a achiziționat un complex modular complet echipat, unde 23 de persoane lipsite de libertate au învățat, în ultimele luni, să proceseze legume, fructe și plante aromatice.
Florin este unul dintre deținuții care usucă legume, fructe și plante aromatice în interiorul penitenciarului, după ce a urmat un curs de pregătire în acest sens. De 2 ani și jumătate este după gratii, iar în anul pe care îl mai are de petrecut în detenție, se va gândi la un plan de afaceri pe care să îl pună în practică după eliberare.
"Îi posibil să mă asociez cu cineva, să facem un proiect că la noi nu am auzit să fie așa ceva", a spus  Florin Râmbetea, deținut.
23 de deținuți de la penitenciarul Timișoara vor avea posibilitatea să se reintegreze în societate mai ușor după eliberare. Cu toții au învățat, în penitenciar, cum să usuce corect legumele, fructele sau plantele aromatice.
"Tot sunt oameni ori afară ori aici că practic tot Pământul e o pușcărie, nu avem unde pleca. Cât timp stăm aici, sperăm să învățăm cât de multe. A fost bună și școala asta" , a declarat un alt deținut.
Penitenciarul Timișoara a achiziționat un complex modular de aproape 50 de mp și toată aparatura necesară pentru tăierea, uscarea și împachetarea fructelor, legumelor și plantelor. Materia primă vine tot din interiorul instituției, de la ferma care se întinde pe o suprafață de 10 hectare. Deținuții au fost îndrumați de educatori ai penitenciarului.
"Au fost selectați după nevoile educaționale, stabilite de specialiști. Rândul următor, e nevoie de acordul lor, nu îi putem învăța ci forța. Și al 3lea criteriu a fost să-și dorească să învețe și să locuiască aici", a declarat Laurențiu Aleexev, educator în cadrul penitenciarului Timișoara.
"Nu este o meserie chiar foarte des întâlnită, aceea de a fi specializat în uscarea plantelor medicinale, a fructelor și legumelor, ambalarea acestora, este o meserie de viitor", a spus Georgică Alexeev, directorul penitenciarului Timișoara.
Cursurile și complexul modular au fost achiziționate de penitenciarul TImișoara prin fonduri europene. Programul s-a desfășurat în parteneriat cu penitenciarul din Pancevo și a avut o valoare de puțin peste 200 de mii de euro.
reporter: Alexandra Marian/ operator: Dan Șoșdean
