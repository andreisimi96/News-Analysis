"Mitingul PSD are legătură cu sentinţa în procesul angajărilor fictive." Este părerea scriitorului Mircea Morariu, prezent, marţi, la Vocile Bihorului. Acesta crede că Liviu Dragnea speră într-o achitare şi că astfel îşi va reface capitalul de încredere, aflat pe o pantă descendentă.
Editorialistul Mircea Morariu a enumerat motivaţiile avansate de liderul PSD pentru organizarea unui miting la Bucureşti. Dacă la început s-a vorbit despre susţinerea familiei tradiţionale, despre suţinerea Guvernului Dăncilă, iar în final despre un miting împotriva abuzurilor, jurnalistul crede că alta este de fapt ideea acestei mişcări.
"Cred că, de fapt, tot mitingul ăsta pe care îl pregăteşte domnul Dragnea pentru ziua de 9 este intim legat de ce se întâmplă vineri, când se dă sentinţa în procesul lui Dragnea, cu angajările fictive. Este foarte posibil ca domnul Dragnea să fie achitat. Printr-o întâmplare, este acelaşi complet ca şi cel care l-a achitat pe domnul Tăriceanu în urmă cu câteva zile", a declarat Mircea Morariu, editorialist adevarul.ro.
O eventuală achitare în dosarul angajărilor fictive ar însemna o reconfirmare a statului şefului Partidului Social Democrat, crede Morariu. Iar această validare s-ar produce în faţa a zeci sau chiar sute de mii de manifestanţi, în funcţie de forţa organizatorică a fiecărei filiale judeţene în parte.
"Este la butoane încă, controlează PSD. Toţi cei care cred că acea mică hemoragie de acum o săptămână în contextul Pro România şi care ar putea însemna pierderea puterii este nesemnificativă şi a fost depăşită. În continuare, partidul este pe mâini bune", susţine Mircea Morariu.
Dezmăţul bugetar va duce însă la blocarea oricăror investiţii, crede jurnalistul, care spune că şi climatul social va avea de suferit în cazul unor sincope la plata salariilor sau pensiilor.
"Toată lumea vorbeşte despre autostrăzi, dar să ştiţi că situaţia este dramatică la calea ferată. Iarăşi avem un decalaj. În ţările occidentale s-a redescoperit trenul, s-au redeschis gări."
Sâmbătă seara, de la ora 20, este programat un miting de amploare la Bucureşti, organizat de PSD, la care fiecare filială judeţeană va trimite mii de reprezentanţi. Liviu Dragnea a anunţat că prin acest miting se va protesta faţă de abuzuri, fără a da mai multe detalii despre natura lor.
Reporter: Bogdan Băcilă
