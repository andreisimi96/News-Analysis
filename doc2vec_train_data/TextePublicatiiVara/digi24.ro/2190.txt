Într-o perioadă în care marile branduri de telefoane precum Apple sau Samsung fac tot posibilul să renunţe definitiv la butoane, BlackBerry refuză să moară şi îşi face apariţia pe piaţă cu un smartphone dotat cu tradiţionala tastatură fizică.
Blackberry mizează astfel pe nostalgia amatorilor de tastatură fizică la telefoane şi speră ca prin aceast produs să îşi recâştige fanii. Pe măsură ce telefoanele inteligente cu touchscreen au devenit omniprezente, BlackBerry, care nu a vrut să renunţe la particularitatea sa cu tastatură, nu a mai reuşit să ţină pasul şi în 2016 a anunţat că va înceta să îşi mai producă dispozitivele.
Însă acum a revenit şi chiar dacă are aspectul unui telefon tradiţional, BlackBerry Key2 are tendinţe moderne.
Chiar dacă are o tastatură fizică, aceasta poate fi folosită drept ecran, se poate glisa cu degetul pentru a derula o pagină web, iar camera foto ţine pasul cu două obiective.
În plus, având în vedere panica generală care s-a creat în jurul colectării datelor, BlackBerry mizează acum foarte mult pe securitate. Dispune de un browser care nu urmăreşte activitatea web şi are dosare secrete pentru fotografii şi documente private.
Deşi este puţin probabil să îi întreacă pe giganţi, BlackBerry Key2 va fi cu siguranţă un telefon destinat nostalgicilor.
