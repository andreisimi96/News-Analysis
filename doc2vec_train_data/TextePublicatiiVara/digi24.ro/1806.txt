Sâmbătă şi duminică va fi o adevărată sărbătoare a stilului Art Nouveau în Oradea. Este promisiunea făcută de Angela Lupşea şi Adriana Lipoveanu în emisiunea "Vocile Bihorului". Cele două i-au invitat pe orădeni şi pe turişti să vină în număr cât mai mare în centrul oraşului. "Vor avea ocazia să intre în palatele pe care le văd doar din exterior", au spus organizatoarele Zilei Mondiale Art Nouveau de la Oradea.
Sâmbătă şi duminică, centrul oraşului va fi un adevărat magnet pentru iubitorii de frumos. Orădenii şi turiştii vor putea intra în palatele Art Nouveau, însoţiţi de ghizi, care le vor da mai multe detalii despre istoricul clădirilor.
"Acest lucru inedit a atras foarte mulţi participanţi la tururile ghidate, nu sunt doar vizite exterioare, se intră în palate. În Palatul Episcopal Greco-Catolic, unde vor putea vedea vitraliile, mobilierul. În plus, doritorii vor putea intra şi în palatul Vulturul Negru, sediul RCS&RDS, pentru a vedea ce s-a făcut, cum s-au restaurat interioarele", spune Angela Lupşea, directorul Fundaţiei pentru Protejarea Monumentelor Istorice din Bihor.
Punctul de întâlnire va fi la ora 16, în faţa palatului episcopal greco-catolic din Piaţa Unirii.
"Cei care au o vârstă îşi amintesc că înainte de 1989 acolo funcţiona sediul Bibliotecii Judeţene. Cei care erau elevi în perioada aceea îşi aduc aminte de scara monumentală, de vitralii, iar aceşti nostalgici vor dori să vină şi să vadă aceste interioare, bineînţeles nu numai ei", explică Adriana Lipoveanu, manager de proiect.
Oradea se află mult înaintea altor oraşe din România în ceea ce priveşte reabilitarea clădirilor monument istoric din centru.
"Există o legislaţie destul de bine pusă la punct, însă e foarte greu de aplicat şi necesită un efort din partea administraţiei publice. Am fost întrebaţi cum am elaborat acest program multianual de reabilitare, dar cred că Oradea stă foarte bine", consideră managerul de proiect.
"Nu este foarte uşor să conştientizeze în primul rând proprietarii că ei locuiesc într-o clădire monument istoric. Iar proprietatea nu începe de la uşă spre interior, pentru că de multe ori aşa se întâmplă. Se neglijează toate părţile comune, faţada, poarta, nu mai zic de ornamente", atrage atenţia Angela Lupşea.
Programul celor două zile în care va fi celebrat stilul Art Nouveau cuprinde vizitarea palatelor din centru, o expoziţie foto, un concert al Filarmonicii şi proiecţii video 3D pe faţa palatului Vulturul Negru.
Reporter: Bogdan Băcilă
