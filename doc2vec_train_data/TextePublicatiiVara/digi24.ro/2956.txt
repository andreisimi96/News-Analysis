Potrivit deputatului USR Cătălin Drulă, ministrul Transporturilor, Lucian Șova ar fi declarat că oprește acest acord. Autostrada ar urma să fie făcută prin un PPP, după ce tentative similare ar fi eșuat de încă trei ori, in 2004, 2009 și 2015.
Foto: Banca Mondială se pregătea să aprobe în iulie în board colaborarea cu România pe tema asistenței tehnice dedicate autostrăzii Ploiești-Brașov
Redăm postarea deputatului USR:
„Toamna trecută guvernul PSD anunța un acord cu Banca Mondială pentru proiectul autostrăzii Comarnic-Brașov: "ar opri orice suspiciune", "vor veni specialiștii", "facem din autostradă o prioritate națională".
Ieri, ministrul Șova a anunțat oprirea acestui acord cu Banca. În loc de Banca Mondială, se va ocupa dl. Narcis Neaga de un PPP pentru acest proiect. Adică același om care s-a ocupat de încercările eșuate anterior în 2004, 2009 și 2015. Rețeta eșecului aplicată a patra oară.
Nu este clar de ce proiectul autostrăzii ar urma să reușească a cincea oară în condițiile în care dobânzile pe piața financiară internațională cresc, iar România prin politicile publice și economice derulate nu inspiră multă încredere”.
O concesiune pentru Comarnic Brașov ar fi foarte scumpă. Care erau valorile din 2015?
Costul total de construcţie al autostrăzii este (2015)  de 1,82 miliarde euro fără TVA, din care construcţia propriu-zisă este estimată la 1,66 miliarde euro, la care se adaugă cheltuieli pentru servicii de inginerie şi proiectare de 109,7 milioane euro şi alte costuri (asigurări, inginer independent) evaluate la 54,8 milioane euro. Potrivit informaţiilor cuprinse în document, nivelul total anual al plăţii de disponibilitate, în termeni reali, fără inflaţie, este de 325,2 milioane euro. Pe o perioadă de 26 de ani, costul total ar ajunge astfel la 8,45 miliarde euro. Statul ar fi plătit 2,7 miliarde euro pentru construcţia, operarea şi întreţinerea autostrăzii Comarnic-Braşov timp de 30 de ani dacă ar fi avut banii, susţine statul, care a luat în calcul o rată de discount de 8%, fără a  preciza cum a ajuns la această valoare.
„Valoarea de 2,73 miliarde euro reprezintă suma totală pe care statul român ar plăti-o pentru construcţia (pe o perioadă de 4 ani) şi pentru operarea şi întreţinerea autostrăzii Comarnic-Braşov (pe o perioadă de 26 de ani), sub condiţia ca această sumă să fie disponibilă azi“, se arăta acum trei ani într-o prezentare a proiectului.
Cine va implementa acum proiectul
De aceasta ar urma să se ocupe unitate dedicată Parteneriatelor Public-Privat (PPP) aflată în subordinea vicepremierului Viorel  Ștefan. Săptămânile trecute premierul Viorica Dăncilă anunța că ar fi trei proiecte care să fie realizate prin PPP. Pe lângă autostrada Comarnic Brașov ar mai fi vorba de Tg Neamț - Iași - Ungheni și o autostradă a Sudului care ar urma să lege Bucureștiul de Craiova. Subordonarea unității Guvernului și nu Ministerului Transporturilor nu garantează succesul proiectului.
Ministerul Transporturilor nu a avut nicio reacție la informațiile difuzate de parlamentarul USR, până la ora publicării acestui articol.
