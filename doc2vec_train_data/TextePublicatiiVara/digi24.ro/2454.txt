Unul dintre cei mai cunoscuți români peste Ocean, acolo unde e și stabilit din 1995, Ghiță Mureșan a mărturisit că cineva „i-a luat fața”. Nimeni alta decât Simona Halep, proaspăta câștigătoare a Marelui Șlem de la Roland Garros.
Baschet masculin, finala (meciul 3): Steaua - CSU Oradea (marți, 20:00, Digi Sport 2)
„În America, toată lumea știe de Simona Halep. Ghiță Mureșan nu prea mai există. Am niște prieteni, vecini, americani, nu au nimic în comun cu România, dar o respectă și o iubesc pe Simona ca pe copilul lor. Merg la toate turneele mari, peste tot în lume se duc după ea. În America are cei mai mulți fani. Este, de departe, cea mai cunoscută româncă acolo, peste mine, Hagi sau Nadia”, a declarat Ghiță Mureșan, fost baschetablist, într-un interviu.
Ghiță Mureșan, singurul sportiv român care a jucat baschet în campionatul profesionist nord-american, se află într-o scurtă vizită la Cluj, unde va participa la Sports Festival, eveniment care se desfășoară între 14-17 iunie. Cel mai înalt jucător de baschet din istoria NBA (2,31 metri), „Big Ghiță” va face demonstrații pentru copii și se va reîntâlni cu colegii din marea echipă a Clujului, care aducea în 1992 primul titlu la baschet. 
Ghiță Mureșan a plecat în 1993 America, la Washington Bullets, iar de acolo destinul i s-a schimbat complet. A rămas în America și după terminarea contractului, și s-a stabilit în Maryland. „M-a maturizat mult America, aveam 22 de ani când am ajuns acolo și m-a transformat în bărbat. Vreau să le transmit tuturor să se bucure de viață și să nu uite ce e mai important: educația, familia și prietenii . Un copil să nu facă din sport carieră, ci să aibă plăcere să joace”, este sfatul pe care îl are Ghiță Mureșan.  
