20.000 de case afectate şi 25.000 de maşini distruse parţial. Asta a lăsat în urmă o furtună cu grindină, care a lovit nordul statului Texas.
Locuitorii mai multor oraşe s-au trezit în miez de noapte, într-un zgomot infernal. Fără să poată reacţiona în vreun fel, au privit uimiţi cum grindina de mărimea unei mingi de baseball le sparge geamurile şi parbrizele maşinilor.
Afectate serios au fost şi acoperişurile caselor, în timp ce panourile solare instalate de mulţi dintre ei sunt acum inutile.
Crengile copacilor au fost rupte de grindina uriaşă, iar mulţi oameni spun că nu au văzut niciodată o furtună atât de puternică.
Ei speră că pagubele vor fi acoperite în totalitate de companiile de asigurări, dar suma nu este deloc mică - peste 420 de milioane de dolari.
