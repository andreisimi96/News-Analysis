SUA fac apel la China să ofere informaţii complete referitoare la cei omorâţi, reţinuţi sau care au dispărut în timpul protestelor ale studenţilor pro-democraţie din Piaţa Tiananmen în 1989, conform Secretarului de Stat, Mike Pompeo, transmite News.ro, care citează Reuters.
Guvernul chinez a intervenit cu tancurile pe 4 iunie 1989 la proteste dar nu a făcut niciodată publice date privind numărul celor decedaţi. Estimările grupărilor pentru drepturile omului şi ale martorilor variază între câteva sute şi mai multe mii de persoane ucise.
Într-un comunicat emis duminică, Secretarul de Stat american Mike Pompeo a declarat că îşi aminteşte „pierderea tragică a vieţilor inocente”.
„După cum a scris Liu Xiaobo în discursul său de la primirea Premiului Nobel pentru Pace din 2010, «fantomele de pe 4 iunie încă nu au linişte»”, a declarat Pompeo făcând referire la dizidentul chinez care a murit anul trecut, fiind reţinut.
„Ne alăturăm comunităţii internaţionale făcând apel la guvernul chinez pentru a face publice datele complete ale celor ucişi, reţinuţi sau care sunt dispăruţi”, a adăugat el.
Ministerul de Externe din China nu a comentat afirmaţiile lui Pompeo.
Totuşi, Hu Xijin, editorul tabloidului naţionalist Global Times, a numit declaraţiile lui Pompeo „o cascadorie fără rost” care „reprezintă o dorinţă a Vestului de a se implica în procesul politic din China”.
Partidul Comunist Chinez nu mai menţionează deloc incidentul din Piaţa Tiananmen pentru a ajuta societatea chineză să depăşească momentul, a adăugat Hu, scriind în engleză pe Twitter, platformă care este blocată în China.
Zeci de mii de persoane sunt aşteptate să se adune luni în Hong Kong pentru a marca aniversarea protestelor, singurul loc din China în care astfel de comemorări au loc.
