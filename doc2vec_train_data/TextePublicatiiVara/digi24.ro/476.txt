Scandal într-o comună din Bihor, unde o companie care face prospecţiuni pentru petrol şi gaze este acuzată că a distrus mai multe hectare de teren agricol. Localnicii din Toboliu spun că utilajele au trecut pur şi simplu peste culturile lor. În faţa a zeci de nemulţumiţi, un reprezentant al firmei a dat sigurări că toate daunele vor fi suportate de companie.
Primul contact al localnicilor din Toboliu şi reprezentanţii unei firme din Serbia specializată în prospecţiuni geologice a avut loc în 2016, când o parte dintre oameni a semnat contracte cu aceştia. Au primit câte o sută de lei pentru un hectar de teren pentru a le permite specialiştilor să îşi instaleze utilajele necesare.
Înţelegerea se întindea pe o durată de şase luni de la începutul lucrărilor şi condiţia localnicilor a fost ca prospecţiunile să se facă doar cu vehicule de mici dimensiuni şi numai în sezonul rece, pentru a nu le fi afectate culturile. Astfel, primii ţăruşi au fost instalaţi în luna noiembrie a anului trecut. Însă duminică seară, oamenii s-au trezit cu utilaje de mari dimensiuni pe terenurile agricole. Mai multe hectare de grâu, varză şi rapiţă au fost afectate, iar drumurile de acces au fost distruse.
"Uitaţi aici, o cultură de grâu în spic - pe aici au trecut cu maşinile, trei una după alta şi nu doar aici; au trecut prin multe zone."
Oamenii sunt îngrijoraţi şi de aparatele pe care firma le-a instalat în comună fără a le explica la ce servesc. Marţi, localnicii le-au cerut socoteală reprezentanţilor firmei, cu atât mai mult cu cât există proprietari ale căror terenuri au fost distruse şi nici măcar nu aveau contracte încheiate cu societatea specializată în prospecţiuni.
"Au intrat abuziv pe proprietăţile mele. Nu am fost de acord să fac contract şi nici fără el nu sunt de acord să intre acolo la mine."
"Au depăşit 6 luni şi cam două săptămâni, deci cam timpul lor e în afara contractului acum."
Reprezentantul local al companiei sârbeşti nu le-a oferit prea multe explicaţii localnicilor, dar a precizat că oamenii vor fi despăgubiţi.
"Tot ce s-a distrus se va plăti ca despăgubire până la ultimul leuţ. Nu se vor căuta gaze neconveţionale - este negru pe alb - mai mult în acordul semnat cu dumneavoastră am scris exclus gaze de şist", a precizat Ioan Rodina, reprezentantul NIS Petrol.
"Compania noastră a demarat operaţiuni de prospectare geofizică pentru petrol şi gaze naturale în judeţul Bihor. Acestea se desfăşoară în conformitate cu legislaţia română şi cu cele mai înalte standarde de protecţie a mediului. În acest sens au fost semnate acorduri cu utilizatorii de terenuri care prevăd plata despăgubirilor pentru eventuale daune asupra culturilor. De asemenea, la avizierul primăriilor sunt afişate informaţii şi date de contact ale echipelor din teren", a precizat Oana Georgescu, responsabil comunicare NIS Petrol.
Neimpresionaţi, oamenii le-au cerut reprezentanţilor firmei să-şi ia utilajele şi să plece din zonă.
"Să stabilim să iasă afară. Să ne spuneţi unde vă ducem aparatura, că bănuiesc că mai aveţi nevoie de ea."
"Nu mai vrem să-i lăsăm, să le dăm banii înapoi dacă trebuie, să reziliem, dar în contract nu avem o cale prin care să reziliem. Ne gândim să scoatem tot ce au ei acolo şi să le ducem la baza lor, noi, oamenii din sat", a declarat Adrian Hotea, proprietarul unui teren.
Un episod similar a avut loc în 2013, în comuna bihoreană Sârbi. Atunci compania din Serbia a plecat tot după un scandal avut cu localnicii nemulţumiţi.
Reporter: Claudiu Mihuţ
Operator: Florin Lucuţa
