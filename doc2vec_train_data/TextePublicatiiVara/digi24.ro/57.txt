Comisia Europeană declanşează o procedură de infringement împotriva României şi a altor zece ţări în legătură cu o directivă europeană care asigură respectarea prezumţiei de nevinovăţie şi dreptul de a fi la proces în cadrul procedurilor penale. Directiva a fost adoptată în 2016, iar ţara noastră ar fi trebuit să îi transmită Comisiei în ce fel şi-a armonizat legislaţia cu cea europeană în aceste chestiuni până la sfârşitul lui aprilie. Pentru că nu a comunicat aceste lucruri în timpul acordat, Comisia a declanșat procedura de infringement, a explicat, în emisiunea „24/7” de la Digi24, Angela Cristea, șefa Reprezentanței Comisiei Europene la București. Ea a subliniat că în niciun caz nu poate fi folosită această directivă ca un pretext pentru a afecta capacitatea instituțiilor abilitate ale statului de a lupta împotriva corupției. Nu se pune problema că persoanele cercetate nu ar beneficia de prezumția de nevinovăție, ele beneficiază deja de această prezumție în toate statele membre, doar că executivul european vrea să se asigure că beneficiază în același mod, a punctat Angela Cristea.
Şefa Reprezentanţei Comisiei Europene în România, Angela Cristea, a subliniat, vineri seră, la Digi 24, că prin declanșarea acestei proceduri de infringement nu se pune problema că ar exista o problemă cu prezumţia de nevinovăţie în statele membre atenționate, persoanele cercetate beneficiind de aceasta, dar pur și simplu a fost necesară o armonizare a legislaţiei. România nu a comunicat CE măsurile luate pentru transpunerea Directiei, motiv pentru care a fost declanşată procedura de infringement. „Partea română are două luni în care să comunice ce măsuri s-au luat astfel încât obiectivele acestei directive să poată fi atinse şi în România”, a spus Angela Cristea, care a precizat că există semnale că ţara noastră se va conforma. Ea a subliniat că este vorba de „o simplă comunicare”.
„Procedura pe care am lansat-o astăzi nu se referă la fondul problemei, la prezumţia de nevinovăţie, ci la primul pas pe care trebuie să îl facă un stat membru în momentul în care intră în vigoare o nouă directivă, să comunice CE cum a armonizat legislaţia naţională cu prevederile acelei directive. Asta nu au făcut încă 11 state membre, printre care şi România. (...) Noi vom reveni cu o nouă etapă în procedura de infringement, în care vom face şi recomandări. Dar nu cred că vom ajunge în acea situaţie, pentru că deja am văzut luări de poziţie care spun că România, în acest interval, va comunica Comisiei”, a declarat Angela Cristea.
„Statele membre au avut doi ani ca să se pregătească, să-şi armonizeze legislaţia şi să anunţe Comisia. În momentul în care am lansat noi procesul, am constatat că nu există o problemă cu prezumţia de nevinovăţie în statele membre, deci persoanele suspectate sau acuzate beneficiază deja de această prezumţie de nevinovăţie. Numai  că vrem să ne asigurăm că beneficiază în acelaşi mod în toate statele membre”, a explicat Angela Cristea.
Dacă România nu va comunica în decurs de două luni Comisiei Europene ce măsuri de armonizare a legislației a luat, Bruxelles-ul va reveni cu o nouă etapă în procedura de infringement în care va face şi recomandări.
Preşedintele Comisiei speciale de modificarea legilor justiţiei, deputatul PSD Florin Iordache, a declarat pentru News.ro că procedura de infrigement a fost declanşată de Comisia Europeană împotriva României pentru că nu a transpus la timp, adică până în aprilie 2018, Directiva privind prezumţia de nevinovăţie şi este cauzată de „blocarea, boicotarea şi contestarea” eforturilor făcute de Comisia specială în acest sens. Iordache spune că, începând de săptămâna viitoare, Comisia specială va începe transpunerea Directivei, iar în trei săptămâni va da raport final pe toate modificările aduse la Codul de procedură penală.
„În niciun caz nu poate fi folosită această directivă ca un pretext pentru a afecta capacitatea instituțiilor abilitate ale statului de a lupta împotriva corupției”, a ținut să sublinieze, la Digi24, Angela Cristea. Deci cei care ar presupune acum că intervine Comisia Europeană în folosul celor cercetați pentru corupție și care ar putea folosi asta ca argument că sunt nedreptățiți se înșală, a confirmat șefa Reprezentanței CE la București. Nu are nicio legătură, a adăugat ea.
„Asta nu înseamnă că nu urmărim îndeaproape și ce se întâmplă în acest domeniu”, a avertizat Angela Cristea, care a explicat că în acest domeniu Comisia Europeană are un mandat primit din partea României, acela de a coopera, de a monitoriza ceea ce se întâmplă în domeniul independenței justiției și luptei împotriva corupției și de a veni cu rapoarte anuale  care spun în ce măsură România a atins standardele europene sau mai are pași de făcut, a reamintit  Angela Cristea.
(surse: Digi24, News.ro)
