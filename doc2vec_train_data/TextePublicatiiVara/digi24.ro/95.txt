Un tânăr din Galaţi a fost reţinut pe bază de ordonanţă după ce a înjunghiat în trafic un bărbat căruia, în prealabil, i-a lovit autoturismul cu un obiect contondent, se arată într-un comunicat transmis vineri de Inspectoratul de Poliţie Judeţean (IPJ) Galaţi.
Potrivit sursei citate, poliţiştii Secţiei 4 au fost sesizaţi prin apelul de urgenţă 112 cu privire la faptul că un bărbat de 30 ani, din municipiul Galaţi, a fost atacat de un tânăr, cu un cuţit, după ce, în prealabil, acesta i-a lovit autoturismul cu un obiect contondent, potrivit Agerpres.
"Din primele verificări a reieşit că victima se deplasa cu autoturismul pe o stradă şi, în faţa unui imobil, a fost blocat în trafic de un alt autoturism. Din acesta a coborât un tânăr care a lovit de mai multe ori, cu un obiect contondent, maşina victimei, după care a plecat. Bărbatul a urmărit maşina agresorului şi, la intersecţia unor străzi, tânărul l-a blocat din nou în trafic, a coborât din autoturism şi, cu un cuţit, a înjunghiat victima care, la rândul ei, coborâse din maşină. Bărbatul a fost transportat la spital unde a rămas internat pentru îngrijiri medicale", se menţionează în comunicatul de presă.
Poliţiştii au identificat agresorul în persoana unui tânăr de 18 ani, din municipiul Galaţi, l-au depistat şi l-au condus la sediul poliţiei. După audieri acesta a fost reţinut, pe bază de ordonanţă, pentru 24 de ore, urmând a fi prezentat instanţei cu propunere de arestare preventivă.
În cauză, poliţiştii au întocmit dosar de cercetare penală pentru săvârşirea infracţiunilor de lovire sau alte violenţe, tulburarea ordinii şi liniştii publice şi distrugere.
