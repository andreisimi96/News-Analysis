Oamenii de ştiinţă americani au dezvăluit modul în care diferite tipuri de maşini se încing în zilele caniculare, când sunt expuse fie la umbră fie direct în bătaia soarelui, şi efectele acestor diferenţe asupra temperaturii corporale a unui copil în vârstă de doi ani care ar fi lăsat în interiorul lor, transmite Agerpres.
Conform unui studiu publicat joi în jurnalul Temperature, un copil închis într-o maşină parcată timp de o oră direct în bătaia soarelui ar putea suferi din cauza caniculei şi ar putea muri ca urmare a hipertermiei.
Cercetătorii nu pot estima temperatura exactă la care un copil ar face insolaţie, însă creşterea temperaturii sale corporale peste 40 de grade Celsius pentru o perioadă îndelungată poate duce la deces.
Studiul efectuat de o echipă de oameni de ştiinţă de la Universitatea de Stat din Arizona şi Universitatea San Diego din California s-a bazat pe date obţinute în urma simulării temperaturii corporale a unui copil în vârstă de doi ani.
Potrivit concluziilor cercetării, corpul unui copil închis într-o maşină în condiţiile studiate ar putea ajunge la această temperatură în circa o oră în cazul în care autovehiculul este parcat la soare şi într-un interval de până la două ore dacă acesta a fost lăsat la umbră.
În cadrul studiului, oamenii de ştiinţă au utilizat şase autovehicule argintii - două sedan de dimensiuni medii, două maşini economice şi două dubiţe.
Pe parcursul a trei zile caniculare din Arizona, cu temperaturi de peste 37 de grade Celsius, oamenii de ştiinţă au mutat maşinile de la soare la umbră pentru diverse perioade de timp şi au măsurat temperatura din acestea şi pe diverse suprafeţe interioare.
Simularea unui scenariu în care autovehiculele au fost parcate la soare timp de o oră pentru o sesiune de cumpărături a relevat că temperatura medie din interior a ajuns la 46,7 grade Celsius. În acelaşi interval de timp bordul a atins o temperatură de 69,4 grade Celsius, volanul 52,8 grade Celsius, iar scaunele 50,6 grade Celsius.
Temperatura din interiorul maşinilor parcate timp de o oră la umbră a atins 37,8 grade Celsius.
De asemenea, potrivit concluziilor, maşinile economice s-au încălzit mai repede decât autovehiculele sedan şi dubiţele.
Efectele hipertermiei şi insolaţiei sunt înlănţuite, iar rănile interne pot începe să se producă la temperaturi sub 40 de grade Celsius. Unele persoane care supravieţuiesc unor astfel de evenimente pot rămâne cu daune majore la nivelul creierului şi a altor organe, precizează sursa citată.
