Secretarul general al PSD, Marian Neacșu, susține că social-democrații nu au stabilit încă vreun calendar pentru votarea lui Gabriel Vlase la șefia Serviciului de Informații Externe, ca urmare a propunerii înaintate, săptămâna trecută, de președintele Klaus Iohannis. Aceasta în condițiile în care, imediat după formularea propunerii, tot Marian Neacșu spunea că Vlase ar putea primi votul majorității parlamentare chiar marți.
Întrebat despre data la care Parlamentul s-ar putea pronunța asupra nominalizării lui Gabriel Vlase la șefia Serviciului de Informații Externe, Marian Neacșu a răspuns: „În momentul ăsta nu există un calendar (...) Atâta vreme cât nu am avut o ședință de coaliție ca să stabilim un calendar și președinții (Liviu Dragnea și Călin Popescu Tăriceanu - n.r.) nu s-au pus de acord, nu avem”.
Secretarul general al PSD a precizat și că nu știe când ar putea avea loc ședința coaliției în care să se discute despre nominalizarea făcută de Klaus Iohannis. „Este treaba președinților să se pună de acord, noi participăm”, a mai spus Neacșu.
Jurnaliștii au vrut, apoi, să afle dacă are coaliția o altă variantă pentru șefia SIE în afara lui Gabriel Vlase. „Din câte cunosc, nu”.
„Care sunt șansele ca Gabriel Vlase să nu fie votat șef la SIE?”, au insistat jurnaliștii. „Nu văd în momentul ăsta vreun motiv pentru care să nu ajungă. Sunt proceduri care trebuie respectate”, a răspuns Neacșu.
Acesta a mai susținut că la întâlnirea de luni cu președintele PSD, Liviu Dragnea, la care a participat și Gabriel Vlase, nici nu s-ar fi discutat subiectul calendarului.
Neacșu a încercat, totodată, să nege faptul că Liviu Dragnea ar fi fost luat prin surprindere de propunerea lui Klaus Iohannis.
Temporizarea unui vot pentru Gabriel Vlase vine în condițăiile în care liderul ALDE, Călin Popescu Tăriceanu, a anunțat că-l susține pe acesta la șefia SIE . „Eu cred că domnul Vlase are experienţa necesară pentru că a condus comisia de supraveghere a SIE, îl cunoaştem, este colegul nostru, este vicepreședinte la PSD, are o funcţie importanta la cameră. Este un om care mie mi-a făcut o impresie foarte bună şi cred că ar fi potrivit”, a spus Călin Popescu Tăriceanu.
În schimb, liderul PSD, Liviu Dragnea, a fost mult mai temperat în declarații. „Am primit o adresă - ca să citez un clasic în viață, această adresa aduce mai multe întrebări decât clarificări. O să o citesc până o să o înțeleg. Poate e nevoie să facem o dezbatere și o să vă comunic”, a fost reacția lui Liviu Dragnea.
În același timp, în ultimele zile au apărut informații pe surse potrivit cărora Gabriel Vlase ar avea propria strategia și ar încerca să coaguleze în jurul său un număr de parlamentari PSD suficienți pentru a riposta cu o cerere de revocare din funcția de președinte al Camerei, îndreptată împotriva lui Liviu Dragnea, în cazul în care acesta din urmă nu-și dă acceptul pentru ca el să preia șefia SIE.
