Jurnalistul rus Arkadi Babcenko, ţinta unei tentative de asasinat marţi seară la Kiev, este în viaţă şi s-a adresat opiniei publice într-o intervenţie televizată, relatează BBC. 
Șeful serviciului de securitate al Ucrainei (SBU), Vasyl Hrytsak, a confirmat că jurnalistul este în viață. 
Oficialul a adăugat că „moartea” lui Babcenko a fost înscenată în scopul demascării unor agenți ai serviciilor ruse. 
Autorităţile ucrainene au acuzat miercuri Moscova de asasinarea jurnalistului şi sciitorului rus - un virulent critic al Kremlinului - Arkadi Babcenko, ucis prin împuşcare la Kiev, unde s-a exilat.
Babcenko a participat în Rusia la cele două războaie în Cecenia, ca soldat, după care a devenit un jurnalist extrem de critic faţă de Kremlin.
El a povestit războaiele din această republică rusă din Caucaz într-o carte tipărită în Franţa de Gallimard, intitulată "La couleur de la guerre".
Înainte să plece de la Moscova, el a cooperat cu ziarul Novaia Gazeta şi postul de radio Ecoul Moscovei, două instituţii de presă critice cu Kremlinul.
Babcenko s-a dus în estul Ucrainei, unde în războiul dintre armata ucraineană şi separatişti proruşi au fost omorâţi 10.000 de oameni în patru ani. El a denunţat rolul Rusiei, susţinând teza Kievului şi Occidentului potrivit căreia ea îi susţine militar pe rebeli, ceea ce Moscova a dezminţit întotdeauna.
