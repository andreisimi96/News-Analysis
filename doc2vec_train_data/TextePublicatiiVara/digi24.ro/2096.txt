„Am văzut ziariști cu ani mulți de meserie plângând la masa presei. Am primit felicitări de la presa străină”, a relatat la Digi24 corespondentul Digi Sport la Paris, Sebastian Perju, după victoria Simonei Halep în finala Roland Garrosperju  A fost un meci care, după primul set, părea pierdut pentru româncă. Mulți se temeau că va fi o reeditare a eșecurilor din 2014 și 2017. Numai că Simona Halep a revenit extraordinar în setul al doilea, iar în decisiv și-a spulberat adversara.
Formula 1: Marele Premiu al Canadei e duminică, de la ora 21:00, în direct pe Digi Sport 2
Sebastian Perju, jurnalist Digi Sport și Digi24: „Au trecut câteva ore bune, dar parcă nu ne revenim niciunii. A fost ceva fantastic, ceva pe care nu am reușit să mai trăiesc niciodată în viața mea și cred că vorbesc în numele mai multora. Am văzut ziariști cu ani vechi de meserie plângând la masa presei. 
Au fost momente de neuitat, au fost momente istorice pentru tenisul românesc. Simona câștigă și cucerește practic tot Parisul. Am primit felicitări de la presa străină
Am văzut un Philippe Chatrier astăzi, parcă eram în Cotroceni, Simona a avut o susținere fantastică, fiecare punct era trăit cu sufletul la gură.
L-am văzut pe Ion Țiriac și cunoscătorii tenisului știu prea bine că dl Țiriac nu se manifestă în momentul meciurilor prea mult. Astăzi era în picioare și o încuraja pe Simona și o aplauda. Am văzut o emulație fantastică, pe care n-am mai trăit-o pe niciun alt stadion pe care am mai fost. A fost absolut fabulos tot ce s-a trăit în această seară, a fost de neuitat.
Oameni veniți din toate colțurile României, începând cu Câmpulung până la Baia Mare până la Ploiești, București, au venit spunând încă dinaintea meciului că merită acest sacrificiu, un sacrificiu financiar important, în primul rând, pe care acești oameni l-au făcut venind să o susțină pe Simona și să asiste la un moment istoric.
Ceea ce s-a petrecut după meci a fost de asemenea fabulos. Aveam impresia că nimeni nu mai știe în ce mod să se mai bucure. A fost așteptat acest moment atât de mult timp, încât, în momentul în care Simona a câștigat, jurnaliștii străini chiar subliniau acest fapt, a fost singura jucătoare, singura campioană de Roland Garros care a urcat în tribune pe garduri pentru a se duce să-și îmbrățișeze familia, apropiații, antrenorul, toți cei care au susținut-o în acest lung parcurs.
Îndelung contestată, de multe ori, nu numai în România, ci și în străinătate se vorbea deseori despre Simona Halep ca de nr. 1 mondial care nu are niciun mare șlem în palmares, iată că a reușit acest lucru, iar descărcarea ei, emoția pe care a arătat-o la final a fost una autentică, una care ne-a arătat că încă putem să producem campioni, a fost extraordinar.
După meci, evident a petrecut mult timp cu Gică Hagi, Nadia Comăneci, Gică Popescu, veniți să o susțină . L-am văzut pe Gică Popescu trăind cum nu l-am văzut trăind niciodată, poate nici când era jucător activ, când era căpitanul Barcelonei nu se manifesta atât de exuberant. Aplauda fiecare punct reușit de Simona.
E greu de descris în cuvinte tot ce s-a trăit în această după-amiază pe Philippe Chatrier, însă sper că în România toată lumea conștientizează și este bucuroasă pentru acest trofeu obținut după îndelungi încercări. Nu a renunțat. A fost ca un copil care nu vrea să renunțe la acea bomboană pe care o are în față și a luptat fiecare clipă, fiecare secundă din aceste șapte meciuri pe care le-a făcut la Roland Garros.
Simona Halep petrece în această seară, își va lua o vacanță binemeritată după acest turneu, însă va continua să se pregătească și speră să continue această serie de victorii”.
