Ministerul Afacerilor Externe (MAE) informează că trupurile neînsufleţite ale celor nouă cetăţeni români decedaţi în urma accidentului rutier produs la începutul săptămânii în Ungaria au fost repatriate sâmbătă, costurile fiind suportate de minister.
„Ministerul Afacerilor Externe informează că, în urma finalizării tuturor procedurilor specifice, trupurile neînsufleţite ale celor nouă cetăţeni români decedaţi în urma accidentului rutier produs în Ungaria, la data de 22 mai 2018 au fost repatriate în cursul zilei de ieri, 26 mai 2018”, potrivit unui comunicat de presă.
MAE mai anunţă că toate cheltuielile aferente au fost suportate de Minister din Fondul special de urgenţă.
Nouă români şi-au pierdut marţi viaţa după ce un microbuz înmatriculat în judeţul Mureş s-a ciocnit violent cu un camion, pe un drum naţional din Ungaria,  la aproximativ 60 de kilometri de Budapesta, pe sensul de deplasare spre România.
