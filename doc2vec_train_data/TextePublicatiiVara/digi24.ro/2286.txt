Comisia Europeană avertizează că amendamentele din Parlament la Codul Administrativ periclitează eforturile de profesionalizare a funcţionarilor publici şi anulează paşii anteriori făcuţi în acest sens. Comisia mai arată, într-un punct de vedere remis G4Media.ro , că eşecul îndeplinirii obligaţiilor asumate de România (ex-ante) constituie temeiul pentru suspendarea plăţilor din fonduri europene. Practic, România riscă să piardă alocarea financiară a programului pentru perioada 2014-2020, adică 553,19 milioane de euro.
„Serviciile Comisiei urmăresc îndeaproape procesul de adoptare a Codului administrativ în România, deoarece această iniţiativă legislativă conţine prevederi importante pentru iniţierea reformei administraţiei publice, negociată şi convenită în contextul condiţionalităţilor ex-ante”, se arată în comunicatul Comisiei, citat de News.ro .
Se aminteşte totodată că în recomandările specifice fiecărei ţări din 2017 se subliniază necesitatea „adoptării unei legislaţii care să asigure un serviciu public profesional şi independent, prin aplicarea unor criterii obiective”, iar raportul din 2018 a estimat că s-au înregistrat progrese limitate. În opinia Comisiei, condiţionalitatea ex-ante nu poate fi considerată îndeplinită, deoarece progresul înregistrat în reformarea administraţiei publice este redus şi depinde de versiunea finală a Codului administrativ.
„Deşi recunoaştem angajamentul precedent al Guvernului de a continua implementarea efectivă a reformei administraţiei publice şi progresele făcute, în cooperare cu serviciile Comisiei, rămânem îngrijoraţi în legătură cu ultimele evoluţii şi cu regresul priorităţilor reformei. Cele mai recente amendamente propuse în Parlament pentru Codul administrativ anulează eforturile anterioare făcute de Guvernul României şi măsurile relevante luate în contextul condiţionalităţii ex-ante pentru administraţia publică”, avertizează Comisia Europeană, care spune că modificările propuse pun în pericol eforturile de profesionalizare a serviciului public şi reduc atribuţiile Agenţiei Naţionale a Funcţionarilor Publici, instituţia care a fost în centrul reformei.
Comisia Europeană precizează că „întârzierile în realizarea reformei serviciului public au, de asemenea, un impact negativ asupra capacităţii administraţiei de a exploata pe deplin oportunităţile oferite de fondurile UE”.
Executivul european menţionează că, în conformitate cu articolul 19 alineatul (5) şi articolul 142 alineatul (1) litera (e) din Regulamentul (UE) nr. 1303/2013, nerealizarea acţiunilor necesare pentru a îndeplini o condiţie ex-ante constituie un motiv pentru suspendarea plăţilor în programele care sunt afectate.
„Sfera suspendării trebuie să fie proporţională, luând în considerare acţiunile care trebuie întreprinse şi fondurile aflate în situaţie de risc”, se arată în comunicat.
CE îşi exprimă încrederea că textul final al Codului administrativ va reflecta angajamentele luate de Guvernul român.
Codul administrativ intră astăzi în dezbaterea plenului Senatului.
