Şoferul al cărui autoturism a fost surprins de o avalanşă de pietre , duminică după-amiază, pe Transfăgărăşan, a fost sancţionat contravenţional de către poliţiştii rutieri pentru că a intrat pe tronsonul interzis circulaţiei în această perioadă.
Poliţiştii argeşeni l-au sancţionat contravenţional pe şoferul care duminică a urcat cu autoturismul în zona închisă circulaţiei rutiere, pe Transfăgărăşan, şi a cărui maşină a fost surprinsă de o avalanşă de pietre, el primind un avertisment scris, au declarat pentru News.ro reprezentanţi ai IPJ Argeş.
Amenda maximă pe care poliţiştii ar fi putut să o aplice în acest caz este de 290 de lei, cu posibilitatea de a fi achitată pe jumătate în termen de 48 de ore.
Două maşini au fost surprinse de o cădere masivă de pietre, duminică, pe Tranfăgărăşan, o femeie fiind rănită. În această perioadă Transfăgărăşanul este închis circulaţiei rutiere de la kilometrul 104 în sus, au declarat reprezentanţi ai Poliţiei judeţene Argeş, incidentul de duminică având loc în zona închisă circulaţiei.
Transfăgărăşanul este închis, anual, între 1 noiembrie şi 1 iulie, pe sectorul de drum cuprins între kilometrul 104 (Piscu Negru, judeţul Argeş) şi kilometrul 131 (Bâlea Cascadă, judeţul Sibiu).
Porţiunea de drum închisă este blocată pe timp de iarnă şi primăvară cu o barieră, iar în zonă există semnalizare care îi anunţă pe şoferi că accesul este interzis, însă nu puţini sunt cei care ignoră avertismentele şi regulile şi ridică bariera, urcând cu autoturismele pe tronsonul închis circulaţiei.
Reprezentanţii Poliţiei spun de asemenea că este imposibilă dislocarea unui echipaj care să stea la kilometrul 104 pentru a se asigura că şoferii respectă indicaţiile panourilor şi că nu trec de barieră. Cele două autoturisme surprinse de avalanşa de pietre duminică după-amiază nu erau singurele care urcaseră pe traseul interzis.
