Reacţia favorabilă pe care aţi avut-o la cele trei teste pe care vi le-a propus scriitorul Radu Paraschivescu până acum, l-a determinat să treacă la episodul patru. Structura este aceeaşi: va prezenta unui text în care a strecurat zece greşeli, dumneavoastră le descoperiţi. Iată textul:
Am râs cu lacrimi de crocodil când am aflat vestea. Cum e posibil ca un antrenor care n-a mai fost în atenţia nimănui timp de cinci ani să redebuteze chiar pe banca acestei echipe? Bineînţeles, a fost vorba şi de o conjectură favorabilă. Dar nu cred că acest antrenor e cel mai optim pentru echipă, chiar dacă a fost adus cu surle şi trâmbiţe. De altfel, suporterii şi-au manifestat furía faţă de decizia patronului mâzgălind lozinci pe zidurile stadionului. În ce-l priveşte pe antrenor, acesta a declarat el însuţi că nu se aştepta să fie numit. În acelaşi timp, întristat de manifestările suporterilor, el a spus: „Nu mi se pare corect să fiu tratat ca un delicvent. Mai lipseşte să vină un suporter şi să mă ameninţe că mă linşează. Obiectivul meu e să fac echipa să nu mai semene cu o maşină care merge în marşalier.”
Radu Paraschivescu: Iar acum, vă invit la depistarea celor zece greşeli.
Prima greşeală: „am râs cu lacrimi de crocodil”. Această expresie nu există. Există, în schimb, expresiile „a râde cu lacrimi” şi „a plânge cu lacrimi de crocodil”, sensul acesteia din urmă fiind „a plânge prefăcut” sau „a se preface întristat până la lacrimi”. Varianta corectă din textul nostru este „am râs cu lacrimi”.
A doua greşeală: „să redebuteze”. La fel ca expresia „a râde cu lacrimi de crocodil”, nici verbul „a redebuta” nu există. „A debuta” înseamnă a face un lucru pentru prima dată”, iar prefixul „re” are sensul de „din nou”. Rezultă de aici că „a redebuta” ar însemna „a face un lucru pentru prima dată din nou”, ceea ce ar fi imposibil. Varianta corectă este „să antreneze din nou”, eventual „să revină ca antrenor”.
A treia greşeală: „o conjectură favorabilă”. Avem de-a face aici cu o confuzie între substantivele „conjectură” şi „conjunctură”. O conjectură este „o părere care se bazează pe ipoteze, probabilităţi sau presupuneri”, pe când o conjunctură denumeşte „totalitatea factorilor de ordin obiectiv şi subiectiv, de condiţii şi de circumstanţe, care influenţează un fenomen, o situaţie, un proces sau o stare de lucruri la un moment dat”. Aşa stând lucrurile, varianta corectă este „o conjunctură favorabilă”.
A patra greşeală: „cel mai optim”. Greşeala este grosolană, câtă vreme vorbim despre un superlativ în sine, care nu poate avea grade de comparaţie. Aşa cum nu se spune „mai superior”, „mai puţin senzaţional” sau „cel mai extraordinar”, nu se spune nici „cel mai optim”. Varianta corectă este pur şi simplu „optim”.
A cincea greşeală: „cu surle şi trâmbiţe”. Oricât ar părea de greu de crezut, nu aceasta este expresia corectă. Sensul expresiei este de „primire cu fast, cu pompă şi chiar cu exces de mijloace”. Expresia vizează structura şi prestaţia fanfarei, unde instrumentele de suflat trebuie să se coordoneze cu cele de percuţie - în principal, cu tobele. Numai că atât surlele, cât şi trâmbiţele sunt instrumente de suflat. Prin urmare, varianta corectă este „cu surle şi tobe”.
A şasea greşeală: „şi-au manifestat furía”. La fel ca la testele anterioare, avem şi aici o greşeală de accentuare. Substantivul din enunţ se accentuează pe prima silabă, aşa că varianta corectă este „şi-au manifestat fúria”.
A şaptea greşeală: „a declarat el însuţi”. Pronumele personal la persoana a treia singular masculin („el”) este însoţit de un adjectiv pronominal de întărire la persoana a doua singular („însuţi”), în loc de un adjectiv pronominal de întărire la persoana a treia singular masculin („însuşi”). Varianta corectă este „a declarat el însuşi”.
A opta greşeală: „delicvent”. În acest caz, lipseşte un „n” aşezat înaintea lui „c”. Nu e singura situaţie în care se produce această eroare, întâlnim uneori şi forma greşită „bacnotă” în locul formei corecte „bancnotă”. Prin urmare, forma corectă din text este „delincvent”.
A noua greşeală: „un suporter mă ameninţă că mă linşează”. Linşajul este un procedeu colectiv, prin care un grup de oameni furioşi omoară pe cineva fără judecată. A linşa nu este şi nu poate fi un act individual. Forma corectă este „un suporter mă ameninţă că mă omoară” (ameninţarea fiind, îmi place să cred, metaforică).
În fine, a zecea greşeală: „marşalier”. Avem aici o preluare deformată a unui cuvânt provenit din termenul francez „marche-arriere”, cu sensul de „care merge cu spatele”. Forma corectă este „marşarier”.
