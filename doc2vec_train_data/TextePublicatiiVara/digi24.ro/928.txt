Vremea rea a început să-și facă deja simțită prezența încă de sâmbătă, iar 27 de judeţe sunt, duminică, sub cod galben de instabilitate atmosferică accentuată. Sunt anunţate cantităţi însemnate de precipitaţii care pot depăşi 50 de litri pe metru pătrat. În plus, se vor semnala intensificări ale vântului, descărcări electrice şi intensificări ale vântului.
Foto: Inquam/Octav Ganea
Potrivit meteorologilor, până duminică, la ora 23:00, 27 de judeţe sunt sub cod galben de furtuni. 16 judeţe sunt vizate integral de avertizarea meteorologilor, iar în restul zonelor doar anumite localităţi, precizează News.ro.
„În intervalul menţionat, vor fi perioade cu instabilitate atmosferică accentuată în zonele de munte, precum şi în Crişana, Maramureş, Transilvania şi nordul Moldovei. Vor fi averse care vor avea şi caracter torenţial, frecvente descărcări electrice, intensificări de scurtă durată ale vântului cu aspect de vijelie şi căderi de grindină”, anunţă meteorologii.
Citiți și: VIDEO. Jumătate de țară, lovită de furtuni. Cât mai durează vremea rea
Conform ANM, în intervale scurte de timp sau prin cumulare, se vor înregistra cantităţi de apă ce vor depăşi 15-20 l/mp şi punctiform 40-50 l/mp. Astfel de fenomene vor fi şi în restul teritoriului, însă pe arii mai restrânse.
Manifestări specifice instabilităţii atmosferice se vor semnala şi la începutul săptămânii viitoare, local şi temporar, în majoritatea regiunilor, anunţă meteorologii.
