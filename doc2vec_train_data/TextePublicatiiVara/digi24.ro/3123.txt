Gabriel Vlase ar fi potrivit să conducă Serviciul de Informaţii Externe. O spune preşedintele ALDE Călin Popescu Tăriceanu care a subliniat însă că la nivelul Coaliţiei nu s-a luat o decizie în privinţa susţinerii sau nu a propunerii pentru conducerea SIE. Preşedintele PSD, Liviu Dragnea l-a ironizat pe şeful statului spunând că îi trebuie mai mult timp de gândire pentru a decide dacă Gabriel Vlase va fi susţinut de PSD.
„Eu cred că domnul Vlase are experienţa necesară pentru că a condus comisia de supraveghere a SIE, îl cunoaştem, este colegul nostru, este vicepreședinte la PSD, are o funcţie importanta la cameră. Este un om care mie mi-a făcut o impresie foarte bună şi cred că ar fi potrivit”, a spus Călin Popescu Tăriceanu.
„Am primit o adresă - ca să citez un clasic în viață, această adresa aduce mai multe întrebări decât clarificări. O să o citesc până o să o înțeleg. Poate e nevoie să facem o dezbatere și o să vă comunic”, a fost, pe de altă parte, reacția lui Liviu Dragnea.
