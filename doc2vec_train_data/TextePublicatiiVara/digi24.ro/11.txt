Noi informații ies la iveală la doi ani după izbucnirea scandalului în centrul căruia se află compania de securitate israeliană Black Cube. NBC a obținut documente interne și declarații ale unui angajat care relevă modul de funcționare al firmei Black Cube, dar și impactul major asupra companiei israeliene după ce doi angajați au fost arestați pentru acuzații de spionaj contra șefei DNA, Laura Codruța Kovesi.
Arestarea a doi angajați Black Cube pentru acuzații de spionaj contra procurorului-șef DNA, Laura Codruța Kovesi, a dus la demisii în firma israeliană și la producerea unei rupturi în interiorul companiei, a dezvăluit pentru NBC un angajat Black Cube, care a rămas sub protecția anonimatului.
„Când scandalul din România a devenit public, mai mulți angajați din divizia corporate au plecat. S-a produs o ruptură în firmă și mai mulți oameni au demisionat aproape imediat”, a declarat pentru NBC sursa citată.
Angajatul precizează că Black Cube are două divizii principale: una pentru companii (divizia corporate) și una pentru guverne și actori politici.
În SUA, Black Cube a devenit un subiect de interes mai ales după apariția acuzațiilor că ar fi fost implicată într-o campanie de discreditare a înțelegerii cu Iranul, prima acuzație de implicare în politica internă din SUA.
Cei doi cetățeni israelieni din scandalul Black Cube din România, Ron Weiner și David Geclowicz, au fost condamnați la câte 2 ani si 8 luni de închisoare cu suspendare, în ianuarie 2017, pentru că ar fi accesat ilegal adresele de e-mail ale unor apropiaţi ai procurorului şef DNA, Laura Codruţa Kovesi.
Ron Weiner a fost acuzat de constituire a unui grup infracţional organizat, acces ilegal la un sistem informatic, transfer neautorizat de date informatice, alterarea integrităţii datelor informatice, operaţiuni ilegale cu dispozitive şi programe informatice, iar David Geclowicz de complicitate la aceste infracţiuni.
