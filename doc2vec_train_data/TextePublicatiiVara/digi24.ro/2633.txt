Președintele PSD, Liviu Dragnea, a anunțat că George Harabagiu, cel despre care fostul premier Victor Ponta a afirmat că se află în spatele postărilor denigratoare despre Simona Halep, postate pe paginile mai multor filiale PSD, a fost dat afară.
„L-am concediat”, a declarat Liviu Dragnea pentru Antena 3.
Într-un interviu acordat Press One, George Harabagiu a dat răspunsuri cel puțin bizare la întrebările concrete ale jurnalistei Codruța Simina și a refuzat să spună dacă lucrează sau nu pentru PSD. „Eu sunt în măsură să constat, nu să spun. Deci, eu în acest moment, sunt în măsură să constat faptul că alții care sunt sau nu în măsură în ceea ce mă privește...”, a spus acesta. 
Misterul a fost elucidat însă după ce Dragnea a spus că Harabagiu ar fi fost dat afară.
De asemenea, fostul premier Victor Ponta a postat pe Facebook mai multe capturi de ecran privind directivele trimise în teritoriu, prin Whatsapp , de către coordonatorul comunicării online a PSD, George Harabagiu. Potrivit lui Victor Ponta, discuţiile au avut loc după momentul distribuirii, de către organizaţiile de partid, a unui trucaj VIDEO-FOTO din care reieşea că pe Arena Naţională cea huiduită fusese Simona Halep, nu primarul general al Capitalei, Gabriela Firea.
