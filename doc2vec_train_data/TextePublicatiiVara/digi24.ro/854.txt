Mihaela Buzărnescu este o jucătoare completă, a spus ziaristul și scriitorul Cristian Tudor Popescu , după victoria româncei în fața ucrainencei Elina Svitolina.
„Se poate spune că, odată cu această victorie, Mihaela Buzărnescu intră în tenisul mare. Dupa atâția ani în care a jucat pe terenuri de zgură unde ciugulesc vrăbiile iarba pe margini, iat-o pe Mihaela împlinindu-și visul din copilărie, acela de a juca pe tabloul principal la Roland Garros și a ajunge în turul 4 pentru prima dată în cariera ei”, a spus Cristian Tudor Popescu.
„Important este și modul în care a câștigat acest meci. Nu a fost o zi slabă a foarte valoroasei Elina Svitolina, jucătoare aflată și în formă pe zgură, tocmai a câștigat turneul de la Roma, învingând-o pe numărul 1 mondial, Simona Halep. Deci o adversară de asemenea calibru, care nu a jucat rău. A jucat Mihaela mai bine decât Elina Svitolina, care a jucat bine. Meciul a fost de un foarte ridicat nivel tehnic, fizic, iar Mihaela a reușit să conducă ostilitățile, un lucru foarte important pentru viitor. A impus un ritm sufocant în schimburi, astfel încît a adus-o pe Svitolina în starea de a ţipa cam ca Sharapova, la fiecare lovitură, ceea ce nu-i stă în obicei ucrainencei”, a explicat jurnalistul.
„A gândit foarte bine tactic jocul, folosind acel forehand de stânga și a aplicat o schemă folosită și de Nadal, distribuie lovituri la fel de tari și de precise atât în cros, cât și în lung de linie. A scos-o mereu din teren pe Svitolina și cum a prins o minge mai scurtă, a făcut pasul în față și a atacat decisiv.  O ofensivă nehazardată, inteligentă, în faţa căreia o jucătoare ofensivă la rândul ei, cum e Svitolina, a cedat. Remarcabil și registrul foarte variat al loviturilor Mihaelei. Pe lângă forehand are și rever foarte bun. Vine la fileu, știe să facă voleu, are un serviciu precis, plasat și suficient de puternic pentru a-și ține adversara la respect și știe să pună și scurte cu mâna sigură în momentele importante”, a analizat CTP „secretele” acestei victorii.
În opinia sa, Buzărnescu este o jucătoare completă. „ Toată zestrea tehnică excepțională, dacă stăm să ne gândim cum a fost îngropată atâția ani, fără ca lumea să o vadă pe această jucătoare minunată... E o plăcere să îi vezi tenisul dincolo de scoruri, de turnee și de clasament”, a conchis Cristian Tudor Popescu.
Citiți și: Ce înseamnă victoria Mihaelei Buzărnescu și cât o ajută pe Simona?
Mihaela Buzărnescu s-a calificat în premieră în optimile turneului de la Roland Garros, după ce a obţinut, vineri, cea mai mare victorie a carierei, 6-3, 7-5 cu Elina Svitolina, a patra favorită.
Buzărnescu (30 ani, 33 WTA), aflată pentru prima oară pe tabloul principal la Roland Garros, a obţinut victoria după o oră şi 37 de minute în faţa numărul patru mondial (23 ani), notează Agerpres.
Românca a depăşit noi bariere în cariera sa, după ce începea anul trecut de pe locul 541 în lume, iar în urmă cu exact 12 luni se găsea pe 377. Buzărnescu are anul acesta două finale jucate, la Hobart şi Praga, jucând şi o semifinală la Strasbourg.
Svitolina, campioană anul acesta la Brisbane, Dubai şi Roma (după o victorie în finala cu Simona Halep), fusese învinsă anul trecut în sferturi la Paris de Halep.
