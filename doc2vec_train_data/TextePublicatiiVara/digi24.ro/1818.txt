Omul de afaceri Ion Țiriac a criticat în termeni duri faptul că turneul de la Roland Garros este singurul în care nu se poate juca atunci când plouă. Francezii au anunțat că abia din 2021 arenele de la French Open vor fi dotate cu acoperișuri.
Formula 1: Marele Premiu al Canadei e în acest weekend pe Digi Sport
„Nu e nevoie doar de un acoperiș la Roland Garros, ci patru sau cinci! Nu vă dați seama că Federația Franceză de Tenis a comis o greșeală atunci când a refuzat să mute turneul la Versailles sau unde se putea face cel mai mare complex sportiv din lume. Treaba cu acoperișul este ridicolă. Aveți 200 de țări care transmit turneul și le spuneți că Roland Garros este singurul loc din lume unde nu se joacă atunci când plouă? Ce fel de sport e ăsta? Ce imagine îi face Parisului? Nu înțeleg de ce s-a așteptat atât de mult”, a declarat Ion Țiriac într-un interviu acordat publicației Le Parisien .
Țiriac a vorbit și despre dominația lui Rafael Nadal asupra turneului de la Roland Garros și a vorbit la superlativ despre performanțele acestuia.
„La Roland Garros, nimeni nu se poate compara cu Nadal. Nadal e Nadal. Nici eu, nici copiii sau nepoții mei nu vom vedea vreodată pe altcineva câștigând de 10 ori la Paris. Dar cel mai bun meci pe care l-am văzut vreodată aici a fost între Federer și Djokovic (câștigat de elvețian în 2011, scor 7-6, 6-3, 3-6, 7-6). A fost senzațional. La mică distanță este saga Nadal/Federer, în care Nadal are 5-0 la scor”, a adăugat Țiriac.
