Rapperul 50 Cent este anchetat de NYPD pentru că ar fi ameninţat un poliţist prin intermediul contului de Instagram, scrie news.ro, care citează The Hollywood Reporter.
Pe numele Curtis James Jackson III, cunoscut drept 50 Cent, a fost formulată o plângere oficială, iar detectivii investighează cazul.
Rapperul american a publicat pe contul lui de Instagram textul „Get a strap” (strap făcând deseori referire la armă de foc, n.r.), care a fost înlăturat apoi. El a folosit această frază de mai multe ori pe conturile sale de social media. Potrivit unui articol Page Six, 50 Cent ar fi făcut această remarcă cu privire la Emmanuel Gonzalez, inspector adjunct al NYPD.
Într-un comunicat transmis The Hollywood Reporter, reprezentantul rapperului a spus: „În urmă cu câteva luni, Curtis 50 Cent Jackson a depus actele pentru a pantenta expresia «Get a Strap», slogan pe care îl publică pe toate conturile sale de social media. El este publicat în legătură cu înregistrări video şi fotografii, inclusiv ale lui sau ale lucrurilor pe care le promovează”.
Legat de postarea făcută, el a spus că nu a existat intenţia şi nici nu ar fi putut fi interpretat drept o ameninţare sau instigare la violenţă faţă de nimeni. „Domnul Jackson nu tolerează ori promovează violenţa. «Get The Strap» este o expresie ludică folosită de domnul Jackson pentru a puncta situaţii absurde sau revoltătoare”.
În urma plângerii formulate, 50 Cent a publicat o fotografie cu raportul.
