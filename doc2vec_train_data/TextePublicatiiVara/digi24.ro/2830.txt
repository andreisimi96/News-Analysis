Accident mortal joi seară, în Arad. Un bărbat care traversa pe trecerea de pietoni a fost lovit violent de o maşină. În urmă cu trei luni, în acelaşi loc s-a produs un accident similar. Trecerea se află lângă unul dintre liceele din oraş iar poliţiştii spun că au cerut administratorului drumului să monteze limitatoare de viteză, dar acest lucru nu s-a întâmplat.
Accidentul a avut loc în dreptul Colegiului Naţional de Informatică, înainte de miezul nopţii. Victima traversa strada pe zebră în momentul în care a fost lovită în plin. Impactul a fost atât de puternic încât bărbatul a fost aruncat câteva zeci de metri.
„Am văzut  că pe trecerea de pietoni era băiatul cu Audi, mai era un Logan lângă el, și l-am văzut când l-a lovit, momentul impactului”, afirmă un martor.
Victima a fost resuscitată de medici la locul accidentului şi apoi dusă la spital, în stare foarte gravă, dar nu a supravieţuit. În acelaşi loc, în urma cu 3 luni, un poliţist care s-a urcat băut la volan a lovit mortal un pieton care traversa regulamentar, pe lângă bicicletă.
„Sunt două accidente mortale în decurs de trei luni, este revoltător, avem copii, școala este la doi pași de trecerea de pietoni”, declară un localnic.
„S-au făcut sesizări la administratorul drumului, pentru a monta limitatoare de viteză, în vederea reducerii evenimentelor rutiere”, spune Flavius Merca, Politia Rutieră Arad.
Şoferul implicat în accidentul de joi seară este cercetat în stare de libertate, pentru ucidere din culpă.
