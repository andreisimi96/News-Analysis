Premieră pe litoralul românesc. O primărie a închiriat un sector de plajă, special pentru localnicii care pe timp de vară nu au unde să-și întindă cearceafurile. Autoritățiile locale spun însă că au consemnat o premieră tristă, pentru că orice primărie de pe litoral ar trebui să aibă parte gratuit de sectoare de plajă.
O plajă dintr-o zonă liniștită a Mangaliei și-a găsit un administrator atipic. Sectorul de peste 6.000 de metri pătrați a fost închiriat pentru sezonul estival de Primăria din Mangalia.
Plaja localnicilor a fost câștigată la o licitație publică, organizată de Apele Române. Ea urmează acum să fie igienizată și pregătită pentru sezonul estival.
Sectorul va fi nivelat, vor fi puse coșuri de gunoi, iar firma de salubrizare care face curat în oraș se va ocupa și de plajă.
Cristian Radu - primarul municipiului Mangalia: „Mă tot sunau în timpul verii, că au o mare problemă, că nu au unde să-și așeze prosopul, cearceaful pe plaja din Mangalia. Nu vom pune acolo niciun beach bar, nu o sa închiriem șezlonguri, ci va fi o plajă liberă”.
Închirierea sectorului de plaja de o primărie este o noutate pe litoral.
Cristian Radu - primarul municipiului Mangalia: „E o premieră, dar e una tristă, dacă mă întrebați pe mine, pentru că mi se pare anormal ca o administrație locală să participe la o licitație, organizată de statul român”.
Legislația spune că 30% din suprafața de plajă de pe litoral trebuie să fie păstrată liberă pentru turiștii care vor să stea pe nisip, fără să plătească taxe.
