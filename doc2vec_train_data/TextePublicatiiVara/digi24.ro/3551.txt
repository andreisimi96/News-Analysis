Papa Francisc a criticat într-un interviu pentru Reuters politica administraţiei Trump de a separa copiii de părinţii lor imigranţi la graniţa cu Mexicul, susţinând că nu populismul este soluţia la problemele imigraţiei.
Papa a precizat că susţine declaraţiile episcopilor catolici americani care au numit separarea copiilor de părinţi ca fiind „contrară valorilor noastre catolice” şi „imorală”.
„Sunt de partea episcopilor, le respect punctul de vedere. Nu este uşor, dar populismul nu este soluţia”, a declarat Papa.
El a declarat că populiştii „creează o psihoză” privind imigraţia, chiar dacă societăţile din ce în ce mai bătrâne ale Europei au nevoie de imigranţi. „Fără imigranţi, Europa ar fi goală”, a afirmat Papa Francisc.
De asemenea, suveranul pontif a adăugat că este optimist în ceea ce priveşte discuţiile care ar putea duce la un acord istoric pentru numirea unor episcopi în China şi a declarat că s-ar putea să accepte mai multe demisii într-un scandal privind abuzuri sexuale ale episcopilor din Chile.
El a declarat că ar dori să numească mai multe femei în poziţii importante în administraţia de la Vatican.
De asemenea, Papa şi-a arătat dezamăgirea faţă de decizia lui Trump de a retrage SUA din acordul de la Paris privind schimbările climatice, pentru că „viitorul umanităţii este în joc”.
