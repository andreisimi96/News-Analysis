Controversa care îl vizează pe ambasadorul american din Germania ia amploare. Partidele de stânga cer rechemarea lui Richard Grenell, pe care îl acuză de amestec în politica internă.
Scandalul vine după ce ambasadorul a spus, într-un interviu pentru siteul de dreapta Breitbart, că vrea să susţină mişcările politice de dreapta din Europa.
Declaraţia i-a înfuriat pe germani. Liderul social-democrat, Martin Schulz, a descris comportamentul americanului drept fără pereche în diplomaţia internaţională.
În acest context tensionat, ambasadorul a făcut azi vizita de prezentare la ministerul german de Externe, unde a încercat să explice că a fost înţeles greşit.
Numai că în acelaşi interviu controversat, Grenell îl lăuda pe noul cancelar austriac, Sebastian Kurz. Un rockstar, aşa l-a numit. Mai mult, ambasadorul a decis să-l invite pe Sebastian Kurz la reşedinţa lui, unde va da o masă în cinstea cancelarului austriac. Se va întâmpla în 13 iunie, când Kurz va face o vizită în Germania.
