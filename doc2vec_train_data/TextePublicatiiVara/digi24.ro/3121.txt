Înlocuim uleiul de floarea soarelui cu uleiul de palmier, înghețata clasică cu.. iaurtul înghetat, fructele cu freshul de fructe. Aceste alimente sunt considerate sănătoase de americani, conform unui sondaj realizat de New York Times. Topul alimentelor sănătoase întocmit de nutriționiști arată altfel.
Unul din 3 americani suferă de obezitate, spun statisticile. Iar cei care vor să slăbească trebuie mai întâi să afle: ce este şi ce nu este sănătos? Editorii ziarului american New York Times au vrut să ştie câţi oameni cunosc răspunsul.
„Au poziţionat anumite alimente la o limită oarecare între sănătos şi mai puţin sănătos. S-a constatat că uneori pacienţii sunt destul de departe de aceste limite”, afirmă Cristina Bălănescu, medic primar medicină generală cu competenţă în ramuri ale medicinei alternative
Americanii au tras cu greu linia între ce este şi ce nu este sănătos. Astfel, 72% dintre participanţii la sondaj au spus că uleiul de cocos este sănătos, pe când doar 37% dintre nutriţionişti au fost de aceeaşi părere. Nici în România lucrurile nu sunt cu mult diferite. Cel puţin unu din doi români încearcă să mănânce mai sănătos, spun studiile. I-am întrebat pe medici care este realitatea din cabinetele lor. Şi pentru români, multe alimente considerate sănătoase, nu sunt agreate şi de specialişti.
„Mi s-a întâmplat să îmi vină la consultaţii şi majoritatea să mă informeze că se hrănesc sănătos, pentru că s-au informat, dar constat că din lista de alimente pe care ei mi-o spun sunt destul de multe care ar fi controversate chiar”, adaugă Cristina Bălănescu, medic primar medicină generală cu competenţă în ramuri ale medicinei alternative.
Un prim exemplu ar fi freshurile de fructe.
„Nu sunt decât apă cu zahăr din fructe. Pierdem tot ce e mai bun din fructe. Pulpa se pierde, antioxidanţii rămân în pulpă care se pierde”, afirmă Laura Ene, medic specialist diabet, nutriţie şi boli metabolice.
„Noi suntem făcuţi să mâncăm fructe, nu zeamă de fructe! Fructul are o mulţime de fibre bune, sănătoase, care ne dau senzaţia de saţietate, care împiedică absorbţia hidraților de carbon care ne asigură un bol alimentar normal şi firesc”, spune Doru Negu, medic primar diabet, nutriţie şi boli metabolice.
Un alt exemplu de alimente considerate sănătoase, dar care nu sunt recomandate de medicii nutriţionişti sunt iaurturile cu 0% grăsime.
„Se scoate grăsimea, dar se adaugă foarte mult amidon şi asta mai ales dacă avem probleme cu diabetul, nu e deloc în regulă”, explică Laura Ene, medic specialist diabet, nutriţie şi boli metabolice.
Alţi români, din dorinţa de a înlocui uleiul de floarea-sorelui aleg variante mult mai scumpe, care nu sunt însă neapărat mai sănătoase.
„Alte snobisme, altă prostie, de când suntem noi pe pământul asta mâncăm ulei de floarea soarelui”, spune Doru Negu, medic primar diabet, nutriţie şi boli metabolice.
Nici când vine vorba de îndulcitori lucrurile nu sunt foarte clare pentru mulţi români.
„Este o legendă că zahărul brun este mai bun decât zahărul alb. Este la fel de procesat. Este zahăr alb colorat cu coloranţi chiar sintetici sau cu suplimente din alte suplimente care conţin glucide. Sunt cu egal între ele”, afirmă Cristina Bălănescu, medic primar medicină generală cu competenţă în ramuri ale medicinei alternative.
Iar alimente sănătoase, dar consumate în exces, sunt la fel de dăunătoare ca cele nesănătoase.
„Am persoane care mâncând sănătos sau chiar şi-au dezechilibrat diabetul. Alimentele sănătoase care îngraşă în primul rând sunt cele oleaginoase, uleiul de măsline, este foarte sănătos, dar îngraşă la fel de mult că untura de porc”, povestește Laura Ene, medic specialist diabet, nutriţie şi boli metabolice.
„Nu vrem să înţelegem că întrebarea nu a fost niciodată ce mănânc, ci cât mănânc”, afirmă Doru Negu, medic primar diabet, nutriţie şi boli metabolice.
Alţii renunţă la unele alimente pentru că le consideră...dăunătoare, nesănătoase. Un exemplu este carnea de porc.
„A fugi de carnea de porc şi a mânca carnea de pui cu piele este cea mai mare greșeala. Ceafa de porc şi carnea de pui cu piele sunt echivalente atât din punct de vedere al colesterolului cât şi al caloriilor. Atunci mâncaţi un muşchiuleţ de porc cu încredere, un mușchi de vită este o varianta potrivită nu mai mult de 2 ori pe săptămână”, clarifică Laura Ene, medic specialist diabet, nutriţie şi boli metabolice.
În aceeaşi categorie intră şi pâinea, dar din cereale integrale.
„Toată lumea fuge de pâine, toată lumea spune că pâinea îngraşă, mazărea îngraşă, fasolea boabe îngraşă, da, dacă sunt consumate fără măsură şi la un moment nepotrivit. Pâinea integrală e unul din cele mai bune alimente, la fel fasolea boabe, mazărea, şi tot ce înseamnă cereale integrale servite pe masă de prânz”, spune Laura Ene, medic specialist diabet, nutriţie şi boli metabolice.
Nedumiriţi de studiile legate de nutriţie, mulţi români mănâncă ce apucă.
„Cred că argumentul acesta că nu mai avem ce să mâncăm este cumva din comoditate exprimat”, spune Andreea Grecu, blogger culinar.
Andreea este blogger culinar. A început să fie atentă la cât de sănătoase sunt alimentele pe care le pune în farfurie încă din liceu.
„În ceea ce mă priveşte echilibrul defineşte stilul meu de viaţă şi stilul meu alimentar. Nu mănânc exclusiv o anumită grupa de alimente, încerc să evit extremele, combin foarte multe legume, leguminoase, seminţe, nuci, cu lactate, ouă sau carne”, spune Andreea Grecu, blogger culinar.
De-a lungul anilor, Andreea a găsit mai mulţi producători locali de la care cumpără alimentele.
„Poate de asta există argumentul asta: nu avem ce să mâncăm sănătos, pentru că ne limităm la magazinele din proximitate, de la supermarketuri, ce vedem că mănâncă colegii, dar în ultima vreme chiar există din ce în ce mai multe ferme care produc în regim bio, au certificări, deci cred că totuşi alternative există, atât pentru legume, fructe, carne, ouă, lapte, trebuie doar să ne documentăm un pic mai mult”, spune Andreea Grecu, blogger culinar.
În ultima perioada, modă alimentaţiei perfecte a sedus tot mai mulţi oameni. Zeci de site-uri sau bloguri oferă sfaturi atrăgătoare, dar care se bazează pe informaţii neverificate, de multe ori chiar false. Adevărul este unul simplu: ar trebui să fim mai atenţi şi la cât mâncăm, nu doar la ce mâncăm.
