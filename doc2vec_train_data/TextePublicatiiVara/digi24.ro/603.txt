UBER lansează un buton de panică pentru clienţi, prin care aceştia pot apela serviciile de urgenţă. Noua funcţie e integrată chiar în aplicaţie şi permite apelarea rapidă.
În meniul denumit Safety Center vor fi incluse şi alte facilităţi pentru siguranţa utilizatorilor, precum evaluarea şoferului şi sfaturi pentru prevenirea eventualelor probleme.
Apăsarea butonului va fi urmată de o cerere de confirmare, pentru ca utilizatorii să fie siguri că nu apelează serviciile de urgenţă din greşeală.
Deocamdată, butonul de panică e disponibil doar pentru pasageri, dar facilitatea ar putea fi extinsă şi la şoferi. Funcţia a fost testată iniţial în India, ţară în care s-au înregistrat mai multe incidente grave în care au fost implicate serviciile companiei.
Fostul şef UBER, de exemplu, a fost acuzat că a încercat să manipuleze datele medicale ale unei femei din India, care susţinea că a fost violată de un şofer UBER.
A vrut să o discrediteze pe aceasta şi să încerce să ascundă astfel de comportamente ale şoferilor, care dăunează imaginii companiei.
