Deși autoritățile malaeziene au anunțat încheierea operațiunilor de căutare a zborului MH370, reprezentanții Ocean Infinity, compania angajată pentru a realiza o investigație separată de cea derulată la nivel guvernamental, susțin că „nu este chiar așa”.
Foto: Gulliver/Getty Images
Nava Seabed Constructor se apropie de ultima zonă a operațiunii de căutare, înainte de a-și încheia misiunea.
Compania Ocean Infinity, care operează nava, a anunțat că se îndreaptă spre sudul Oceanului Indian, unde o ambarcațiune de patrulare chineză a identificat în 2014 un impuls ultrasonic ce ar putea proveni de la o cutie neagră, transmite The Guardian .
Săptămâna trecută, noul ministru al Transporturilor din Malaezia, Anthony Loke, a dat de înțeles că ar dori să pună capăt definitiv căutărilor. De asemenea, premierul malaezian Mahathir Mohamad a sugerat că va analiza necesitatea reluării căutărilor și că putea încheia operațiunile, dacă acestea se vor dovedi „inutile”.
Marți, într-un comunicat emis de Ocean Infinity, Oliver Plunkett, directorul executiv al companiei, a recunoscut că rezultatul cercetărilor este „extrem de dezamăgitor”.
„O parte din motivaţia noastră pentru reluarea căutărilor a fost să încercăm să oferim unele răspunsuri celor afectaţi. În consecinţă, punem capăt cu multă durere operaţiunii actuale fără a fi îndeplinit acest obiectiv”, a declarat el.
„În cursul operaţiunii, Ocean Infinity a cercetat şi a strâns date de înaltă calitate de pe peste 112.000 kmp de fund oceanic, făcând faţă cu succes condiţiilor şi terenului dificile”, se arată în comunicatul companiei.
Operaţiunea privată a început în ianuarie în urma unui acord cu guvernul malaezian, prin care Ocean Infinity urma să fie remunerată doar dacă reuşea să găsească avionul sau cutiile negre, în caz de succes urmând să primească până la 70 milioane de dolari (58 milioane de euro).
Noua zonă de căutări s-a întins pe 25.000 km2, la nord de precedenta, termenul limită fiind prelungit de două ori.
Malaezia a fost de acord în ianuarie să plătească firmei Ocean Infinity cu sediul în Houston până la 70 de milioane de dolari dacă găseşte avionul în 90 de zile de căutări în sudul Oceanului Indian.
Operaţiunile pentru găsirea Boeingului 777 erau anterior aşteptate să se încheie în iunie, iar acordul de 90 de zile nu acoperă timpul necesar realimentării şi reaprovizionării vasului de căutare Seabed Constructor.
Cu toate acestea, Ocean Infinity a terminat cercetarea zonei stabilite în aprilie şi a cerut o prelungire până pe 29 mai.
Decizia de a angaja Ocean Infinity a fost luată după ce Australia, China şi Malaezia au încheiat fără succes căutări ce au costat peste 160 de milioane de dolari într-o zonă de 120.000 km2 în Oceanul Indian anul trecut, în ciuda cererilor anchetatorilor ca zona să fie extinsă spre nord cu 25.000 km2.
Seabed Constructor a cercetat până acum o zonă ce se întinde pe o suprafaţă de 86.000 km2 dar nu a identificat încă nimic, a anunţat Ocean Infinity într-o actualizare săptămânală, la 15 mai. 
Anterior, vicepremierul australian şi ministru al transporturilor, Michael McCormack, a declarat că păstrează speranţa că avionul va fi găsit într-o bună zi.
Potrivit lui McCormack, operaţiunea de căutare a avionului a fost cea mai îndelungată din istoria aviaţiei, testând limitele tehnologiei şi capacităţile experţilor şi navigatorilor.
