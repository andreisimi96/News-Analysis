Preşedintele Comisiei speciale privind legile justiţiei, Florin Iordache, spune că modul în care se poziţionează opoziţia şi preşedintele în a tergiversa intrarea în vigoare a Codurilor penale este marea problemă.
Foto: InquamPhotos/Octav Ganea
Întrebat dacă este de părere că vor ieşi oamenii în stradă dacă se decide să se adopte Codul penal prin OUG, Florin Iordache a spus: „Oamenii trebuie să înţeleagă că şi aceste trei coduri trebuie odată şi odată adoptate. Modul în care se poziţionează opoziţia, modul în care se poziţionează preşedintele de a tot ataca, de a tot tergiversa intrarea în vigoare asta este marea problemă. Avem nişte decizii ale Curţii, avem nişte decizii care trebuie implementate, este vorba de directive, avem nişte hotărâri CEDO. Modul în care se tergiversează şi nu intră în vigoare aceste coduri cred că ăsta este semnalul care ar trebui să dea de gândit celor care vor să iasă în stradă”.
Florin Iordache a adăugat că Parlamentul ar putea adopta codurile penale cel târziu la începutul lunii iunie, potrivit News.ro.
Președintele PSD, Liviu Dragnea, a spus că ia în calcul posibilitatea de a adopta prin ordonanţă de urgenţă modificările Codurilor penale și că această variantă este „pertinentă”, în condiţiile în care, spune el, opoziţia şi preşedintele Klaus Iohannis blochează tot timpul legile în Parlament, prin atacarea lor la Curtea Constituţională. El a adăugat că un astfel de demers „are foarte mare sens” şi că va vorbi cu preşedintele Senatului, Călin Popescu Tăriceanu, cu premierul Viorica Dăncilă şi cu ministrul Justiţiei, Tudorel Toader.
