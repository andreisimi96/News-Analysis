DECIZIE&colon; Militarii israelieni pot folosi gloanțe reale în Fâșia Gaza
DECIZIE&colon; Militarii israelieni pot folosi gloanțe reale în Fâșia Gaza
Curtea Supremă a Israelului a validat joi utilizarea gloanţelor reale împotriva palestinienilor care manifestează de-a lungul graniţei în Fâşia Gaza, relatează Agerpres.
În hotărârea de 41 de pagini publicată joi seară de Ministerul Justiţiei, Curtea a respins toate recursurile ONG-urilor israeliene şi palestiniene care ceruseră la sfârşitul lui aprilie încetarea tirurilor mortale ale armatei împotriva palestinienilor în Fâşia Gaza.
Preşedinta Curţii, Esther Hayut, a acceptat poziţia guvernului israelian, pentru care manifestanţii din Gaza nu sunt manifestanţi civili paşnici, dar actori ai unui „conflict armat” între Israel şi gruparea islamistă Hamas ce deţine controlul asupra Fâşiei Gaza.
De la 30 martie, locuitorii din Fâşia Gaza manifestează de-a lungul graniţei dintre enclava aflată sub blocadă şi statul evreu pentru a reclama dreptul palestinienilor de a reveni pe pământurile de unde au fost alungaţi ori pe care le-au părăsit la crearea statului Israel, în 1948.
Cel puţin 119 palestinieni şi-au pierdut viaţa de la data respectivă sub gloanţele soldaţilor israelieni, potrivit autorităţilor din enclava palestiniană condusă de mişcarea islamistă Hamas.
Israelul, confruntat cu acuzaţii că foloseşte excesiv forţa, a dat asigurări că foloseşte gloanţe reale doar în ultimă instanţă. El acuză mişcarea Hamas că împinge civilii pe linia de front pentru a acoperi tentativele de incursiune în teritoriul israelian. 
