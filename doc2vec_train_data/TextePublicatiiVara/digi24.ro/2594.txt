Preşedintele american Donald Trump, care s-a întors la Washington miercuri, la o zi după summitul său istoric cu liderul nord-coreean Kim Jong Un, în Singapore, s-a felicitat, la sosire de faptul că ”nu mai există o ameninţare nucleară” nord-coreeană, relatează News.ro, care citează AFP.
Setarile tale privind cookie-urile nu permit afisarea continutul din aceasta sectiune. Poti actualiza setarile modulelor coookie direct din browser sau de aici – e nevoie sa accepti cookie-urile social media
Avionul prezidenţial Air Force One a aterizat miercuri în zori la baza aeriană Andrews, la periferia Washingtonului.
Donald Trump, purtând o cămaşă, deschisă la gât şi o vestă de costum, a intrat imediat în limuzină.
El a plecat din capitala americană vineri, s-a dus la summitul G7, la Malbaie, în Canada, iar apoi s-a dus în acest oraş-stat, la celălalt capăt al lumii, pentru a se întâlni cu cel mai puternic om de la Phenian.
În timp ce ateriza Air Force One, şeful statului american nu s-a abătut de la tweet-urile sale matinale obişnuite.
„Tocmai am aterizat. O călătorie lungă, dar toată lumea poate de-acum să se simtă în mai multă siguranţă decât în ziua în care am intrat în funcţie”, s-a felicitat el într-unul dintre ele.
„Nu mai există ameninţarea nucleară a Coreei de Nord. Să mă întâlnesc cu Kim Jong Un a fost o experienţă interesantă şi foarte pozitivă. Coreea de Nord are un mare potenţial pentru viitor”, afirmă el.
„Înainte să preiau funcţia, oamenii credeau că vom intra în război cu Coreea de Nord. Preşedintele Obama spunea că Coreea de Nord era cea mai mare şi mai periculoasă problemă. Nu mai este cazul. Să dormiţi bine astă seară”, a adăugat el în alt tweet.
În pofida răsunetului mediatic al summitului, rezultatele sale tangibile - mai ales pe tema-cheie a „denuclearizării” - provoacă îndoieli în rândul observatorilor.
Formularea declaraţiei comune a lui trump şi Kim din Singapore este foarte vagă şi reia angajamente precedente ale regimului nord-coreean - care nu au fost puse vreodată în practică.
