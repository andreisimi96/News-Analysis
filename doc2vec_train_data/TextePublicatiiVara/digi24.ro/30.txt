Pericol pe Autostrada Soarelui, pe sensul de mers spre Bucureşti, unde d ouă plăci de beton din şosea s-au ridicat ieri cu aproape o jumătate de metru . S-a întâmplat la kilometrul 17, iar drumarii au intervenit toată noaptea pentru a repara tronsonul cu probleme. Situaţia s-ar putea repeta oricând în altă parte, pentru că drumul de mare viteză este făcut din bucăţi pe aproape 26 de kilometri. Oficialii de la Drumuri au o explicaţie pentru probleme: plăcile de beton de pe Autostrada Soarelui s-au ridicat din cauza căldurii.
11 ore au durat lucrările de reparaţii de la kilometrul 17, pe sensul de mers Constanţa-Bucureşti, unde plăcile de beton s-au ridicat cu aproape jumătate de metru. Iar la final, şefii de la Drumuri au găsit şi explicaţia.
„Din cauza temperaturii s-a dilatat betonul și în zona rostului s-a produs o denivelare. Noi facem revizii în fiecare zi, când apar astfel de probleme. Aici a apărut pe banda de urgență”, a spus Florin Dascălu, director la Direcția de Întreținere a CNAIR.
În timpul intervenţiei, şoferii nu au avut voie să circule cu mai mult de 60 de km/oră pe o porţiune de 200 de metri în zona incidentului.
„Muncitorii au asfaltat porțiunea de drum cu probleme. Nu avem însă nicio garanție că situația nu se va repeta, pentru că primii 26 de kilometri din Autostrada Soarelului sunt construiți din dale din beton”, relatează Ioana Ciurlea, jurnalist Digi24.
Bucata Bucureşti-Fundulea a fost construită înainte de revoluţie dar a fost inaugurată în 2004. Şoseaua s-a stricat la scurt timp dar lucrările au tot fost amânate în ultimii trei ani. Oficialii de la drumuri promit că o vor asfalta la toamnă.
„Avem un proiect de reabilitare al acestui sector de la București la Fundulea, care constă în frezarea betonului de ciment pe 8 cm grosime și turnnarea a două straturi de asfalat. Lucrarea o începem în toamnă, după terminarea sezonului estival”, a mai spus Florin Dascălu.
Până în acest moment nu a început licitaţia pentru acest drum.
