O adolescentă în vârstă de 15 ani de origine română a fost înjunghiată mortal în Germania de un bărbat de origine turcă, care s-a predat poliţiei din Germania, informează marţi Deutsche Welle. Cadavrul tinerei a fost găsit într-un parc din centrul oraşului Viersen, scrie Agerpres . 
Foto: Guliver/Getty Images
Poliţia din Viersen, situat în apropiere de Düsseldorf, a reţinut un bărbat turc în vârstă de 25 de ani suspectat că a înjunghiat mortal, luni, o adolescentă.
Presupusul atacator era căutat de autorităţi după ce a evitat un control al poliţiei. El s-a predat ulterior în cursul serii de luni.
Potrivit poliţiei, suspectul era cunoscut autorităţilor, iar orice posibilă legătură cu atacul cu cuţitul care a avut loc în parcul din Viersen este investigată. Nu este deocamdată clară relaţia suspectului cu victima.
Victima, o adolescentă în vârstă de 15 ani din România, a fost transportată la spital însă a decedat în ambulanţă ca urmare a rănilor suferite. Nu este clar dacă aceasta avea dublă cetăţenie, notează sursa citată.
Potrivit informaţiilor, înainte de a se prăbuşi ea s-ar fi adresat în limba germană persoanelor fără adăpost din parc şi le-ar fi spus ''Mor, mor''. Martorii au anunţat poliţia.
"Ceea ce s-a întâmplat astăzi în Viersen este şocant. Sunt profund afectat de faptul că o tânără a fost atacată mortal într-un parc public", a declarat ministrul de Interne al landului Renania de Nord-Westfalia, Herbert Reulsaid.
Parcul este considerat de localnici o zonă bine îngrijită şi sigură, conform tabloidului german Bild. Însă zona în care a fost găsit cadavrul ar fi frecventată de persoane fără adăpost care consumă băuturi alcoolice. Potrivit martorilor, adolescenta părea bine îngrijită şi nu ar fi consumat alcool.
Autorităţile au anunţat iniţial că sunt în căutarea unui bărbat ''cu aspect nord-african cu păr negru lucios'', notează Deutsche Welle citând agenţia DPA.
Gruparea de extremă dreapta Alternativa pentru Germania a notat într-un mesaj sarcastic publicat pe Twitter că evenimentul este ''încă un incident singular'', cu referire la o crimă care ar fi fost comisă recent în Wiesbaden de un cetăţean irakian identificat drept Ali B. Acesta părăsise Germania împreună cu familia la circa o săptămână după ce adolescenta a fost dată dispărută. Aplicaţia sa pentru cererea de azil în Germania fusese respinsă în 2016. El a fost arestat vineri de autorităţi în nordul Irakului şi a fost adus în Germania ziua următoare. Autorităţile din Wiesbaden au anunţat că a recunoscut crima.
Criticii de dreapta au subliniat că migranţii potenţial periculoşi cărora le-au fost respinse cererile de azil pot profita de pe urma procedurilor de apel care în Germania pot dura o lungă perioadă de timp. Astfel de apeluri pot dura chiar şi câţiva ani întârziind astfel deportarea şi permiţând migranţilor să rămână în această ţară.
