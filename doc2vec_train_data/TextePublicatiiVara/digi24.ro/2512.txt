România e într-o situaţie foarte dificilă: la 30 de ani de la căderea comunismului riscă instaurarea unei dictaturi, a partidului domnului Dragnea. E analiza jurnalistului Cristian Tudor Popescu. A explicat că în acest moment, pentru preşedintele Klaus Iohannis nu mai există decât varianta luptei cu această ameninţare.
„E destul de logic că nu va semna decretul de revocare a lui Kovesi. Fie cu o declaraţie în care o să spună lucrul ăsta, fie amânând o lună, două, trei, cinci, această decizie.
Preşedintele Iohannis nu poate să semneze acest decret de revocare pentru că a depăşit de mult persoana preşedintelui Iohannis, CCR sau ministrul Justiţiei.
E vorba de a se institui în România sau nu dictatura partidului lui Liviu Dragnea. Nu- i mai zic PSD că nu mai are nicio legătură cu social democraţia. Despre asta e vorba. Dacă România o să devină o dictatură a partidului lui Dragnea sau nu. E limpede că e aşa având în vedere discursul lui Dragnea la mitingul de ameninţare, ca să nu-i spun terorist care s-a desfăşurat în Piaţa Victoriei.
Mesajul a fost: toţi cei care nu sunt de acord cu PSD, cu Dragnea sunt potrivit doamnei Firea sorosisti plătiţi, potrivit lui Ţuţuianu sunt nazişti şi fascişti şi potrivit lui Dragnea sunt şoboloni.
Este un procedeu clasic de demonizare a adversarului înainte ca el să fie lichidat. Mesajul lui Dragnea este... din moment ce a putut să-i ameninţe pe procurorii acestei ţări transmiţând: să nu se apropie cineva de dosarul lui Dăncilă... Dragnea îi ameninţă pe procurori. Dragnea instigă mulţimea la violenţă împotriva opoziţiei şi în primul rând împotriva lui Iohannis.
Ce încearcă PSD este să instituie dictatura fără să mai ţină seama de majoritate, de voinţa cetăţenilor. Asta conţine ideea lui Iordache ”, a comentat Cristian Tudor Popescu.
