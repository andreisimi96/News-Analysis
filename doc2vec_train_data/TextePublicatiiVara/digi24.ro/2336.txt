2.500 de reporteri din toată lumea au mers la Singapore, unde începe peste câteva ore întâlnirea istorică dintre preşedintele Statelor Unite şi dictatorul comunist din Coreea de Nord. Pentru că să teme nu fie otrăvit, şi-a adus mâncare şi tacâmuri de acasă. În ciuda aparentei neîncrederi, s-a declarat deschis să vorbească limpede despre arsenalul nuclear cu care înspăimântă lumea.
Donald Trump şi Kim Jong-un se vor întâlni pe insula Sentosa, al cărei nume înseamnă „pace şi linişte”. Costul total al pregătirilor se ridică la 20 de milioane de dolari dar, pentru stabilitatea regională, merită - spune premierul oraşului-stat.
Lee Hsien Loong, premierul din Singapore: Aş zice plus-minus 20 de milioane de dolari. Poate vom mai recupera puţin din această sumă, dar cred că este un cost pe care suntem gata să-l plătim. Este contribuţia noastră la un efort internaţional profund în interesul nostru.
Primul a sosit Kim Jong-un cu un avion Air China. Dictatorul nord-coreean a trimis înaintea sa un avion cargo cu mâncare, tacâmuri şi ustensile, temându-se să nu fie otrăvit. Convoiul liderului de la Phenian a fost bine păzit de deja celebrii bodzguarzi care aleargă pe lângă maşini. La scurt timp după sosire, Kim Jong-un a avut şi o întâlnire cu premierul singaporez.
Câteva ore mai târziu a aterizat şi avionul Air Force One, al preşedintelui SUA.
Sute de localnici şi de turişti au flancat drumurile pe care s-au deplasat cei doi lideri, sperând să-i poată filma sau fotografia.
În acelaşi timp, mii de jurnalişti din întreaga lume au sosit în Singapore pentru a transmite despre evenimentul istoric.
Carrie Nooten, jurnalist RFI: Cred că 5.000 de jurnalişti au cerut acreditare, dar numai 2.500 au obţinut un loc la centrul media. Locurile sunt scumpe. Este unul dintre cele mai importante evenimente geopolitice din regiune din ultimii 15 ani.
Şi Papa Francisc se roagă pentru ca întâlnirea de mâine să conducă la pace în Peninsula Coreeană.
Papa Francisc: Dragi fraţi şi surori, vreau ca încă o dată să transmit poporului coreean un gând special de prietenie şi rugăciunile mele ca discuţiile care vor avea loc în Singapore să contribuie la deschiderea unei căi care să garanteze un viitor paşnic pentru Peninsula Coreeană şi pentru întreaga lume.
