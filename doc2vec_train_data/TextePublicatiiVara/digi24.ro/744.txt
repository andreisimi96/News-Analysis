Pasionații de șah din Bihor au avut ocazia marţi după amiază să-l reîntâlnească la masa de joc pe marele maestru internaţional Vladislav Nevednichy. Multiplu campion naţional şi component al naţionalei României la opt ediţii ale olimpiadei de şah, Nevednichy a fost provocat la Oradea de 26 de sportivi.
În mai puțin de două ore, marele maestru a acceptat remiza în doar câteva rânduri, iar în rest a obţinut doar victorii.
Dan Raţ, directorul de concurs al Cupei Felix: „Este un eveniment de gală foarte rar pentru Oradea, pentru că e foarte dificil să aduci jucători titraţi pentru promovarea şahului, pentru că până la urmă ideea unui simultan este să promovăm şahul."
Ultimele simultane de șah susținute la Oradea i-a avut în prim plan pe alți doi foști mari campioni ai României, Elisabeta Polihroniade și Dieter Nisipeanu.
Dan Raţ, directorul de concurs al Cupei Felix: "Cu o pauză de 10, 15 ani, ceea ce este enorm, adică e foarte, foarte mare pauza. Bine, e binevenită oricum, categoric, dar ştiu cât este de dificil, de găsit program, de armonizat."
La întâlnirea cu marele maestru internațional au participat și mai mulți copii care au învățat cu această ocazie și câteva mutari.
Reporter: Nicolae Mihalcea
Operator: Constantin Gheorghiță
