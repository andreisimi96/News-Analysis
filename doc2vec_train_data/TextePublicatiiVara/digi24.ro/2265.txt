Președintele Turciei, Recep Tayyip Erdogan, avertizează că lumea se îndreaptă spre un al treilea Război Mondial, după ce Austria a decis să expulzeze din țară 60 de imami acuzați că s-ar fi radicalizat și a închis șapte moschei.
Erdogan a criticat în termeni duri decizia Austriei și a lansat și o amenințare voalată. „Aceste măsuri luate de premierul austriac duc, mă tem, către un război mondial între cruce și semilună”, a declarat președintele turc.
„Spun că ne vor expulza oamenii religioși din Austria. Credeți că nu vom reacționa dacă vor face asta? Asta înseamnă că va trebui să luăm măsuri”, a continuat el.
Guvernul austriac, din care face parte şi extrema dreaptă, va închide şapte moschei finanţate de Turcia. Decizia, care a înfuriat autorităţile de la Ankara, este doar începutul, au promis oficialii austrieci.
Aceştia susţin că în moscheile respective era promovat islamul radical. Societatea care administra lăcaşurile de cult a fost desfiinţată, iar clericii din ele vor fi expulzaţi. De altfel, 60 dintre cei 260 de imami din Austria sunt investigaţi de autorităţi.
