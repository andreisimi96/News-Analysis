O taximetristă din municipiul Hunedoara a sunat la numărul de urgenţe 112 pentru a anunţa că a fost ameninţată, bătută şi violată de un client al său, poliţiştii pornind în căutarea bărbatului care este recidivist tot pentru infracțiuni de viol.
Actualizare 14:50- Potrivit reprezentanţilor IPJ Hunedoara, bărbatul de 41 de ani a fost prins de poliţişti pe raza municipiului Hunedoara şi a fost condus la sediul Poliţiei pentru a fi audiat.
”În jurul orei 14.00, în urma activităţilor investigative şi de căutare, poliţiştii hunedoreni au reuşit prinderea şi reţinerea, pe raza muninicipiului Hunedoara, a prezumtivului autor al infracţiunilor de viol şi lipsire de libertate comise asupra unei taximetriste. Acesta a fost condus la sediul Poliţiei Municipiului Hunedoara pentru audieri, urmând a fi prezentat mâine judecătorilor cu propunerea de arestare preventivă”, au transmis reprezentanţii IPJ Hunedoara.
Potrivit reprezentanţilor Inspectoratului de Poliţie al judeţului Hunedoara, în noaptea de duminică spre luni, poliţiştii au fost sesizaţi de către o femeie din localitate că în timp ce desfăşura activităţi de taximetrie, a fost abordată de un client, care a solicitat sa il transporte in cartierul Hăşdat, potrivit News.ro.
„Ajunşi la destinaţie, bărbatul a lovit-o și a amenințat-o, cerându-i să îl transporte pe un câmp, în afara localităţii, unde, sub ameninţare, a întreţinut raporturi sexuale cu aceasta”, transmite IPJ Hunedoara.
Poliţiştii au întocmit dosar penal sub aspectul comiterii infracţiunilor de viol şi lipsire de libertate în mod ilegal, iar în scurt timp, în urma cercetărilor efectuate, au reuşit identificarea unui bărbat de 41 de ani, din Hunedoara, bănuit de comiterea faptelor.
Pe numele bărbatului a fost emis mandat de aducere, iar poliţiştii îl caută. În activităţile de căutare a fost implicat întreg colectivul Poliţiei Municipiului Hunedoara, dar si poliţişti de la alte subunități din judeţ.
Bărbatul căutat se numeşte Batalan Petru (1.70 m), constituţie atletică, ten măsliniu, este recidivist tot pentru fapte de viol.
