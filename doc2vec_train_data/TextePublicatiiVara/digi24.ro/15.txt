Locuitorii unui sat din Republica Tatarstan sunt atât de disperați din cauza condițiilor de trai, încât au înțesat acoperișurile caselor cu mesajul „S.O.S” pentru a atrage atenția autorităților.
Cutia cu vopsea albă și bidineaua au devenit noile metode de adresare către autorități pentru sătenii din Mostotryad.
Ulițele satului sunt înecat în noroaie, casele șubrede abia se mai țin în picioare pe pilonii de lemn, rețeaua electrică este la pământ, gazele nu merg, iar ultimul autobuz a trecut pe aceste meleaguri ultima oară în luna martie.
Localnică: „Scriem asta pentru guvernanții pe care îi votăm și cărora le plătim taxe. Dumnezeu știe de ce o mai facem”.
Casele pentru persoane nevoiașe din Mostotryad se află în administrarea autorităților din capitala Kazan, care nu au oferit până acum niciun răspuns cererilor repetate ale locuitorilor de a le fi reparate locuințele.
De altfel, există și o decizie luată de Curtea Supremă a Republicii Tatarstan de relocare a acestor oameni, care sunt expuși zilnic intoxicării cu substanțe chimice emanate de la rafinăriile din împrejurimi. Nimeni nu pune însă în aplicare hotărârea, potrivit Kazan Reporter.
