Ambasadorul României în Italia, George Bologan, a primit, duminică, titlul de cetăţean de onoare al comunei Sînmartin. Cu domiciliul în satul Haieu, Bologan este legat sufleteşte de aceste locuri, unde a fost crescut de părinţii şi bunicii săi, pe care i-a pomenit în discursul rostit după primirea titlului.
"Ceea ce m-a ghidat în viaţă a fost tocmai această normalitate pe care am învăţat-o şi moştenit-o de la bunicii mei, prin simplitatea şi înţelepciunea lor. De la oamenii din copilările care vă sunt părinţi, bunici, rudenii, vecini. Aceşti oameni m-au învăţat cel mai frumos lucru: meseria de a fi om în lume. Primesc cu emoţie titlul, convins că trebuie să redescoperim gustul onoarei, al mândriei naţionale, care ne motivează la un comportament demn. Să redescoperim demnitatea, onoarea, lucrul făcut cu temei, nu cel făcut cu mântuială", a declarat George Bologan, ambasadorul României în Italia.
George Bologan a studiat la Vatican, după care a activat ca jurnalist, pe lângă Sfântul Scaun. Între anii 2012 şi 2016 a îndeplinit funcţia de consul general la Milano, iar în 2016, la propunerea preşedintelui Klaus Iohanis, a devenit ambasador al României în Italia.
Redactor: Bogdan Băcilă
