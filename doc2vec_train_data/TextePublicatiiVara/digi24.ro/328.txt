A fost nebunie în Bănie! Peste şapte mii de localnici de la Craiova s-au înghesuit să soarbă astăzi din cupa victoriei ! Echipa de fotbal locală CSU a câştigat primul trofeu după 25 de ani de secetă. Ca la marile cluburi din Occident, jucătorii au defilat într-un autocar decapotabil, au prezentat mândri Cupa României şi au primit aplauze la scenă deschisă pentru performanţa aşteptată de un sfert de secol.
Fotbaliştii de la CSU Craiova au scos mii de oameni pe străzi. Emoţionaţi şi fericiţi, suporterii au cântat imnul echipei până au răguşit.
De la preşedintele clubului până la suporteri, toţi au făcut baie în şampanie, când fotbaliştii au dat cep câtorva sticle ca să celebreze performanţa.
Gustavo Vagenin - marcatorul primului gol: „A fost o bucurie foarte mare, asta e pentru suporterii din Craiova, totul oraşul merită asta, merită Cupa”.
Devis Mangia - antrenor CSU Craiova: „Pentru mine... nu bine! Foarte, foarte, foarte bine!”
Anul acesta se împlinesc 25 de ani de când Craiova câştigase Cupa României. Cu trofeul câştigat aseară, când oltenii au învins formaţia de liga a doua Hermannstadt Sibiu, oraşul are şapte trofee. Ultimul dată Gică Craioveanu marca golul victoriei care aduce Cupa în Oltenia, în anul 1993.
Gică Craioveanu - fost jucător U Craiova: „Aseara am demonstrat ca avem o echipă bună, o echipă de mare perspectivă şi, vă daţi seama, suntem cu toţii fericiţi. Uitaţi-vă şi dumneavoastră ce atmosferă e la Craiova!”
