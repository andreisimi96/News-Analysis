Un lider de sindicat din educaţie e acuzat că încearcă să-i racoleze pe profesori pentru mitingul PSD de sâmbătă. Un cadru didactic de la un liceu din Bacău a dezvăluit pentru Digi24 cum profesorii ar fi fost invitaţi chiar în şcoală să ia parte la protestul din Piaţa Victoriei.
„În cursul zilei de joi, 7 iunie, undeva în jurul orei 12, în pauza de ora 12, pe tabla din cancelaria Colegiului Mihai Eminescu din Bacău a apărut un mesaj care îndemna cadrele didactice, pe un ton de altfel politicos, să participe la manifestaţia organizată de PSD la Bucureşti pentru a ne apăra ţara şi libertăţile şi a lupta împotriva abuzurilor. Acest mesaj a fost, într-un mod paradoxal, pentru mine cel puţin, scris chiar de către reprezentanta sau liderul FSLI din liceul sus amintit. Tonalitatea nu era nici pe departe una agresivă, dar, în primul rând, nu cred că era locul unei asemenea invitaţii, cancelaria unui liceu, şi, în al doilea rând, nu ştiu în ce măsură atribuţiile de lider de sindicat ar avea vreo legătură cu o implicare politică atât de evidentă”, a relatat profesorul pentru Digi24, sub acoperirea anonimatului.
Dascălii sunt scandalizaţi, susţine persoana care a vorbit cu Digi24, dar le este teamă să se exprime public. Ei consideră că în şcoli n-ar trebui să se facă politică şi că liderii de sindicat n-ar trebui să pactizeze cu politicienii.
De la liceul din Bacău nu va merge nimeni la miting, a mai dezvăluit interlocutorul Digi24. Cadrul didactic care a relatat întâmplarea se teme că îşi va pierde locul de muncă, astfel că a dorit să îi fie protejată identitatea.
De cealaltă parte, liderul FSLI din Bacău spune că nu ştie nimic despre întâmplare, dar asigură că astfel de acţiuni în şcoală sunt interzise. 
George Purcaru, liderul FSLI Bacău: „Eu nu am astfel de informaţii, dar voi suna la lider să văd dacă e adevărat sau nu. I-am sfătuit ca astfel de demersuri să nu le facă. E vorba de o chestiune personală, nu amestecăm sindicatul cu acţiunile politice. Nu am fost niciodată şi nici nu o să fiu vreodată de acord ca un lider de sindicat pe unitate să se implice în astfel de lucruri. E interzis să facem astfel de lucruri, politică în şcoli, prozelitism”.
Liderul FSLI de la Colegiul „Mihai Eminescu” nu a răspuns, deocamdată, la telefon.
