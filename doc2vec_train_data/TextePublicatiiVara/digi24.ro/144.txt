Oamenii legii au fost sesizaţi marţi seară de mama unei tinere de 17 ani, care reclama faptul că fiica sa a fost acostată în scara blocului de un tânăr necunoscut, în vârstă de aproximativ 20 de ani. Agresiunea a avut loc în sectorul 2 din București şi a fost surprinsă de mai multe camere de supraveghere.
ACTUALIZARE 9:00 - Bărbatul de 21 de ani acuzat de agresiune sexuală, lovire şi alte violenţe, fapte comise asupra unei tinere de 17 ani, pe care ar fi acostat-o în scara unui bloc, a fost reţinut şi va fi prezentat vineri la Parchetul de pe lângă Judecătoria Sectorului 2, informează DGPMB.
ACTUALIZARE 22:25 - Poliţiştii Secţiei 9 audiază joi seară un bărbat de 21 ani, suspect în comiterea infracţiunilor de agresiune sexuală şi lovire sau alte violenţe comise marţi asupra unei tinere de 17 ani, care ar fi fost acostată în scara blocului de un tânăr necunoscut în vârstă de aproximativ 20 de ani, informează DGPMB.
Bărbatul este din judeţul Ilfov şi a fost indicat de o persoană, care a sunat la 112 şi a transmis informaţia.
„Colegii noştri din Poliţia oraş Pantelimon l-au depistat şi au relaţionat cu poliţiştii Secţiei 9. Se desfăşoară activităţile procedurale necesare, la finalizare urmând să fie dispuse măsuri”, se arată într-un comunicat al DGPMB.
Poliţiştii de la Secţia 9 fac cercetări după ce în spaţiul online au apărut imagini referitoare la o agresiune sexuală comisă în Bucureşti asupra unei adolescente.
Minora aştepta liftul în momentul în care suspectul s-a apropiat de ascensor ca şi când ar dori să urce. Poliţiştii spun că, la scurt timp, a încercat să o atingă pe fată, i-a dat o palmă iar apoi a fugit.
Anchetatorii au ridicat imaginile surprinse de camerele de supraveghere şi spun că este doar o chestiune de timp până îl vor prinde pe agresor.
