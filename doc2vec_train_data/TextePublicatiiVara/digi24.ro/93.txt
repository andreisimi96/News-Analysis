Un bărbat de 40 de ani din comuna Vârfurile, judeţul Arad, şi-a ucis soţia cu lovituri de cuţit şi de ciocan, inclusiv în zona capului, apoi a plecat cu maşina înspre localitatea Brad din judeţul Hunedoara, iar la un moment dat a intrat cu autoturismul într-un TIR care circula regulamentar. În urma impactului, bărbatul a decedat.
Potrivit poliţiştilor de la Inspectoratul de Poliţie al judeţului Hunedoara, accidentul a avut loc vineri, în jurul orei 10:00, pe DN76, în comuna Vaţa de Jos.
„În jurul orei 10:00, un bărbat în vârstă de 40 de ani, din comuna Vârfurile, judeţul Arad, în timp ce conducea un autoturism pe DN 76, în comuna Vaţa de Jos, din direcţia Arad-Brad, a pătruns pe contrasens şi a intrat în coliziune frontală cu un autotren care circula regulamentar din direcţia Brad-Oradea şi care era condus de un bărbat de 35 de ani, din comuna Ciuruleasa, judeţul Alba. În urma accidentului rutier a rezultat decesul conducătorului autoturismului”, au transmis reprezentanţii IPJ Hunedoara.
Poliţiştii care au făcut cercetări la locul accidentului au luat legătura cu colegii lor din Arad pentru a anunţa familia bărbatului de accident şi de decesul acestuia, însă când poliţiştii au ajuns la adresă, au descoperit că soţia bărbatului implicat în accident a fost ucisă cu mai multe lovituri de cuţit şi de ciocan, inclusiv în zona capului.
Femeia avea vârsta de 20 de ani.
Purtătorul de cuvânt al Parchetului de pe lângă Tribunalul Arad, Dan Ursu, a declarat pentru News.ro că un procuror s-a deplasat la o adresă din localitatea arădeană Vârfurile pentru a face cercetări cu privire la infracţiunea de omor.
De asemenea, poliţiştii şi criminaliştii se află în locuinţa familiei din Vârfurile pentru a preleva amprente şi probe după ce a fost descoperit cadavrul unei femei ucisă cu un corp dur, cu lovituri inclusiv în zona craniului.
