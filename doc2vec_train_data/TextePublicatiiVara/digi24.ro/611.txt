Bilan&tcedil; crunt&colon; Doar patru &scedil;coli din Bucure&scedil;ti îndeplinesc toate criteriile de securitate la incendiu
Incendiul care a distrus şcoala 124 din Bucureşti scoate la iveală o realitate cruntă, ignorată până acum de autorităţile locale. Doar un sfert din clădirile în care învaţă elevii români sunt autorizate de pompieri în întreaga ţară. În Bucureşti situaţia este şi mai gravă. Doar patru clădiri din toată Capitala îndeplinesc toate criteriile de securitate la incendiu.
Din cele peste 450 de clădiri în care zilnic învaţă copii în Capitală doar patru respectă întocmai normele pompierilor. Cea mai gravă situaţie o întâlnim în sectoarele trei şi patru.
Cătălin Chirică, purtător de cuvânt IGSU: „Inspectorii de la prevenire şi-au manifestat toată deschiderea pentru acordarea de asistenţă de specialitate în vederea obţinerii autorizaţiei de securitate la incendiu pentru fiecare unitate de invatamant”.
În centrul capitalei, în sectorul 1 din 77 de unităţi de învăţământ, doar 3 sunt autorizate.
În sectorul 2 din Bucureşti avem 82 de clădiri în care învaţă elevi. 39 dintre ele nu au nevoie să fie autorizate. Iar restul de 43 nu au primit acceptul inspectorilor ISU.
Situaţia este şi mai gravă în sectorul 3 din Bucureşti. Aici, din cele 62 de şcoli niciuna nu are autorizaţie pentru că nu a îndeplinit criteriile de siguranţă ale pompierilor.
În sectorul 4 cam toate clădirile în care funcţionează unităţi de învăţământ ar trebui autorizate. Şi sunt 59 la număr. Pompierii nu au dat în schimb nicio autorizaţie pentru vreun liceu, şcoală sau creşă.
În sectorul 5, acolo unde în urmă cu doar câteva zile şcoala 124 a fost mistuită de flăcări, o singură unitate de învăţământ are aviz.
În sectorul 6 avem 68 de unitati de invatamant. Doar una este autorizată de pompieri. Alte 22 de şcoli, licee sau grădiniţe nu necesită avizul Inspectoratului pentru Situaţii de Urgenţă.
Marian Banu, purtător de cuvânt al Inspectoratului Şcolar Bucureşti: „Problemele legate de consolidare, construcţie, reparaţii, aparţin autorităţilor locale”.
În ţară, în ultimii doi ani şi jumătate pompierii au verificat multe dintre clădirile. Sunt peste 26 de mii la număr. Un sfert nu au primit autorizaţia de funcţionare iar conducerile şcolilor au fost amendate.
Cătălin Chircă, purtător de cuvânt al IGSU: „Aproape 4800 de controale pe timpul cărora s-au aplicat amenzi de aproape 600.000 de lei”
Şcolile care sunt mai mici de 150 de metri pătraţi sau cele construite înainte de 1998, când a intrat în vigoare obligativitatea autorizării lor, pot funcţiona fără avizul pompierilor. Problema unităţilor de învăţământ care nu îndeplinesc normele de securitate la incendiu a intrat în vizorul autorităţilor abia după tragedia de la Colectiv. De atunci nu s-a făcut mare lucru. Multe dintre clădirile în care învaţă copiii ar trebui reconstruite.
