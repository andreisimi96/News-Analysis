Un tânăr din judeţul Argeş, fără permis de conducere, a fost înregistrat de aparatul radar în timp ce conducea cu viteza de 122 de kilometri pe oră o maşină pe care face şcoala de şoferi, el având alături instructorul care-l pregăteşte pentru examenul de obţinere a permisului de conducere. Instructorul va fi amendat, în timp ce, conform legii, tânărul nu poate fi sancţionat.
Potrivit unor surse din IPJ Argeş, aparatul radar l-a surprins sâmbătă pe bărbatul de 22 de ani care circula pe drumul naţional 73, în comuna Ţiţeşti, la volanul unui autotuirsm Peugeot pe care face şcoala de şoferi, conducând cu 122 de kilometri pe oră. Alături de el se afla instructorul, un bărbat de 62 de ani.
Conform surselor citate, instructorul va fi amendat şi i se va ridica temporar permisul de conducere, el fiind responsabil pentru fapta elevului. Tânărul nu va fi sancţionat, întrucât instructorul este cel care răspunde pentru faptele elevilor în timpul orelor din cadrul şcolii de şoferi.
Amenda aplicată bărbatului este de 2.900 de lei, iar permisul i-a fost suspendat pe o perioadă de 90 de zile, timp în care nu va avea voie să îi îndrume pe cursanţii înscrişi la şcoala de şoferi.
