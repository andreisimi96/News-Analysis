Unde se duc banii plătiți de timișoreni pentru parcare? Sigur nu în parcări noi, atât de necesare în Timișoara. O demonstrează raportul de activitate a societății care administrează şi construiește parcări publice în oraș. Potrivit documentului, anul trecut regia a încasat prin sistemul TimPark aproape 8 milioane de lei. Tot din acte aflăm şi că în 2017 societatea a construit doar 641 de locuri de parcare, şi doar puțin peste 170 din venituri proprii. Aşa se face că șoferii, chiar dacă plătesc abonamente sau achită tarife orare, caută minute în şir după un loc de parcare, mai ales în centrul orașului, la orele de vârf. 
Să găsești un loc de parcare în Timișoara, atât în cartiere cât mai ales în zona central este o adevărată aventură. Societatea de Drumuri Municipale, care administrează şi sistemul TimPark, a construit anul trecut doar 641 de locuri de parcare. Puțin dacă ne gândim că din taxele pe parcare s-au strâns, anul trecut 7,6 milioane de lei. Şi doar o parte au fost făcute pe cheltuiala societății de drumuri - 10% din suma încasată a fost investită în parcări.
 „Singurele locuri de parcare realizate de Societatea de Drumuri Municipale în 2017 din fonduri proprii sunt acestea: 170 de spații pe strada martir Elena Micoară din cartierul Calea Girocului”, relatează Caterina Ledrer, jurnalist Digi24 Timişoara.
Șoferii nu pot decât să se plângă şi să achite amenzi pe bandă rulantă pentru că de multe ori lasă mașinile pe trotuare sau în zone unde staționarea este interzisă.
Din raportul de activitate al SDM pe anul 2017 aflăm că dacă nu s-au construit prea multe locuri de parcare, s-au întocmit în schimb proiecte pentru a de crea noi spații.
Raportul SDM pe anul 2017 arată:
Elaborare proiecte tehnice pentru "Amenajare locuri de parcare", în curs de avizare:
Str. Liege - 53 locuri de parcare
Str. Mangalia - 166 locuri de parcare
Str. Astrilor - 121 locuri de parcare
Str. Gen. I. Dragalina - 20 locuri de parcare
Str. Intrarea Lunga - 38 locuri de parcare - Sursa: Primăria Municipiului Timişoara
”Potrivit raportului de activitate a SDM pe anul 2017, au fost întocmite proiecte pentru amenajare locuri de parcare în curs de avizare pe cinci străzi. În total aproape 400 de locuri de parcare se pregătesc că devină realitate.
Până în anul 2013, când sistemul de parcare TimPark a trecut în administrarea SDM, exista o hotărâre de Consiliu Local care prevedea că cel puţin 50% din banii încasați din taxele pe parcare trebuie folosiți pentru a construi noi spații. Însă, decizia a fost abrogată între timp.
reporter: Caterina Ledrer/ operator: Adrian Ionescu
