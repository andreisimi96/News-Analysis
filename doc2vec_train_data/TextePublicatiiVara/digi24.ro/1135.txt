Unicredit visează la o fuziune cu Societe Generale, banca mamă a BRD-ului de la noi. Cele două grupuri analizează unirea, cu toate că nu s-a trecut la o abordare formală. Băncile europene sunt împinse de la spate de vremuri să facă astfel de paşi, să se facă şi ele mari. Jucătorii de pe continent sunt relativ micii comparativ cu rivalii americani, chiar şi faţă de cei chinezi.
O astfel de fuziune a fost luată în considerare în mai multe rânduri în ultimii 15 ani. Pionierul acestei idei a fost mereu directorul general al Unicredit, francezul Jean Pierre Mustier şi se gândea la ea încă de pe vremea când era şeful diviziei de investment Banking a Societe Generale. Surse apropiate grupului au declarat pentru Financial Times că directorul Unicredit Bank a reluat discuţiile cu privire la această mutare acum câteva luni de zile. Deşi nu a avut loc o discuţie oficială, şi directorii Societe Generale analizezază la rândul lor posibilitatea combinării operaţiunilor cu UniCredit.
Directorul creditorului italian consideră Societe Generale un partener ideal pentru UniCredit, punând accentul pe divizia sa de banking şi pe operaţiunile din Europa de Est. Pentru Societe Generale, unul din principalele beneficii ale unei astfel de fuziuni ar fi dobândirea unei poziţii de lider în Italia şi Germania.
Unicredit este evaluată în prezent la 33 de miliarde de euro, în comparaţie cu Societe Generlae de 32 de miliarde de euro. Însă grupul italian este mai şubred, din cauza neperformantelor din ţară de origine.
Potrivit bancherilor însă, în prezent niciun grup nu este în măsura în care să încheie o înţelegere în următorul an. Unicredit a fost afectată de împrumuturi neperformante de miliarde de euro, situaţie care este de aşteptat să se redreseze abia după jumătatea anului viitor. Iar în ceea ce priveşte Societe Generale, analiştii susţin că grupul francez nu este în măsura în care să facă o tranzacţie, din moment ce nu a ajuns la un acord cu autorităţile de investigaţie cu privire la implicarea sa în scandalul LIBOR, legat de manipularea pieţei. Prin urmare nu ştie ce costuri va suporta în acest caz.
În actualul context, subiectul consolidării sistemului bancar european este unul dintre cele mai în vogă topicuri, din moment ce Europa are nevoie disperată de giganţi bancari în faţa competiţiei externe cu Statele Unite şi China. Iar piaţa are nevoie de mişcări îndrăzneţe, precum unirea forţelor a două dintre cele mai mari bănci ale Europei, Unicredit şi Societe Generale. Este de altfel o miscare ce ar putea deschide calea pentru o rundă agresivă de fuziuni bancare pe piaţa europeană, cu scopul de a consolida sectorului bancar european.
Este o idee întărită şi de Banca Centrală Europeană care a semnalat că este posibil să apară fuziuni transfrontaliere ca parte a eforturilor de promovare a uniunii bancare din zona euro.
O eventuală fuziune între cele două banci ar fi o mişcare mai mult decât îndrăzneaţă din moment ce este vorba despre nume mari. UniCredit este este prezent în 17 ţări din lume, cu peste 8.500 de sucursale. În acelaşi timp este unul dintre cele mai mari grupuri bancare din Europa Centrală şi de Est, unde realizează aproximativ 16% din veniturile sale.
Filiala românească a grupului italian, care are acum o cotă de piaţă de aproape 8%, este rezultatul unei succesiuni de fuziuni. Unicredit a venit ca un jucător de mici dimensiuni, care însă a cumpărat HVB Ţiriac în 2006, entitate rezultată tot în urma unei fuziuni.
Dacă fuziunea celor două grupuri mari se va produce, pe piaţa românească se va forma cel mai mare jucător după active, cu o cotă de piaţă de peste 20%, la distanţă de BCR, liderul actual care e la cota 15,8%.
