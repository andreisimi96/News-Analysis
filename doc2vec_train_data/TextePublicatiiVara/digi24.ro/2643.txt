Actorul Kevin Spacey, acuzat de agresiune şi hărţuire sexuală de mai mulţi bărbaţi, revine pe marile ecrane. Luna viitoare va avea premiera Billionaire Boys Club, unul dintre ultimele filme în care acesta a jucat înainte de izbucnirea scandalului sexual în care este implicat.
Filmările pentru această peliculă s-au încheiat în urmă cu doi ani şi, în ciuda celor întâmplate, producătorii filmului au decis să îl păstreze pe actor în distribuţie. Nu acelaşi lucru s-a întamplat în cazul filmului "Toţi banii din lume", din care a fost exclus chiar dacă filmul se afla în faza de post producţie.
Câştigător a două premii Oscar, Spacey s fost concediat şi din distribuţia serialului "House Of Cards". Una dintre acuzaţiile de agresiune sexuală formulate la adresa sa este în prezent investigată de poliţia din Los Angeles.
