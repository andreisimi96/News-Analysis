Preşedintele Senatului, Călin Popescu Tăriceanu, spune că se poate ajunge la soluția adoptării modificărilor la Codul penal și Codul de procedură penală prin ordonanță de urgență.
„Orice e posibil. Dacă o să observăm că există o rea-voinţă manifestă în această privinţă şi din partea opoziţiei - pentru că şi opoziţia, cum am văzut cu legile de reformă a justiţiei, a utilizat o seamă de pârghii în mod excesiv pentru amânarea şi eventual împiedicarea intrării în vigoare a acestora -, sigur că există şi această soluţie, care a mai fost utilizată după cum ştiţi şi de guvernul anterior, condus de domnul Cioloş. Nu ar fi o noutate absolută şi, chiar dacă unii sunt deranjaţi de o astfel de soluţie, trebuie să ştie că avem instrumente legale la îndemână, pe care sigur, în situaţii extreme, le putem folosi. Noi am preferat, după cum vedeţi, calea dezbaterii parlamentare, dar dacă dezbaterea parlamentară este împiedicată, atunci sigur, va trebui să ne gândim şi la alte soluţii”, a spus Tăriceanu.
Președintele ALDE a adăugat însă că această variantă nu a fost discutată în coaliţie.
Liviu Dragnea, președintele PSD, a spus la rândul său că varianta de a adopta prin ordonanţă de urgenţă modificările preconizate la codurile penale este pertinentă , motivând că mai multe legi importante din programul de guvernare aprobate în Parlament au fost întârziate de partidele de opoziţie şi preşedintele Klaus Iohannis prin atacarea repetată la CCR.
La remarca unui jurnalist că OUG 13 a scos în stradă foarte mulţi oameni, Tăriceanu a răspuns: „Şi ordonanţa din 2015 n-a scos. Probabil că participarea în stradă este selectivă”.
Tăriceanu a mai spus că independența justiției „nu este amenințată potențial” de recentele declarații ale unor politicieni. El răspundea astfel unei întrebări a jurnaliștilor, în legătură cu demersul asociației „ Forumul Judecătorilor din România”, care a solicitat CSM să apere independența magistraților .
