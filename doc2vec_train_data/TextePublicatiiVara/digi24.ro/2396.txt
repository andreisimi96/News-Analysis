Platforma România 100 cere demisia lui Liviu Dragnea, pe care îl acuză că este un „personaj toxic” și că, pentru a scăpa de dosarele sale, este pe cale să scoată România de pe harta democrațiilor occidentale. „Discursul violent, amenințător și plin de ură și invective folosit de Liviu Dragnea la adresa judecătorilor, procurorilor, președintelui României și a societății civile este o încercare disperată și grotescă de a timora Justiția”, se arată într-un comunicat.
„Președintele PSD și al Camerei Deputaților trebuie să demisioneze imediat din funcția deținută în statul român și să înceteze să-și mai folosească puterea politică pe care i-o conferă statutul public de președinte de Cameră parlamentară și de partid pentru a amenința magistrații, societatea civilă și alți cetățeni. De asemenea, amenințările proferate de președintele PSD la adresa aliaților noștri strategici și structurilor europene și Nord-Atlantice din care facem parte, amenințări care au drept singură motivație lupta lui Liviu Dragnea cu dosarele sale penale, arată că pentru a scăpa de Justiție acest personaj este pe cale să scoată România de pe harta democrațiilor occidentale de care ne-am apropiat cu mari sacrificii în ultimii 30 de ani”, arată fondatorii Mișcării România Împreună (Ro+) într-un comunicat de presă.
Ei mai atrag atenția că „discursul violent, amenințător și plin de ură și invective folosit de Liviu Dragnea la adresa judecătorilor, procurorilor, președintelui României și a societății civile este o încercare disperată și grotescă de a timora Justiția, administrația prezidențială, membrii mișcărilor civice și alți cetățeni care apără valorile și principiile democratice în România. Acest lucru este inacceptabil și trebuie să înceteze de îndată prin demisia acestui personaj toxic pentru țară din toate funcțiile publice deținute”.
Potrivit sursei citate, în timpul mitingului de sâmbătă, 9 iunie, cât și într-o emisiune televizată ulterioară acestei adunări de partid, liderul PSD „a folosit la adresa unor cetățeni români care îi plătesc salariul de demnitar al statului apelative precum „șobolani”, arătând un dispreț incredibil față de cei pe care ar trebui să-i reprezinte și față de societatea civilă în general”.
„De asemenea, Liviu Dragnea a calificat drept „demență” o plângere penală împotriva premierului Viorica Dăncilă și a amenințat direct procurorii: „Sper să nu fie niciun procuror care să riște atât de mult ca să dea curs la această demență. Foarte mulți procurori riscă să plătească greu”. DIICOT a anunțat că sesizează CSM după aceste amenințări la adresa procurorilor acestei instituții. Tot Liviu Dragnea și alți lideri PSD aflați în diverse proceduri judiciare penale au catalogat judecătorii drept „corupți”, „staliniști” sau „torționari” cu o duritate a discursului menită să timoreze și să pună presiune pe completele de judecată care se apropie de a da soluțiile finale în mai multe dosare ale politicienilor. Urmare a acestor amenințări Forumul Judecătorilor din România a cerut azi intervenția Consiliului Superior al Magistraturii pentru a stopa aceste atacuri fără precedent care afectează independența sistemului judiciar”, se precizează în comunicat.
„Nu în ultimul rând, președintele PSD și al Camerei Deputaților a incitat la demiterea președintelui României – „Iohannis trebuie demis” – și a folosit amenințări inacceptabile la adresa șefului statului – „see poate ajunge la orice” – enunțând chiar și varianta unui „război civil”. În lupta sa cu un personaj imaginar numit “statul paralel”, Liviu Dragnea a trecut toate liniile roșii ale moralității, decenței și respectului pentru justiție și funcția publică iar singura ieșire acceptabilă din această situație este demisia sa imediată din funcțiile deținute în statul român și în PSD, în cazul în care acest partid mai aspiră la statutul de organizație democratică. Prin poziționarea liderilor săi împotriva procurorilor și a sistemului de justiție, PSD este departe de a mai fi compatibil cu principiile de funcționare ale democrației și cu legislația partidelor politice care cere tuturor organizațiilor politice respectarea ordinii de drept și a principiilor democratice”, mai arată Platforma România 100.
