Zeci de proiecte dedicate transformării într-un oraş inteligent, investiţii în parcuri industriale ori folosirea bugetării participative - sunt câteva dintre motivele pentru care Oradea creşte în ochii oamenilor de afaceri. Iar acest lucru este confirmat de locul 8 ocupat în topul Forbes al celor mai bune oraşe pentru investiţii din România . Totuşi, municipiul nu este scutit de probleme. Printre acestea: sistemul vechi de termoficare, salariile mici ori lipsa specialiştilor.
Potrivit specialiştilor Forbes România, în acest an administraţia orădeană se concentrează pe atragerea de investitori, dezvoltarea turismului şi absorbţia de bani europeni. În oraş sunt în curs de implementare şase proiecte pe fonduri comunitare, cu o valoare totală de aproape 206 milioane de lei.
"Primăria Oradea va continua eforturile susţinute pentru a îmbunătăţi infrastructura, pentru a reabilita în continuare clădirile, în special din centrul istoric pentru a le pune în evidenţă, vom face investiţii majore în infrastructură, în reabilitarea spitalelor, a unităţilor de învăţământ din Oradea", spune Anca Grama, purtătorul de cuvânt al Primăriei Oradea.
"Poate că multe oraşe ar trebui să se inspire de aici", este de părere un localnic.
Oradea este considerată de către Forbes al doilea cel mai "inteligent oraş" din România, după Cluj-Napoca.
"Publicaţia a luat în considerare numărul mare de proiecte de tip smart-city, existente deja sau în curs de implementare. Printr-un astfel de proiect, municipalitatea a amplasat mai multe panouri informative care arată timpii de aşteptare în staţii", a exemplificat Anca Deac, jurnalist Digi24 Oradea.
Un rol important în dezvoltarea economică a oraşului l-au jucat cele trei parcuri industriale în care funcţionează 76 de companii. Cu investiţii de aproape 290 de milioane de euro, acestea vor oferi 6.200 de locuri de muncă până la finele anului 2020. În plus, administratorul parcurilor va aloca 3 milioane de euro pentru amenajarea primului centru de formare profesională integrată din România.
"Am gândit nişte programe ca să vină ca şi servicii suport companiilor care sunt în parcuri şi nu numai, ci tuturor companiilor care activează în judeţ, în aşa fel încât să putem să pregătim oameni necesari în anumite specializări în funcţie de solicitările pieţei actuale într-un termen mult mai scurt", susţine Alina Silaghi, directorul ADLO.
Totuşi, edilii spun că lipsa unui ajutor din partea statului a privat Oradea de prezenţa a doi mari investitori.
"Guvernul Ungariei s-a mişcat mult mai bine, le-a oferit condiţii concrete cu titlul de ajutor de stat, iar Guvernul României i-a primit amabil, dar nu a fost în măsură să concretizeze nimic", a explicat Dacian Palladi, city-managerul Oradei.
Forbes a făcut referire si la cei 223.000 de turişti care au vizitat oraşul anul trecut, cu 17% mai mulţi decât în 2016. Aceştia au fost atraşi de evenimentele organizate în Oradea şi de reabilitarea şi introducerea în circuitul turistic a mai multor clădiri istorice.
Reporter: Anca Deac
