După 40 de ani, imnul României a răsunat din nou la Roland Garros. Simona Halep a câştigat primul Grand Slam din carieră şi a egalat astfel performanţa Virginiei Ruzici din 1978. Numărul 1 mondial a triumfat la Roland Garos, după o finală dramatică. A pierdut primul set, însă a revenit apoi spectaculos.
Urmăriţi o galerie foto cu imagini ©Guliver/GettyImages (clic pe prima imagine pentru a le vedea pe toate celelalte):
Formula 1: Marele Premiu al Canadei e duminică, de la ora 21:00, în direct pe Digi Sport 2
Halep a reuşit o revenire senzaţională în finala cu Sloane Stephens. Condusă cu 3 la 6 şi 0 la 2, românca şi-a adjudecat actul secund cu 6 la 4, apoi a făcut spectacol în decisiv. Liderul WTA a închis meciul cu 6 la 1 şi nu şi-a mai putut stăpâni emoţiile.
„Mă simt foarte emoţionată să vorbesc din postura de câştigătoare! Mi-am îndeplinit un vis pe care l-am avut de la 14 ani”, a spus ea imediat după meci.
Ajutată să urce în tribune, Halep a izbucnit în lacrimi când s-a îmbrăţişat cu Darren Cahill.
Zâmbetul i-a revenit la festivitatea de premiere, când a ridicat deasupra capului cel mai important trofeu din carieră.
GALERIE FOTO. Imagini postate pe contul de Twitter al Roland Garros (clic pe prima fotogragie pentru a le vedea și pe celelalte)
Acum, Simona Halep are Parisul la picioare. Sportiva din Constanţa a câştigat turneul de la Roland Garos şi a devenit, astfel, prima româncă ce reuşeşte această performanţă după patru decenii. Cea de-a patra încercare a fost, aşadar, una de succes pentru numărul 1 WTA, care jucase până acum trei finale de Grand Slam, dar le pierduse pe toate. În schimb, pentru adversara sa, americana Sloane Stephens, s-a întâmplat exact contrariul: toate cele șase finale în care se calificase până acum fuseseră câștigate de ea. A șaptea, cea de sâmbătă, n-a mai fost, însă, cu noroc.
„Simona Halep va mai câştiga şi alte titluri de Grand Slam”, crede Cristian Tudor Popescu. Jurnalistul a lăudat jocul româncei, despre care spune că a învăţat să greşească şi poate domina autoritar tenisul mondial, cel puţin doi ani de acum încolo.
Victoria Simonei Halep a făcut rapid înconjurul lumii. Din Statele Unite până în Europa şi Australia, toată presa vorbeşte despre performanţa jucătoarei din România. Jurnaliştii au remarcat mai ales că e prima victorie la un turneu de Grand Slam. Simona a primit felicitări din partea mai multor jucătoare de top, dar şi din partea ambasadei Statelor Unite în România şi reprezentanţei Comisiei Europene.
Simona și-a făcut părinții fericiți, și-a făcut antrenorul fericit și i-a făcut pe români fericiți, fie și pentru o seară. Nici măcar ziariștii nu au rezistat la aceste revărsări de bucurie.
Toate știrile despre victoria Simonei Halep și reacțiile pe care le-a stârnit le puteți citi aici .
Pe aceeași temă
Ion Țiriac&colon; „Simona a jucat un meci modest”
Cum a comentat Virginia Ruzici victoria Simonei Halep
