39 de companii și instituţii din ţară și-au trimis echipele la ediția din acest an a Campionatului Naţional de Minifotbal rezervat firmelor. Turneul final, găzduit de baza sportivă „Tineretului" din Oradea, a fost câștigat de finalista de anul trecut, Corolian Bacău.
Moldovenii au trecut cu 3-1 de cei de la Netrom Craiova.
„Ne bucurăm că şi în acest an la această competiţie am avut un număr destul de mare de echipe, 39 de echipe, şi sperăm că în continuare această competiţie să devină o competiţie care să atragă şi alte firme şi instituţii din România", spune Ioan Onicaş, preşedintele Federaţiei Române de Minifotbal.
Pentru prima dată în postura de gazdă a unui turneu final la minifotbal, Oradea a adus pe terenurile de joc aproape 500 de sportivi. Printre aceştia s-au numărat şi reprezentanţii campionatului municipal, care au ajuns până în sferturile de finală, prin echipele celor la Plexus şi Dedeman.
„Încă o dată am demonstrat că minifotbalul reuşeşte să atragă foarte mulţi practicanţi, şi toţi, în totalitate, 100% sunt numai amatori", susţine Ioan Onicaş.
Pe locul al treilea a încheiat o altă reprezentantă a Craiovei, care s-a impus cu 4-1 în finala mică disputată cu Yazaki Arad.
Reporter: Nicolae Mihalcea
