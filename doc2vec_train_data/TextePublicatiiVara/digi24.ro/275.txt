Senatorul liberal Florin Cîţu susţine că CE şi BCE cer modificarea statutului BNR astfel încât reprezentanţii Ministerului Finanţelor să nu mai poată participa la şedinţele de politică monetară apreciind că este prea mare riscul unor inflenţe politice şi, în aceeaşi notă, cele două instituţii solicită şi introducerea unei prevederi exprese vizând blocarea oricărei încercări a Guvernului de a influenţa deciziile Băncii Naţionale, scrie News.ro. Conform lui Cîţu, dacă în 2016 erau îndeplinite trei din cele patru criterii necesare aderării la zona euro, în prezent doar un singur criteriu este îndeplinit, pentru că „Guvernarea PSD şi Comisia "Dăncilă-Vâlcov" pentru aderarea la zona euro au înrăutăţit dramatic situaţia economică”.
„Comisia Europeană şi Banca Centrală Europena-verdict devastator pentru Dragnea şi guvernele sale!”, scrie Florin Cîţu, afirmând că „CE şi BCE intervin şi cer modificarea statului BNR după ce Dragnea şi gaşca lui au atacat banca centrală în discursul public şi au încercat să influenţeze politica monetară printr-o scrisoare ameniţătoare adresată conducerii BNR”.
El menţionează că prima şi cea mai importantă cerinţă din partea CE este aceea ca Ministerul Finanţelor Publice să nu mai participe la şedinţele de politică monetară, nici măcar ca observator, în contextul politic din România, riscul fiind prea mare că politicul să influenţeze politica monetară a BNR. 
De asemenea, conform senatorului liberal, care prezintă documente atribuite CE şi BCE, acestea cer să se includă în statutul BNR o modificare prin care articolul 3 să prevadă în mod expres obligativitatea Guvernului de a nu încerca să influenţeze forurile de decizie ale BNR.
Florin Cîţu susţine că în 2018, doar unul din cele patru criterii necesare pentru aderarea la zona euro mai este îndeplinit. în condiţiile în care în 2016 erau îndeplinite 3 criterii.
„Guvernarea PSD şi Comisia “Dăncilă-Vâlcov” pentru aderarea la zona euro au înrăutăţit dramatic situaţia economică. Acest rezultat arată că România s-a îndepărtat de zona euro după 2016”, spune Cîţu.
El relatează că în prima şedinţă a Comisiei pentru aderare la zona euro, pe care o numeşte „o şuetă PSD-istă”, a cerut să se voteze ce se întâmplă în situaţia în care un guvern ia decizii care ne îndepărtează de aderarea la zona euro aşa cum au făcut guvernele Dragnea I, lI şi III, şi că nu a primit un răspuns, motiv pentru care consideră că această comisie este „un exerciţiu de imagine” al PSD şi atât.
În opinia sa, pentru aderarea la zona euro este nevoie de o comisie serioasă, transpartinică şi cu experţi cu adevărat independenţi politic. 
„Veştile proaste pentru Dragnea şi gaşca lui nu se opresc aici. CE şi BCE cer o serie întreagă de modificări la statul BNR (90% din statut) care au un singur scop: să întărească independenţa politicii monetare faţă de intervenţia politicului.  Lucrurile au devenit foarte serioase. Dragnea şi PSD trebuie să înţeleagă un lucru foarte clar: chiar dacă printr-o minune toate cela 4 criterii sunt îndeplinite, România nu poate adera la zona euro până când statutul BNR nu este modificat, aşa cum cer BCE şi CE. România nu poate să facă modificările la stătut cu o luna înainte de a încerca să între în ERM. Nu. Statutul trebuie modificat cât mai repede, în 2018. Atlfel, România va rămâne mulţi ani în afara zonei euro şi a spaţiului Schengen”, avertizează parlamentarul liberal.
