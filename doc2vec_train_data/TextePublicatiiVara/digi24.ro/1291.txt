Companiile din România ar putea fi clasificate în funcţie de rating şi nu de dimensiune, cele din clasa A putând beneficia de facilităţi.
Sugestiile au fost făcute marți de către ministrul Finanţelor, Eugen Teodorovici, potrivit Agerpres.ro . „Îmi doresc foarte mult ca anul acesta să facem un alt mod de a clasifica firmele. Azi avem mari, mijlocii şi mici. De ce e aşa? Bun! Când avem o activitate de evaluare la un minister nu spunem bărbat sau femeie. Este salariat. Şi facem evaluarea. Corect! Aşa şi cu firmele, trebuie să le tratăm după comportamentul fiscal. Ai un comportament fiscal adecvat faţă de stat? Ai un comportament adecvat faţă de partenerii tăi din economie? Adică îţi plăteşti la timp partenerii, nu le creezi blocaje, cutare, cutare, cutare, înseamnă că eşti o firmă care merită să fie în categoria A şi ai o serie de facilităţi din partea statului şi chiar a băncilor. Chiar mă gândesc cum putem obliga aceste bănci, toate băncile din România, nu o să le convină, sunt convins, dar atât timp cât eu, ca stat, clasific o formă ca fiind de tip A, adică este model, totul este aşa cum trebuie şi faţă de stat şi faţă de piaţă, atunci....”, a spus Eugen Teodorovici.
