Industria jocurilor video pe consolă ar putea reînvia gadgeturile portabile, cele care pot fi utilizate oricând şi oriunde. Aceste gadgeturi de jocuri au cunoscut, la un moment dat, un succes, dar apoi au fost uitate şi abandonate - pe măsură ce telefoanele inteligente au devenit....şi mai inteligente. Companiile din domeniu au preferat ani de zile să mizeze doar pe un singur model de consolă clasică, iar pe cele portabile, lansate acum mulţi ani, nu le-au mai reinventat. Acum, însă, se pregătesc să sufle praful de pe ele şi să le scoată din nou la lumină. S-ar putea dovedi un pariu câştigător.
Microsoft şi Sony, doi dintre cei mai importanţi jucători din industrie, nu prea dau semne că vor să scoată prea curând pe piaţă noi modele de console clasice. Modelul X Box One al americanilor a fost lansat în 2013 şi de atunci a fost doar upgradat cu diverse versiuni destul de apropiate de varianta originală. La fel se întâmplă şi cu PlayStation 4, consola celor de la Sony, care e pe piaţă tot de cinci ani. Deşi se zvonea că anul viitor ar urma să fie lansat PlayStation 5, termenul a fost acum avansat şi noul model ar putea fi lansat abia în 2021.
De regulă, Microsoft şi Sony preferă să se uite atent unul la celălalt şi mişcările lor sunt, de multe ori, sincronizate. Acum, însă, ambele companii stau pe loc. Dar această aşteptare ar putea avea o explicaţie.
E o perioadă în care companiile din domeniu testează diverse variante, iar una dintre ele ar fi readucerea la lumină a consolelor portabile. Un hibrid între tabletă şi consolă, care poate fi utilizat în orice loc.
Primul pas spre această direcţie a fost făcut de cei de la Nintendo, care au lansat modelul Switch anul trecut. Odată cu această lansare, japonezii au reintrat în joc: au vândut aproximativ 20 de milioane de unităţi, iar consola portabilă a doborât şi un record în Statele Unite. A avut cel mai rapid ritm de vânzare în rândul acestui tip de dispozitiv.
Succesul Nintendo îi inspiră şi pe alţii.
Noul şef PlayStation de la Sony, o divizie de aproape 17 miliarde de dolari, spune că vede un viitor în jocurile portabile. E o schimbare de atitudine faţă de predecesorul său care excludea această idee. Compania japoneză recunoaşte chiar că face, în această perioadă, unele experimente în această zonă. Sony a lansat pe piaţă o consolă portabilă în 2011 şi de atunci nu a mai înlocuit-o. Consola clasică PlayStation 4, lansată în 2013, a început să intre pe o pantă descendentă în privinţa vânzărilor. Potrivit Bloomberg, anul trecut s-au vândut 19 milioane de unităţi, iar pentru anul acesta estimările indică un număr de 16 milioane. Marjele de profit ale japonezilor, pe acest sector, sunt acum asigurate mai mult din abonamente. Pentru a se putea juca online, utilizatorii plătesc o taxă lunară.
Plata pentru servicii streaming şi acces la jocuri ar putea deveni noul model de business în acest domeniu.
