Nu poți să vorbești despre Timișoara fără să amintești de Canalul Bega şi nu poți vorbi despre Canalul Bega fără să faci referire la Palatul Apelor, impozantul sediu administrativ al râurilor din Vest.  Încă de la construire, clădirea ridicată la început de secol XX, a avut rolul de a gestiona activitatea pe canalul navigabil Bega şi schimburile comerciale între România şi Serbia. După un deceniu de restaurare, Palatul Apelor încântă acum privirile turiștilor şi ale timișorenilor de-o potrivă.
”Povestea Palatului Apelor a început prin 1900. Societatea de Hidroamelioraţii Timiş - Bega, care se ocupa de gospodărirea apelor din spațiul hidrografic cu râurile Timiş şi Bega şi-a construit un sediu administrativ. Lucrările au fost încredințate arhitectului Leopold Baumhorn şi au început în 1900, s-au terminat în 1902. Clădirea avea pe vremea aceea doar parter şi un singur etaj cu fațadele aproximativ aceleași care sunt şi în ziua de astăzi”, a declarat Doru Purdea, inginer, Administrația Bazinală de Apă Banat.
Acum, Palatul Apelor are două etaje cu peste 20 de încăperi şi nu mai este doar un sediu administrativ, ci o adevărată bijuterii arhitecturală, readusă la frumusețea sa din urmă cu 120 de ani. Totul, după un proces îndelungat de reabilitare şi o investiție de 2,6 milioane de euro.
”Holurile Palatului Apelor sunt împodobite de vitralii spectaculoase care sunt la fel de bătrâne ca şi clădirea. Acestea eu fost refăcute în totalitate”, relatează Caterina Ledrer, jurnalist Digi24 Timişoara.
Exteriorul este unul de excepție. Monumentul istoric este deja pe lista rutelor turistice din Timișoara, spre încântarea celor care aleg să exploreze vechile cartiere ale orașului, precum Iosefin şi Elisabethin.
Palatul a fost construit aici, în poziția asta, tocmai pentru a crea o intrare monumentală în cartierele astea două după ce s-a făcut defortificarea orașului la începutul secolului XX. Turiștii care aleg să vadă mai mult decât centrul istoric al orașului vin şi în cartierul Iosefion şi Elisdabetin unde pot vedea mai ales arhitectură Secession sau început de secol XX sau arhitectură de 1900. Acest palat este un bun exemplu. Faptul că s-a renovat este grozav”, povestește Ludovic Szatmari, ghid turistic.
Elementele arhitecturale ce împodobesc Palatul Apelor sunt speciale. Peştii de diferite mărimi şi scoicile au fost alese tocmai pentru a nuanța scopul pentru care a fost ridicată clădirea.
”Ornamentele zoomorfe sunt specifice stilului Secession şi acest palat are elemente secession, iar peștii sunt ca o surpriză aici. Sunt prezenți în mai multe locuri. (reporter: Ce spun turiștii când văd peștii de pe Palatul Apelor?) Sunt surprinși. Unii nu îi remarcă de la început, trebuie să îi indic exact şi apoi înțeleg de ce, mai ales când le spun şi care a fost destinația clădirii”, a spus Ludovic Szatmari, ghid turistic.
Impunătorul monument istoric a stat ascuns de ochii turiștilor timp de un deceniu, acoperit de schele. Acum, după ce şi-a recăpătat strălucirea de altă dată, îi încântă pe turiști, dar şi timișorenii care şi-l amintesc încă dinaintea restaurării.
Palatul Apelor va avea în curând şi un program de vizitare, odată cu reabilitarea totală a interioarelor. Însă, orice turist bate la uşa instituției e binevenit în holul mare pentru a admira vitraliile pictate manual şi elementele de fier forjat.
reporter: Caterina Ledrer/ operator: George Ştefăniţă
