Am vorbit la Vocile Banatului despre decizia Curţii Constituţionale care impune revocarea procurorului-şef al DNA, Laura Codruţa Kovesi, despre opţiunile sau opţiunea preşedintelui Klaus Iohannis şi, nu în ultimul rând, despre dezbaterile pe care le generează în spaţiul public această decizie, cu privire la independenţa magistraţilor - garantarea independenţei justiţiei şi viitorul luptei anticorupţie.
În direct în platoul Digi24 - Cristian Clipa, conf. univ. dr. în cadrul Facultăţii de Drept a Universităţii de Vest din Timişoara.
„Curtea Constituţională este, una peste alta, o instanţă politică şi, nu de puţine ori, foarte imaginativă, aproape impetuos de imaginativă. Dar, în această speţă, realmente nu a greşit (...) Propunerea aceasta, care devine imperativă, are în spate mandatul parlamentar pe care acest for l-a dat Guvernului şi implicit ministrului Justiţiei. Decizia nu este nenaturală”, crede Clipa.
