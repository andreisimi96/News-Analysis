Este pericol pe litoral, la Eforie Sud. La fiecare ploaie mai serioasă, bucăți din faleză se surpă, iar cum plăcile de beton sunt crăpate, pericolul de prăbușire este iminent. Şi anul trecut s-a surpat o porţiune din faleză, dar autoritățile abia acum au început să ia primele măsuri. Deşi situaţia dureaza de ani de zile, în primă fază va fi făcută doar o expertiză tehnică.
La doi pași de mare, turiștii din Eforie Sud vor avea parte şi în această vară de o imagine dezolantă. Faleza mai are puțin și o ia la vale, o situație care ţine de 10 ani. În 2015 a fost realizată ultima lucrare mare de reabilitare, dar aceasta a rezistat doar doi ani.
În unele locuri, placajul de beton este pur și simplu suspendat, nu mai are o bază de susținere. Structura masivă poate oricând să se prăbușească.
„Se surpă mereu, au pus plase din alea ca să nu se surpe, dar totuși nu a făcut față. Înainte erau niște pomi, arbuști care țineau pământul”, spune un localnic.
„Stațiunea plânge, era cea mai frumoasă stațiune. Pur și simplu se bate pasul pe loc, nu se ia nicio măsură!”, spune cu regret un altul.
Surparea este atât de mare, încât o stradă principală din Eforie Sud a fost complet blocată în 2017. Nici acum nu circulă pe acolo. Iar pământul care susține strada este unul moale şi se fărâmă puțin câte puțin la fiecare ploaie.
De mai bine de un an de zile, mașinile nu mai pot ajunge în zona Cazinoului din Eforie. Strada principală din stațiune a fost închisă pe o porțiune de 200 de metri.
„Să sperăm că o să o repare”, spune un localnic.
Momentan, Apele Române nu pot decât să organizeze o licitație pentru expertiza tehnică a lucrărilor, pentru care vor cheltui 25.000 de lei. Până la această oră, reprezentanții instituției nu au oferit un punct de vedere oficial legat de lucrările concrete care se vor face pentru consolidarea promenadei. Faleza din Eforie Sud este una dintre cele mai mari de pe litoral și are 2.000 de metri lungime.
