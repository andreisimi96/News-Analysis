Maraton de operaţii de transplant la un spital de la Braşov. O echipă formată din medici români şi elveţieni a reuşit să facă trei transplanturi renale în doar două zile. O tânără de 19 ani a primit un rinichi de la mama ei, iar în celelalte două cazuri donarea s-a făcut între soţ şi soţie. Intervenţile au decurs foarte bine, iar pacienţii se recuperează excelent, spun doctorii.
Două femei şi un bărbat au primit o nouă şansă la viaţă.
„Au fost operate 3 cupluri de pacienți. Intervenţiile au decurs foarte bine, prelevările de la donatorul viu au fost realizate prin tehnica robotică și apoi au urmat operaţiile de implantare care, la fel, au decurs fără niciun fel de problemă”, spune Bogdan Moldovan, medic chirurg.
„Cele 3 intervenţii duble, adică transplant și implantare, au fost și din punct de vedere al anestezistului reanimator un succes și sper să avem în continuare rezultate la fel de bune cu toate proiectele care ni le propunem”, spune Mariana Câmpeanu, medic anestezist.
Intervenţiile pentru prelevarea de organe au fost minim invazive şi s-au facut cu ajutorul unui robot chirurgical superperformant. Cele trei transplanturi s-au făcut prin metoda clasică, iar la intervenţii au luat parte şi doi medici elveţieni.
„Am lucrat cu o întreagă echipă şi a fost foarte bine pentru că toată lumea este foarte implicată şi toţi pacienţii au fost foarte bine pregătiţi, asta este foarte important, atât donatorii cât şi cei care au primit au fost foarte bine pregătiţi şi asta ne-a permis sa realizăm totul în siguranţă”, spune Christophe Iselin, medic chirurg .
„Cred ca pentru România este esenţial ca fiecare cetăţean să ştie despre potenţialul donării de organe, ca familiile să discute despre asta, pe de-o parte, iar pe cealalta parte, aşa cum a fost cazul şi aici, să aibă garanţia că organele persoanei decedate sunt folosite într-un mod expert şi transparent”, spune Christian Toso, medic chirurg.
Intervenţiile s-au făcut simultan în două săli: într-una medicii au prelevat rinichii, în cealaltă i-au transplantat. Medicii au lucrat probono, iar pacienţii au plătit doar materialele medicale şi tratamentul.
