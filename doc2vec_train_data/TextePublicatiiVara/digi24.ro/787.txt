Guvernul Elveţiei a plătit peste 27 de milioane de lei pentru primele 10 autobuze electrice din România. Vehiculele circulă pe străzile din Cluj-Napoca. Sunt 10, deocamdată, şi vor reduce cu 140 de tone nivelul lunar al gazelor toxice emise în oraş. Alte 30 de autobuze electrice urmează să fie puse în circulaţie în următorul an.
Cu o economie de peste 60% la fiecare plin, internet gratuit şi, cel mai important, fără emisii poluante, noile autobuze electrice din Cluj-Napoca şi-au făcut deja intrarea pe cele mai aglomerate străzi din oraş.
„Ne pare bine. Înseamnă că mergem cu tehnica (Reporter: Cum este ca autobuz? ) Foarte fain, comod, e cu aer condiţionat”, spune un călător.
„Ar fi bine pentru mediu. Îi fain, îi frumos şi tare interesant”, spune o femeie.
„După anul 2025, vom vedea exact când, pentru că facem analizele financiare, întreaga flotă de transport public din oraş să fie una nepoluantă”, a anunțat primarul Clujului, Emil Boc.
Produse în Polonia, cele 10 autobuze nepoluante sunt mai moderne decât cele din Elveţia sau Germania.
Autobuzele electrice au o capacitate de 78 de locuri şi o autonomie cuprinsă între 120 şi 170 de kilometri, în funcţie de condiţiile de trafic.
Cum se „alimentează” un astfel de autobuz? Gabriel Florea, manager service, ne face o demonstrație: „La staţia de încărcare se face activarea numai cu un card, pistolul pentru putere, avem aici o priză specială pentru alimentare. Pentru conectare, priză, încărcare. Aici se pune pistolul staţiei”
Dacă la autobuzele diesel un plin costă acum 360 de lei, încărcarea se ridică la doar 150 de lei. La Cluj-Napoca au fost construite şi trei staţii de încărcare rapidă şi 11 staţii de încărcare lentă.
„Sisteme de raportare, numărătoare de pasageri, soft-uri de eficientizare a traseelor, deci pe măsură ce vor circula compania va putea să facă transportul din ce în ce mai eficient. Vor şti câţi pasageri se urcă în fiecare staţie pe ore, câţi coboară în aşa fel încât să poată să dozeze efortul de autobuze pe trasee”, explică Dan Ciolan, director din partea producătorului.
Prețul unui autobuz electric este de aproximativ o jumătate de milion de euro, fără TVA, iar banii vin de la Guvernul Elveției.
