Trupurile băiatului de 14 ani dispărut în mare la sfârşitul săptămânii trecute şi militarului din Cluj văzut ultima oară pe plaja din Corbu duminică seară au fost găsite miercuri, pe plaja din Vadu, acestea fiind aduse la ţărm de valuri.
Actualizare 11:30. O persoană a anunţat la 112 miercuri dimineaţă că în timp ce se plimba pe plaja de la Vadu a văzut trupul unei persoane decedate. La faţa locului a ajuns echipaj al SAJ, care a găsit un copil decedat, posibil să fi fost băiatul de 14 ani, dispărut în mare duminică după- miază, în zona plajei Corbu.
De asemenea, echipele de intervenţie au descoperit pe plaja din Vadu, în altă zonă decât cea în care se afla copilul, şi trupul unui bărbat, acesta fiind militarul dat dispărut la sfârşitul săptămânii trecute şi care fusese văzut ultima oară pe plaja de la Corbu.
Băiatul în vârstă de 14 ani, aflat în plasament la un asistent maternal, a plecat de acasă duminică după-amiază şi a anunţat că se duce la o sală de calculatoare împreună cu un prieten, el nespunându-le că ar avea de gând să coboare şi pe plaja de la Corbu. El a intrat în apă cu prietenul său, acesta a reuşit să iasă, dar nu a mai putut ajunge la ţărm. Băiatul a fost căutat de scafandri începând de duminică seara şi până miercuri dimineaţa când i-a fost descoperit trupul. 
Militarul în vârstă de 48 de ani, din Cluj, fusese văzut ultima oară tot duminică după-amiază, pe plaja din Corbu. El făcea parte din cadrul Batalionului 55 Apărare Antiaeriană „Someş” din Dej şi se afla la un exerciţiu de instruire la Centrul Naţional de Instruire pentru Apărare Antiaeriană de la Capu Midia. Duminică, el se afla în perioada de învoire, iar în momentul în care nu a apărut la unitate colegii au încercat să-l contacteze, fără succes însă. 
Scafandrii care caută, încă de duminică, un băiat de 14 ani, dispărut în mare la Corbu , au o nouă misiune. Ei încearcă să găsească şi un militar în vârstă de 48 de ani, dispărut în aceeaşi zi, în aceeaşi zonă. Bărbatul, veteran din Afganistan şi Irak, ar fi făcut parte dintr-un grup care a intrat în apă ca să salveze un copil. Însă, nici colegii care au fost cu el pe plajă nu ştiu ce s-a întâmplat de fapt şi cum a dispărut acesta.
Soția militarului dispărut: E a treia zi! Eu sunt disperată! Îmi caut soţul şi lumea îmi spune că a dispărut.
Scanfandru: Nu ştim, nu ştim! Am auzit şi noi un zvon. Noi am venit să căutăm un copil.
Disperată, soţia militarului încearcă să afle ce s-a întâmplat cu soţul ei. A aflat ultima cumplita veste la o zi de la dispariţie.
Soția militarului dispărut: M-a sunat colegul lui, a doua zi. Evident, când am auzit că Petrică a dispărut, am întrebat cum. Păi zice: ştii, eram pe plajă şi dintr-odată Petrică nu a mai fost.
„Militarul a fost văzut ultima dată aici pe plaja din Corbu, duminică la ora 18:00. De atunci, nimeni nu mai ştie nimic de el”, relatează Luiza Nicolae, jurnalist Digi24 .
Aflat în permisie pentru câteva ore, caporalul se afla pe plajă. Din apă s-a auzit strigătul unui copil, iar câţiva dintre colegii lui au intrat în apă să îl ajute. După câteva minute s-au întors la mal, de teamă să nu se înece şi ei. Când au ajuns pe plajă au găsit doar telefonul şi hainele colegului lor, pe nisip. Nici urmă de bărbat.
Soția militarului dispărut: Înseamnă că Petrică a sărit în apă să ajute copilul. Cine îmi cunoaşte bărbatul, ştie ce fel de om e şi ştie că ar fi sărit în ajutorul lui.
„Niciun militar nu confirmă că l-a văzut intrând în apă”, spune lt. col. Mircea Leş, comandant de batalion.
Caporalul de 48 de ani a fost căutat peste tot de colegi. Cum nu s-a întors nici la unitatea militară, a fost trecut ca absent nejustificat.
„Nu s-a mai prezentat la unitate la expirarea perioadei de învoire. La nivelul unităţii au fost luate toate măsurile prevăzute de proceduri în astfel de situaţii. S-a informat Procuratura Militară Constanţa, Inspectoratul de Poliţie Judeţean, Inspectoratul de Jandarmi Constanţa despre absenţa militarului”, a adăugat lt. col. Mircea Leş, comandant de batalion.
În mare, scafandrii militari îl caută neîncetat. Dar fără rezultat. Nici urmă de militar, dar nici de copilul dispărut în aceeaşi după-amiază.
Soția militarului dispărut: Îl căutaţi şi pe soţul meu sau căutaţi doar copilul de 14 ani?
Scafandru: Căutăm pe oricine găsim.
Caporalul din Dej era detaşat până pe 15 iunie la Capul Midia, la un exerciţiu de instruire cu trageri de luptă. Avea la activ şi în două misiuni internaţionale: în 2003 în Afganistan şi în 2007 în Irak.
