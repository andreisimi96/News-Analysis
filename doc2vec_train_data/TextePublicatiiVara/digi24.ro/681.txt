Președintele Comisiei speciale pentru legile justiției, Florin Iordache, spune că procurorii nu au de ce să fie îngrijorați de decizia Curții Constituționale de ieri, potrivit căreia președintele trebuie să o revoce din funcție pe șefa DNA, Laura Codruța Kovesi. Pe de altă parte, el lasă să se înțeleagă că în motivarea CCR ar putea fi stabilit și un termen până la care ar trebui publicat decretul de revocare.
„Dacă vă uitați în modificarea făcută la legea 303, noi discutăm despre independența procurorului. Dacă e trecută în lege, nu se poate discuta despre un atac la independența procurorului. Ar trebui să explice mai mult de ce sunt îngrijorați. Eu cred că nu au de ce să fie îngrijorați, președintele, din punctul nostru de vedere, după ce va fi promulgată și va fi publicată motivarea la decizia Curții, va avea opțiunea constituțională de a revoca. În ceea ce privesc (sic!, n.r.) cele trei legi”, a spus Iordache.
El răspundea astfel la o întrebare a jurnaliștilor legată de un comunicat emis ieri de secția pentru procurori a CSM, care vorbea despre „necesitatea garantării independenţei magistratului procuror, ca o condiţie a unei justiţii independente”.
Întrebat ce se întâmplă dacă președintele nu o revocă pe șefa DNA, Iordache a răspuns: „Eu sunt optimist. Președintele este primul care trebuie să respecte Constituția”.
La observația unui jurnalist că în Constituție nu există și un termen până la care ar trebui semnat decretul de revocare, Iordache a spus: „De unde știți? Haideți să așteptăm motivarea Curții Constituționale și probabil că în motivarea CCR va fi prevăzut. Dacă nu, discutăm de termenul din contencios, maximum 30 de zile. Deci acele speculații nu există, că poate să-și continue mandatul”.
Întrebat de o jurnalistă dacă, în urma deciziei CCR, orice ministru al Justiție în poate revoca pe procurorul-șef al DNA, Iordache a răspuns: „Haideți să așteptăm motivarea Curții. Nu fi pesimistă. Să citim legea în ansamblu, motivarea la fel”.
