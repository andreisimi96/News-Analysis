România are al patrulea cel mai scăzut nivel al consumului pe cap de locuitor din UE, de 68% din media europeană. Surpriza este că avem consumul individual mai mare decât Ungaria, țară in care PIB pe locuitor este superior.
România are al patrulea cel mai scăzut nivel al consumului pe cap de locuitor din Uniunea Europeană, de 68% din media UE, valori mai scăzute fiind înregistrate în Ungaria, Croaţia şi Bulgaria, potrivit datelor aferente anului 2017 publicate marţi de biroul european de Statistică, Eurostat, informează News.ro.
Astfel, consumul individual efectiv, indicator care arată bunăstarea gospodăriilor, măsurat în funcţie de standardele puterii de cumpărare, era anul trecut de 63% în Ungaria, 61% în Croaţia şi de 55% în Bulgaria.
Estonia şi Letonia au înregistrat la rândul lor niveluri scăzute ale acestui indicator, de 72%, respectiv 70% din media Uniunii  Europene.
În schimb, 10 state membre au un consum pe cap de locuitor peste media Uniunii Europene, cel mai ridicat nivel fiind în Luxemburg, de 130% din această medie.
În Germania, consumul pe cap de locuitor este cu 22% peste media UE, în Austria cu 18%, iar în Marea Britanie cu 14%.
În privinţa PIB-ului pe cap de locuitor, România înregistrează un nivel de 63% din media UE, indicatorul variind între statele membre de la 49% în cazul Bulgariei la 253% în cazul Luxemburgului. Ungaria atinge un nivel de 68% din media UE.
România are al treilea cel mai scăzut nivel al PIB pe cap de locuitor din UE, valori mai scăzute fiind în Croaţia, de 61%, şi în Bulgaria, de 49%.
Un număr de 11 state din UE au un PIB pe cap de locuitor care depăşeşte media europeană, cele mai ridicate valori fiind consemnate în Luxemburg (253%), Germania (123%) şi Austria (128%). În Marea Britanie, acest indicator este de 105% din media UE, în Franţa de 104% şi în Italia de 96%.
