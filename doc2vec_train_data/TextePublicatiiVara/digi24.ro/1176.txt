CSM Oradea a învins-o pe Steaua, scor 86-73 (26-15, 22-20, 14-19, 24-19), în primul meci din finala Ligii Naţionale de baschet masculin.
sursă: Facebook CSM Oradea
Bihorenii au dominat meciul de la un capăt la altul, cu excepţia sfertului al treilea, adjudecat de Steaua.
Cei mai buni jucători ai gazdelor au fost Martin Zeno, cu 20 puncte, 5 recuperări, 6 pase decisive, şi Vaidas Kariniauskas, 19 p, 5 rec, 3 pd. Evoluţii notabile au avut şi Arturas Valeika (11 p, 4 rec), Andrei Mandache (10 p, 3 rec, 4 pd) şi Sean Denison (9 p, 4 rec).
Dragan Zekovic, cu 16 p, 3 rec, a fost cel mai bun marcator al Stelei. Pavel Marinov a contribuit cu 11 p, 3 rec, 6 pd, iar Jermaine Jonte Flowers cu 10 p, 7 rec.
Finala se joacă după sistemul cel mai bun din cinci meciuri. Următorul este programat miercuri, de la ora 20.00, tot la Oradea, în direct la Digisport 2.
