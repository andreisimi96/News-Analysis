"E momentul să se apuce de treabă". Prezent miercuri la Vocile Bihorului, jurnalistul Mircea Chirilă a anticipat validarea consilierului judeţean al PSD. "Nu putem spera la o dezvoltare a oraşului fără o colaborare strânsă între Primărie şi Consiliul Judeţean Bihor", este de părere Mircea Chirilă.
Prin validarea lui Adrian Szatmari, coaliţia PSD-UDMR-ALDE îşi recâştigă majoritatea în Consiliul Judeţean Bihor. Curtea de Apel Oradea a decis în 8 iunie că plenul administrației județene are obligaţia de a vota următorul consilier de pe lista PSD Bihor în termen de maxim 30 zile.
Mircea Chirilă, director Bihoreanul: "Ar fi cazul să îşi vadă de treabă, dacă au, nu prea au treabă cei de la Consiliul Judeţean. Încet-incet lucrurile s-au tranşat şi ar trebui să treacă la muncă. Mie nu îmi sunt foarte clare obiectivele lor acolo. Chiar azi am aflat o veste foarte proastă, Ryanair s-a mutat la Cluj-Napoca."
Mircea Chirilă a amintit şi care sunt principalele ţinte ale acestei instituţii şi cât de importantă este colaborarea cu Primăria Oradea.
Mircea Chirilă, director Bihoreanul: "Sunt anumite lucruri pe care nu le poţi face decât împreună, adică Oradea şi CJ. Dacă vrei să faci o treabă bună nu poţi altfel. Mă refer la mizele mari cum ar fi Universitatea, Aeroportul, Tetarul, Filarmonica. Aşa că fiecare tragem într-o parte sau alta nu ajungem niciunde."
Jurnalistul orădean a vorbit şi despre mitingul de săptămâna trecută din Bucureşti, la care a participat şi o delegaţie de peste 2000 de membri PSD şi ALDE Bihor.
Mircea Chirilă, director Bihoreanul: "Este clar că Dragnea este în disperare de cauză. El poate foarte bine să ajungă şeful suprem al acestei ţări sau să fie şef de cameră la Jilava. Deci de un fir de păr atârnă toată povestea asta. Iar pentru a contracara a doua variantă este dispus să dea foc la ţară."
Reporter: Bogdan Băcilă / Operator: Florin Lucuţa
