Ce spune ambasada SUA despre decizia CCR privind revocarea Laurei Codru&tcedil;a Kovesi
Ce spune ambasada SUA despre decizia CCR privind revocarea Laurei Codru&tcedil;a Kovesi
Ambasada SUA la Bucureşti spune că urmăreşte îndeaproape evenimentele, comentând astfel decizia CCR, care a constatat existenţa unui conflict juridic de natură constituţională între ministrul Justiţiei şi preşedintele României, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi.
Foto: Inquam Photos / Adel Al-Haddad
„Urmărim îndeaproape evenimentele. Aceasta este o problemă internă a României”, a transmis Ambasada SUA la Bucureşti, joi, potrivit News.ro .
Curtea Constituţională a constatat miercuri existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi.
Ministrul Justiţiei, Tudorel Toader, spune că decizia CCR valorifică principiul constituţional potrivit căruia procurorii îşi desfăşoară activitatea sub autoritatea ministrului Justiţiei. Toader mai susţine că şeful statului nu are nici o abilitare legală pentru evaluarea competenţelor profesionale sau manageriale ale procurorilor de rang înalt , spre deosebire de ministrul Justiţiei.
Decizia CCR urmează a fi motivată pe larg și ea se va publica în Monitorul Oficial. Ea nu poate fi atacată de nimeni și nicăieri. Din momentul publicării ea devine obligatorie pentru toată lumea.
Procurorii DNA au reacționat la „discuțiile generate de comunicatul emis de Curtea Constituțională”.
„ Este momentul să tragem un semnal de alarmă și să ne exprimăm îngrijorarea față de potențiala afectare a statutului de independență a procurorilor, care reprezintă o premisă esențială a luptei împotriva corupției. Fără garanțiile legale existente în prezent, lupta împotriva corupției nu ar fi fost posibilă, iar pierderea acestor garanții riscă să afecteze grav investigațiile desfășurate de procurorii anticorupție”, se arată în comunicatul DNA.
Și procurorul-şef al DIICOT, Daniel Horodniceanu, a reacționat la decizia CCR. Acesta consideră că judecătorii constituționali au plasat „nu sub autoritatea, ci sub exerciţiul potenţial discreţionar al ministrului Justiţiei, care este om politic sau, după caz, susţinut politic”.
„Garantul constituţional al independenţei Justiţiei, Consiliul Superior al Magistraturii, a fost redus la un rol steril, invitat să facă figuraţie”, a spus Horodniceanu.
