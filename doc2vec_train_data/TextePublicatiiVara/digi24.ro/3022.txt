Mai mulți români pescuiesc ilegal în Marea Britanie şi se laudă zgomotos cu peştii în postări pe Facebook, potrivit unor pescari britanici furioşi.
Pescarii, de la „Royal Forest of Dean Angling Club” din Gloucestershire, susţin că aproximativ 20 de bărbaţi au dat iama în iazurile lor. Ei mai spus că grupul duce crapii acasă pentru a-i mânca, ignorând indicatoarele mari pe care scrie că peştii trebuie aruncaţi înapoi în apă, relatează The Sun, citat de Agerpres .
Clubul de pescari estimează că-i costă 2.000 de lire sterline pentru a înlocui crapii pescuiţi ilegal şi a anunţat poliţia în această problemă.
Potrivit declaraţiilor lui Adrian Lane (55 de ani), administratorul iazului clubului, au fost urmăriţi 12 bărbaţi care pescuiau ilegal şi se crede că ei sunt din România şi Polonia.
„Această problemă durează de circa cinci ani, dar devine tot mai gravă. Noi am constatat o cantitate redusă de peşte în iazurile noastre”, a spus Lane pentru Daily Mail.
„Aceşti români şi polonezi fac schimb de fotografii pe rețelele sociale cu peştii prinşi de ei”, a mai spus el, adăugând că imediat ce a văzut fotografiile postate pe Facebook a anunţat poliţia.
Adrian Lane a mai spus că au fost înfiinţate patrule permanente pentru a proteja lacurile şi că o echipă specială încearcă să-i prindă pe bărbaţii care fură peşte.
