România continuă să se confrunte cu ploi torenţiale şi furtuni. Un cod galben pentru zonele montane a expirat în această dimineață, dar rămâne în vigoare, pentru astăzi o informare meteorologică de vreme rea. Ieri seară, o mare parte a Capitalei a fost inundată. Apa a acoperit străzile şi pasajele şi s-a infiltrat la metrou. Staţia Tineretului a fost evacuată pentru câteva zeci de minute, din cauza unui un scurtcircuit.
Florin Tudose, locatar din Sectorul 3: Deci de două luni de zile, la fiecare ploaie, toată lumea e inundată.
Daniel Vasile, purtător de cuvânt ISU București: S-a intervenit cu motopompe pentru extragerea apei. În cele mai multe dintre situaţii, intervenţiile au durat două-trei ore, pentru că era o cantitate foarte mare de apă şi o înălţime de până la 30 cm.
Cu apa până la genunchi, oamenii surprinşi de potop au înaintat greu spre case.
Daniel Vasile: Intervenţiile cele mai dificile şi cele mai de durată au fost însă în spaţiul deschis, unde cantitatea de apă era foarte mare. Spre exemplu, în localitatea Otopeni, intervenţia a durat mai bine de două ore.
Nici cei din maşini nu au fost mai norocoşi, prinşi în mijlocul şuvoaielor care au acoperit asfaltul.
Tramvaiele nu au mai putut înainta, iar ambulanţele şi-au făcut loc cu greu prin apa de aproape jumătate de metru.
Spre Autostrada Soarelui nu s-a mai putut circula, iar poliţiştii au redirecţionat maşinile pe alte rute. La fel s-a întâmplat şi la ieşirea pe drumul dintre Bucureşti şi Giurgiu.
Blocaje au fost din cauza inundaţiilor şi în Pasajele de la Jilava şi Glina, iar mai mulţi localnici din comuna Căţelu de lângă Bucureşti s-au trezit cu apă în subsolurile caselor.
Dacă aţi filmat imagini care pot deveni ştire vă aşteptăm să le trimiteţi pe WhatsApp la 0771.100.304. Nu uitaţi să ne spuneţi unde le-aţi filmat şi numele dumneavoastră.
