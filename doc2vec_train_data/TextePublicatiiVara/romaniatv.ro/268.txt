Guvernul anunţă că va garanta credite cu dobandă plătită de stat pentru tinerii care vor să investească în dezvoltarea personală. Mai precis, cu aceşti bani pot fi acoperite cheltuieli pentru studii, renovarea locuinţei, tratamente stomatologice, dar pot fi plătite şi abonamente la fitness sau chiar operaţii estetice.
Creditele pot fi luate de tinerii cu vârsta cuprinsă între 16 şi 26 de ani, dar şi de cei care au până în 55 de ani, iar deţinerea unui loc de muncă nu este un criteriu. Diferenţa este că primii vor putea lua un credit de 40.000 de lei, iar ceilalţi 35.000 de lei.
Însă, în cazul ambelor categorii, suma poate creşte cu încă 20.000 de lei, dacă cel care aplică se angajează pe perioada programului. Dobânda şi comisioanele vor fi suportate de stat prin bugetul Comisiei Naţionale de Strategie şi Prognoză.
Banii nu vor fi viraţi în conturile solicitanţilor, spun guvernanţii. Cu ei se va putea deconta plata unor cursuri, a unor taxe la gradiniţă sau creşă, cumpărarea de cărţi şi calculatoare sau plata chiriei.
Cu banii garantaţi de stat se vor putea achita şi abonamente la fitness, operaţii estetice, intervenţii stomatologice sau o parte cu cheltuielile cu construcţia sau renovarea unei locuinţe. În total, vor fi 8 milioane de beneficiari, a anunțat vicepremierul Viorel Ştefan.
Oficialul nu a anunţat însă dacă autorităţile au negociat cu băncile şi nici când ar putea începe programul. Prin acest program Guvernul vrea să crească numărul tinerilor angajaţi dar şi nivelul lor de calificare, să oprească exodul forţei de muncă.
„Acești bani sunt de la bănci, statul plătește dobânda de 6 la sută, 80 la sută garanteaza statul, 20 la sută persoana, dacă este angajată, sau un codebitor, dacă persoană nu e este angajată. Respectivul trebuie să urmeze cursurile unei facultăți sau să urmeze cursuri pentru reconversie, de perfecționare, trebuie neapărat să fie legat de urmarea unor cursuri. În jur de un miliard de lei (este bugetul, n.r.), nu mai știu exact suma, de lei, în jur de 1 miliard”, a declarat premierul Viorica Dăncilă.
- între 16 şi 26 de ani
40.000 lei + 20.000 lei (dacă beneficiarul se angajează)
- între 26 şi 55 ani
35.000 + 20.000 lei (dacă beneficiarul se angajează)
Durata: 10 ani (5 ani perioada de graţie)
Garantat de stat: 80%
Educaţie: plata cursurilor de specializare, taxe de studii, cumpărarea de cărţi şi rechizite, achiziționarea de calculatoare, plata chiriei sau a locului cazare în căminele studenţeşti.
Cultură: abonamente la cinema, teatru, operă, bibliotecă, muzee.
Sănătate: costul medicamentelor, analizelor medicale, serviciilor dentare sau intervențiilor chirurgicale.
Sport: echipamente sportive, abonamente la fitness, înot etc.
Locuințe: o parte din construcția sau achiziția unei locuințe, cheltuieli cu renovarea casei.
