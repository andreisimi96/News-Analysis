Monica Iacob Ridzi, fostul ministru al Tineretului şi Sportului, a apărut în public pentru prima oară după ce a ieşit din închisoare, unde a stat aproape 3 ani pentru abuz în serviciu. 
Monica Ridzi a fost văzută alături de familie, de 1 iunie, la evenimentul organizat la Petrosani de sotul ei, primarul Tiberiu Iacob Ridzi. Monica Ridzi a stat impreuna cu copiii pe parcursul manifestatiei, potrivit Stirilekanald.ro .
Monica Iacob Ridzi a fost condamnată definitiv, în 16 februarie 2015, de instanţa supremă, la cinci ani de închisoare pentru abuz în serviciu privind manifestările organizate în 2009 de Ziua Tineretului. Fostul ministru s-a predat atunci la Poliţia Judeţeană Cluj, fiind încarcerată la secţia exterioară din Cluj-Napoca a Penitenciarului Gherla, dar din cauza stării sale de sănătate a fost transferată, în 2 martie, în baza unei solicitări de internare, la Spitalul Penitenciar Jilava. Ulterior, ea a fost reîncarcerată la secţia exterioară Cluj-Napoca a Penitenciarului Gherla.
Ea a fost liberată condiţionat în noiembrie 2017, după 2 ani şi 8 luni de detenţie.
