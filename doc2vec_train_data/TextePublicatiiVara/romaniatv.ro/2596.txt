Firma de analiză LMC Automotive anticipează că vânzările de SUV-uri mici vor fi mai mari cu 400.000 de unităţi în acest an, comparativ cu livrările de 1,4 milioane de vehicule înregistrate în 2017. Creşterea va fi susţinută de noile SUV-uri compacte oferite de Volkswagen Group, Citroen şi Opel/Vauxhall, care ar putea depăşi fiecare pragul de 100.000 de unităţi vândute în acest an.
În primele trei luni ale anului VW T-Roc, Citroen C3 Aircross şi Opel/Vauxhall Crossland X au intrat în topul celor mai vândute modele, pe locurile 6, 7 şi 8, fiecare cu vânzări de peste 25.000 de unităţi, potrivit news.ro
Modelul Dacia Duster, care a fost supus unei modernizări majore, a depăşit Opel/Vauxhall Mokka şi a ocupat locul al treilea, cu vânzări de 46.571 de unităţi, cu o creştere a livrărilor de 31%,  în urma liderului Renault Captur şi Peugeot 2008.
Vănzările Renault Captur au scăzut cu 0,5%, la 55.059 unităţi, iar cele al Peugeot 2008 cu 7,5%, la 50.117 unităţi, arată datele JATO Dynamics, potrivit news.ro .
”Piaţa a crescut puternic. Anticipăm că în următorii patru ani va continua să crească nebuneşte, cu circa 40%, datorită tuturor mărcilor care vin”, a spus Ponz Pandikuthira, director pentru planificarea produselor la Nissan Europe.
Atractivitatea maşinilor, cu dimensiunile lor compacte, poziţia înaltă a scaunelor şi imaginea tinerească, va propulsa piaţa la aproape 2 milioane de vehicule în 2019 şi până la 2,3 milioane de vehicule în 2022, consideră LMC Automotive.
Între noile modele care vor transforma segmentul, potrivit LMC, se află VW T-Cross, un SUV mic mult-aşteptat care se va alătura în acest an SUV-ului de dimensiuni mai mari T-Roc, potrivit Agerpres .
Anul viitor, Skoda va lansa un SUV mic, bazat pe conceptul Vision X prezentat în acest an la salonul auto de la Geneva, ca va înlocui modelul Yeti, a cărui producţie a fost oprită.
Unul dintre cele mai importante modele care vor fi lansate este un SUV Ford bazat pe Fiesta, posibil în 2020, potrivit LMC Automotive.
