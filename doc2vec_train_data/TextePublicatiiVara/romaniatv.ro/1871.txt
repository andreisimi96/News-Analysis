Ministerul Educaţiei dă vina pe propaganda negativă făcută de reprezentanții bisericii pentru criza vaccinurilor
Ministerul Educației anunță că "se impune consolidarea programului naţional de imunizare". Vaccinarea copiilor întâmpină probleme din cauza nivelului scăzut de educație, din cauza migrației sezoniere a părinților, dar și ca urmare a "propagandei negative făcută de reprezentanții bisericii" și a "implicării insuficiente a unor medici de familie".
"Cadrul legislativ actual induce convingerea că statul este obligat să asigure vaccinurile din programul naţional de imunizare", spune Ministerul Sănătății, potrivit hotnews.ro . Datele sunt publicate în proiectul Strategiei naționale de educație parentală, document pus în dezbatere de Ministerul Educației și care listează și problemele cu care se confruntă în prezent societatea.
Patriarhia Română a anunțat vara trecută că Biserica susține programele publice de vaccinare care urmăresc scopuri terapeutice, dar cu o informare precisă și transparentă.
Anunțul de atunci al Patriarhiei a venit după ce jurnalistul Vlad Mixich a scris că Arhiepiscopia Alba-Iulia organiza, "în plină epidemie de rujeolă declanșată/întreținută de scăderea acoperirii vaccinale, o tabără "științifică medicală" în care nu e invitat nici măcar un medic specialist să explice cum și de ce funcționează vaccinurile, în schimb e plin de "experți" anti-vaccinare."
Ministerul Educației a lansat în dezbatere publică Strategia națională de educație parentală 2018-2025, care are un capitol rezervat problemelor educației parentale în România. Printre problemele listate: insuficienta acoperire a vaccinării.
Autoritatea subliniază faptul că "activitatea de imunizare constituie intervenţia de sănătate publică cea mai eficace, ce asigură protecţia atât a individului, dar şi a comunităţii faţă de o serie de boli severe transmisibile".
