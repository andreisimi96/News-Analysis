Nu vor putea primi această pensie cei care au fost condamnați definitiv pentru fapte de corupție. Decizia vine înainte cu două zile de mitingul PSD la care fiecare județ trebuie să vină cu un număr de cetățeni și pe care unii aleși locali l-au contestat.
USR a votat împotrivă, PNL s-a abținut, cu excepția lui Florin Roman care a votat pentru, iar PSD, ALDE și UDMR au votat pentru pensiile speciale pentru aleșii locali.
Pensile aleșilor locali vor fi plătite de la bugetul de stat, prin Ministerul Dezvoltării, condus de unul dintre apropiații lui Liviu Dragnea, vicepremierul Paul Stănescu.
Potrivit primului amendament discutat în comisia specială, „recalcularea pensiilor se face potrivit principiului contributivităţii. Baza legală pentru recalcularea acestor pensii este media veniturilor brute realizate în ultimele şase luni consecutiv din ultimul an de activitate, dar nu mai mult de 65% din media veniturilor lunare brute realizate de la 1 ianuarie 2018. Recalcularea se face la cerere, la îndeplinirea condiţiilor pentru limita de vârstă de către cei care au deţinut cel puţin un mandat întreg şi nu au decizii definitive de condamnare pentru fapte de corupţie", scrie Libertatea.ro.
Potrivit sursei citate, a doua propunere se referă la introducerea pensiilor speciale: „Cuantumul indemnizaţiei pentru limită de vârstă al celor prevăzuţi la alin. 2) – primari, viceprimari, preşedinţi şi vicepreşedinţi de consilii judeţene – se suportă din bugetul de stat, prin bugetul Ministerului Dezvoltării Regionale şi Administraţiei Publice (MDRAP), şi se plăteşte de către acesta, iar modul de aplicare a prevederilor prezentului articol se stabileşte prin norme metodologice, aprobate prin Hotărâre de Guvern".
