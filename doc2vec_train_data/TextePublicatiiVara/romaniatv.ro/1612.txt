Gigi Becali a anunţat că vrea să reintre în politică şi că ţinteşte un post de primar.
"Viitoarele alegeri prezidenţiale în niciun caz, la cârmuire înseamnă şi un primar. Eu nu fac politica care o fac politicienii. Ei fac politică pentru ei şi eu, daca fac politica, vin si ma dau jertfă pe mine pentru neam. Ei jertfesc neamul pentru ei ca să se îmbogăţească şi să ia ei neveste mai tinere şi gagici mai tinere", a spus Becali. 
Mărturisirea a fost făcută la biserica Sfânta Cuvioasă Parascheva din Voluntari. Acolo unde, în timpul slujbei, Gigi Becali s-a emoţionat până la lacrimi.
"Astea sunt trăirile mele, lacrimile sunt baia sufletului şi este un mare dar. Nu orice om poate să plângă în timplul slujbei. Sunt nişte trăiri pe care nu am cum să le explic, sunt lacrimi de bucurie şi de pocăinţă. Duhul Sfânt dă lacrimi, este un dar şi dau slavă Domnului că am darul ăsta", a mai spus Becali. 
Anul acesta, credincioşii au avut prilejul să vadă Brâul Maicii Domnului de la Mănăstirea Kato Xenia din Grecia şi racla care conţine mâna dreaptă a Sfântului Ierarh Spiridon, adusă de la catedrala din Corfu, Grecia. Iar de acum, ei se pot închina la o copie a Icoanei Maicii Domnului Prodromiţa, adusă din Sfântul Munte Athos, care va rămâne permanent spre închinare la Voluntari.
