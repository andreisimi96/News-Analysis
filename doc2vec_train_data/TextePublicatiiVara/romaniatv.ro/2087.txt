Circulația rutieră este că restricționată pe a doua bandă a autostrăzii A2 Bucureşti – Constanţa, cunoscută sub denumirea de Autostrada Soarelui, pe sensul către litoral, din cauza unor denivelări apărute la nivelul suprafeţei de rulare, informează Centrul Infotrafic.
"Din cauza unor denivelări apărute la nivelul suprafeţei de rulare, a doua bandă a autostrăzii A2 Bucureşti – Constanţa, sensul către litoral, este restricţionată la kilometrul 22+450 de metri", anunţă Centrul INFOTRAFIC din Inspectoratul General al Poliţiei Române.
Poliţiştii recomandă conducătorilor auto să circule prudent, să reducă viteza în zona afectată şi să respecte indicaţiile semnalizărilor rutiere montate temporar la faţa locului pentru dirijarea circulaţiei.
Nu este primul incident de acest gen pe Autostrada Soarelui. La sfârşitul lunii mai, plăcile de beton din componenţa carosabilului pe Autostrada Soarelui s-au ridicat cu aproape jumătate de metru. Circulaţia în zonă a fost oprită pe banda de urgenţă şi parţial pe prima bandă a sensului de mers de la Constanţa către Bucureşti, la kilometrul 17. 
