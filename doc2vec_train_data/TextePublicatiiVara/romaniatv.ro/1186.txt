Modificarea legislaţiei în domeniul schemei de sprijin acordate producătorilor de energie eoliană, decisă de deputaţii din Comisia de Industrie şi Servicii, va aduce beneficii însemnate posesorilor de parcuri fotovoltaice: din 2021, aceştia vor primi, doar în contul certificatelor verzi, circa 205 euro pentru fiecare MWh produs şi livrat în reţea, scrie Economica.net .
În 2012, Guvernul a decis ca, din cele şase certificate verzi pe care le primea un "fotovoltaic" pentru fiecare MWh produs, două să fie amânate până în 2017. Ulterior, Guvernul a stabilit ca amânarea la tranzacţionare a celor două certificate să fie prelungită până la finalul anului 2024, iar recuperarea acestor certificate să se facă, în tranşe lunare egale, în perioada 2025-2030. Însă, potrivit unui amendament aprobat de Comisia condusă de Iulian Iancu, se prevede restrângerea acestor termene. Astfel, amânarea celor două certificate va mai avea loc doar până la începutul anului 2021, an din care "fotovoltaicii" vor primi din nou cele şase certificate în loc de patru, şi, în plus, vor recupera, în tranşe lunare cel mai probabil, până în 2030 cele două certificate amânate.
Prevederea nu are încă valoare de lege, urmând să fie votată în plenul camerei.
Potrivit unor calcule ale unor specialişti din piaţă, asta înseamnă că, începând cu 1 ianuarie 2021, "fotovoltaicii" vor primi şapte CV pe MWh produs (cele şase reîntregite plus câte unul din cele amânate).
Valoarea minimă de tranzacţionare a unui certificat verde este de 29,4 euro, impusă prin lege. Aşadar, în 2021, proprietarii parcurilor fotovoltaice vor primi, doar în contul certificatelor verzi circa 205 euro pentru fiecare MWh produs şi livrat în reţea, pe lângă preţul energiei livrate, care devine irelevant în aceste condiţii. Certificatele verzi sunt cumpărate de furnizori, care le trec apoi în facturile consumatorilor finali de energie electrică.
Citeşte mai mult pe Economica.net.
