Planul Integrat de Calitate a Aerului Capitalei va fi dezbătut şi aprobat în şedinţa Consiliului General al Municipiului Bucureşti din data de 14 iunie, a anunţat, marţi, primarul general, Gabriela Firea, în cadrul unui eveniment dedicat Zilei Mondiale a Mediului, organizat la sediul Ministerului Mediului.
"În premieră, capitala României are un Plan Integrat de Calitatea Aerului. Acest document strategic s-a aflat în dezbatere publică, a primit toate avizele din partea ministerului, iar săptămâna viitoare, pe 14 iunie, va intra în dezbaterea şi aprobarea Consiliului General al Municipiului Bucureşti. Toate măsurile vor fi aplicate, fie că este vorba despre înnoirea parcului auto al RATB, cu cele 400 de autobuze Euro 6, fie prin lansarea în foarte scurt timp a licitaţiei pentru achiziţia a 100 de autobuze electrice, 100 de autobuze cu gaz natural comprimat, 100 de tramvaie şi 100 de troleibuze", a spus Firea.
Bucureştiul va face parte dintr-un proiect pe care Ministerul Mediului îl va depune la fonduri europene privind prognoza pe calitatea aerului, a declarat, marţi, în cadrul unui eveniment dedicat Zilei Mondiale a Mediului, ministrul Mediului, Graţiela Gavrilescu.
"Suntem într-un moment ultim. Se aprobă Planul Integrat de Calitatea Aerului al Municipiului Bucureşti, pe site-ul Ministerului Mediului se află spre dezbatere Ordinul privind implementarea şi pentru alte municipii a planului de măsuri pe calitatea aerului pentru zonele urbane care sunt aglomerate, dar mai avem ceva... Bucureştiul va face parte dintr-un proiect pe care Ministerul Mediului îl va depune la fonduri europene privind prognoza pe calitatea aerului. Ne-am propus să avem un oraş, un municipiu mare în care au început să aibă loc depăşiri consecutive ale numărului de zile pe an, care se apropie nici măcar la jumătatea anului, de jumătatea limitei admisibile de 35 de zile într-un an pe pulberile în suspensie. Vrem ca şi Municipiul Bucureşti să fie prins în acest proiect, astfel încât în fiecare dintre aceste mari oraşe şi municipii să reuşim, coroborat cu prognoza meteo pe care o dă Administraţia Naţională de Meteorologie, să mai montăm asemenea staţii, care să afişeze atât prognoza meteo, cât şi toate pulberile în suspensie, oxizii de azot, oxizii de carbon. În acest fel, fiecare dintre noi vom vedea exact care este situaţia acestor compuşi, în timpul zilei", a spus Gavrilescu.
Ministrul Mediului, Graţiela Gavrilescu, a participat, marţi, alături de primarul general al Capitalei, Gabriela Firea, la o conferinţă dedicată Zilei Mondiale a Mediului. În cadrul evenimentului, au fost prezentate o serie de autoutilaje de salubrizare 100% electrice, respectiv: o auto-măturătoare, aspiratorul urban şi o cisternă electrică.
Comisia Europeană (CE) a decis, în data de 17 mai 2018, să trimită Franţa, Germania, Ungaria Italia, România şi Marea Britanie în faţa Curţii de Justiţie a UE (CJUE) pentru nerespectarea valorilor-limită convenite pentru calitatea aerului şi pentru neadoptarea măsurilor corespunzătoare pentru a scurta cât mai mult posibil perioadele de depăşire a acestor valori, informează un comunicat de presă.
Ungaria, Italia şi România sunt trimise în faţa CJUE din cauza nivelurilor ridicate persistente de particule în suspensie (particulate matter - PM10). Valorile-limită stabilite în legislaţia UE privind calitatea aerului înconjurător (Directiva 2008/50/CE) ar fi trebuit atinse în 2010 şi, respectiv, 2005.
Potrivit Comisiei Europene, în cazul României - în aglomerarea Bucureşti valorile-limită zilnice au fost depăşite în mod persistent încă de la momentul în care dreptul Uniunii a devenit aplicabil României, iar în 2016 acestea au fost depăşite pentru o perioadă de 38 de zile.
Primarul general al Capitalei Gabriela Firea, a participat, marţi, alături de ministrul Mediului, Graţiela Gavrilescu, la un eveniment organizat cu ocazia Zilei Mondiale a Mediului.
