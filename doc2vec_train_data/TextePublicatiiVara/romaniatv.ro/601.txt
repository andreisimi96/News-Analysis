Ştefan este un copil de 4 ani, cu părul bălai și fața senină, care ne dă în fiecare zi o lecție despre dragoste, perseverență și curaj. Ștefan suferă de epilepsie generalizată, strabism convergent, nistagmus şi un sindrom genic în observaţie. Din păcate, suferinţa micuţului a fost prea mult pentru părinţi şi aceasta a ajuns în grija Fundaţiei Copii în Dificultate.
Ştefan s-a apropiat de cei care îl îngrijesc zi de zi, devenind mami, tati sau mamaie şi sub ocrotirea lor a putut să descopere plăcerea jocului cu mingea.
Jocul cu mingea şi dorinţa de a ajuta ne-au adus împreună: noi şi Ştefan vă aşteptăm alături la turneul caritabil Jeans4Dreams.
Noi suntem Challenge4Life, o mână de oameni cu profesii diferite (manager, IT-işti, inginer, medic şi economist) care împărtăşesc  pasiunea pentru volei şi dorinţa de a ajuta. Vrem să aducem un zâmbet şi pe buzele celor mai puţini norocoşi, așa că am hotărât să punem în scenă Turneul caritabil de volei pe plajă Jeans4Dreams şi să îl ajutăm pe Ştefan.
Sperăm ca acţiunea noastră să conteze şi să vă avem alături de noi cu mic, cu mare la acest eveniment în aer liber. Orice gest umanitar face diferenţa.
Turneul are loc în perioada 16-17 iunie 2018 în incinta Complexului Studenţesc Tei , cu sprijinul Federației Române de Volei, Asociației Municipale de Volei București și Asociatiei Sportive Mavi.
Oamenii frumoşi, voia bună şi voleiul pe plajă sunt garantate.
Vă invităm să ne cunoaştem în număr cât mai mare, să fim alături de Ştefan – El nu abanDONEAZĂ. TU DONEAZĂ.
Detalii despre eveniment găseşti pe www.challengeforlife.ro sau https://www.facebook.com/TurneulJeans4Dreams/ .
