Cătălin Emanoil Bocăneanu, fostul prefect al judeţului Galaţi, a fost condamnat la opt ani de închisoare. Decizia în dosarul de corupţie aparţine magistraţilor de la Curtea de Apel Galaţi şi este definitivă, informează Mediafax .
Cătălin Bocăneanu a primit 3 ani pentru trafic de influenţă în formă continuată, 3 ani pentru instigare la abuz în serviciu, 1 an pentru instigare la folosirea de informaţii nedestinate publicului şi 2 ani pentru delapidare.
De asemenea, fostul prefect a fost pedepsit cu interzicerea unor drepturi pe o perioadă de 4 ani pentru fapte de corupţie comise în 2013, când ocupa funcţia publică.
Emanoil Bocăneanu a fost trimis în judecată de DNA, secţia teritorială Galaţi, în februarie 2014, după ce în noiembrie 2013 fusese arestat preventiv în aceeaşi cauză.
În noiembrie anul trecut, după trei ani de judecată şi peste 50 de termene, judecătorul de la Tribunalul Galaţi a decis să contopească mai multe pedepse rezultând condamnarea fostului prefect la 8 ani de închisoare.
Emanoil Cătălin Bocăneanu, fost prefect al judeţului Galaţi, a fost reţinut luni, pentru 24 de ore, de procurorii DNA, el fiind acuzat de abuz în serviciu, şi pentru că funcţionarul a obţinut pentru sine sau pentru altul un folos necuvenit, sustragere sau distrugere de înscrisuri.
