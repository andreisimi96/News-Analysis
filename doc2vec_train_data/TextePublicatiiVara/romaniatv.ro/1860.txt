Două persoane din Vrancea, bănuite că ar fi forţat o fată de 14 ani să muncească pentru ele şi au abuzat-o fizic şi psihic, sunt cercetate pentru trafic de minori. Este vorba despre o femeie care a fost plasată sub control judiciar şi despre un bărbat care a fost reţinut.
Poliţiştii Serviciului de Combatere a Criminalităţii Organizate Vrancea, sub coordonarea procurorilor DIICOT Vrancea, au organizat o acţiune, pe raza municipiului Adjud, pentru depistarea a două persoane bănuite de trafic de minori.
"Din cercetări au rezultat indicii că, începând cu anul 2015, cei în cauză, profitând de imposibilitatea victimei de a-şi manifesta voinţa, ar fi exploatat o minoră, în vârstă de 14 ani, prin supunerea la efectuarea unor munci în mod forţat. De asemenea, minora ar fi fost abuzată fizic şi psihic", anunţă Poţiţia Română.
În urma cercetărilor, a fost dispusă măsura controlului judiciar faţă de o femeie, de 23 de ani, iar faţă de un bărbat, de 43 de ani, s-a dispus măsura reţinerii.
Cei în cauză urmează să fie prezentaţi Tribunalului Vrancea cu propunerea de arestare preventivă pentru săvârşirea infracţiunii de trafic de minori.
