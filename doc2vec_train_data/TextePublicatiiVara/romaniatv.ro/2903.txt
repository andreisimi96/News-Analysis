CSM Bucureşti, medalie de bronz în 2018 în Liga Campionilor, a fost repartizată în prima urnă valorică pentru tragerea la sorţi a grupelor stagiunii 2018-2019. În competiţie va lua startul şi SCM Craiova, câştigătoare a Cupei EHF, care va evolua în preliminarii.
EHF a anunţat marţi componenţa urnelor valorice pentru tragerea la sorţi a grupelor Ligii Campionilor la feminin.
Potrivit forului european de profil, în prima urnă valorică se află deţinătoarea trofeului, Gyor ETO, finalista Rostov-Don, medaliata cu bronz CSM Bucureşti şi Buducnost Podgorica.
Tragerea la sorţi va avea loc în 29 iunie, de la ora 13.30, la Viena.
În 27 iunie, de la ora 12.00, se vor trage la sorţi turneele de calificare, în care va lua startul şi SCM Craiova, câştigătoare în 2018 a Cupei EHF. Şi SCM Craiova face parte din prima urnă valorică la tragerea la sorţi.
Turneele de calificare vor avea loc între 7-9 septembrie, iar câştigătoarea fiecăruia din cele două se va califica în grupe.
La tragerea la sorţi din 27 iunie se vor stabili şi drepturile de organizare.
