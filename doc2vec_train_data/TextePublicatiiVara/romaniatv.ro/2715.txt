Au fost momente tensionante într-o cursă aeriană Timişoara-Bucureşti. O mamă şi doi copii bolnavi de varicelă au creat haos în avion. Totul s-a declanşat la îmbarcare, când pasagerii au observat că doi copii aveau o erupţie pe piele şi au alertat personalul. Mama celor două fetiţe nu a vrut, sub niciun chip, să părăsească aeronava. Mai bine de o oră, copiii contagioşi au stat în avion, împreună cu ceilalţi pasageri.
Mai mulţi pasageri ai unei curse Timişoara-Bucureşti au alertat personalul de la bordul avionului după ce au observat că două fetiţe aveau bubițe pe piele.
Căpitanul aeronavei a cerut mamei să prezinte documente care să ateste că fetele pot călători și a solicitat prezența medicului de pe aeroportul din Timișoara.
Potrivit stiri.tvr.ro , femeia nu avea un asemenea aviz și a cerut timp pentru a lua legătura la telefon cu medicul personal. A refuzat să coboare din avion.
Pasagerii au încercat să se distanțeze de cei doi copii și au stat în fața și în spatele avionului. Abia după o oră, personalul de la bord a reușit să o convingă pe femeie să părăsească avionul.
Tarom nu comentează oficial incidentul de la Timișoara. Aeronava ar fi trebuit să decoleze la ora 19:15, dar a zburat spre București cu 1 oră și 5 minute întârziere.
Varicela e o boală contagioasă, care se transmite prin contact direct, dar și pe cale aeriană.
