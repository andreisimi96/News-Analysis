Preşedintele american Donald Trump a anunţat luni înfiinţarea unei a şasea arme în cadrul forţelor armate - o ”forţă spaţială” ("space force") care va fi independentă de forţele aeriene.
”Ordon prin prezenta Departamentului Apărării şi Pentagonului să înceapă imediat procesul necesar în vederea înfiinţării unei forţe spaţiale ca a şasea armă în cadrul forţelor armate”, a declarat comandantul suprem luni, într-un discurs despre spaţiu, la Casa Albă.
 ”Vom avea o armată a aerului şi o forţă armată a spaţiului, separată dar egală”, a spus el.
Trump tranşează astfel o dezbatere în curs în defavoarea celor care - precum Congresul - voiau ca noua forţă spaţială să facă parte din US Air Force.
