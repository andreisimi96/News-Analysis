Doi dintre tinerii din centrul de plasament din localitatea Periş din judeţul Ilfov acuzaţi că au abuzat sexual doi băieţi în vârstă de 12 şi 14 ani cu retard psihic, aflaţi, de asemenea, în centrul de plasament, au fost arestaţi preventiv în noaptea de joi spre vineri.
Magistraţii Judecătoriei Buftea au emis pe numele celor doi tineri mandate de arestare preventivă pentru 30 de zile. Unul dintre ei este acuzat de viol, iar celălalt de instigare la viol. 
De asemenea, ceilalţi trei tineri audiaţi în acest caz sunt cercetaţi în libertate pentru complicitate şi instigare la viol.
Cei cinci tineri, în vârstă de 16 şi 17 ani, precum şi directoarea Centrului de plasament nr 5 din localitatea Periş au fost audiaţi, în noaptea de miercuri spre joi, fiind suspectaţi de viol, instigare la viol şi complicitate la viol, victimele fiind doi băieţi în vârstă de 12 şi 14 ani, cu retard psihic, aflaţi, de asemenea, în centrul de plasament.
Avocatul victimelor declara că abuzurile ar fi avut loc în centru, iar unul dintre agresori, în vârstă de 16 ani, şi-a recunoscut fapta la audieri.
"Copiii mai mari i-au violat pe cei mai mici. Aceşti copii care sunt victime sunt bolnavi. Mai grav este că directoarea centrului, care ştia de două săptămâni de incidente, a încercat să ascundă", declara avocatul Alexandru Enache.
El a precizat că cei doi băieţi abuzaţi sexual, în vârstă de 12 şi 14 ani, au dizabilităţi psihice. 
Dosarul în acest caz a fost deschis de poliţiştii din Snagov, care s-au sesizat din oficiu în baza unor informaţii, a transmis Poliţia Ilfov.
