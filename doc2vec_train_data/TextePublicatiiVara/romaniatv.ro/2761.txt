Înalta Curte de Casaţie şi Justiţie (ICCJ) a confirmat irevocabil încălcarea Legii Concurenţei de către Gemini SP SRL prin participarea la o înţelegere anticoncurenţială pe pieţele comercializării de echipamente electrice şi electronice (EEE) şi a gestionării deşeurilor acestora (DEEE). De asemenea, instanţa a menţinut amenda aplicată companiei Gemini SP SRL, în valoare de 1.437.556 lei, a informat luni Consiliul Concurenţei, potrivit News.ro.
Anterior, şi Curtea de Apel Bucureşti a menţinut decizia Consiliului Concurenţei, motiv pentru care Gemini SP SRL şi Asociaţia Ecotic au formulat recursuri la ICCJ, care le-a respins ca fiind nefondate.
În anul 2014, autoritatea de concurenţă a sancţionat cu amenzi în valoare totală de 56,48 milioane lei (aproximativ 12,7 milioane euro) 14 companii membre ale asociaţiilor Rorec şi Ecotic pentru încheierea unor înţelegeri anticoncurenţiale în cadrul campaniilor de tip buy-back pe pieţele comercializării de echipamente electrice şi electronice (EEE) şi a gestionării deşeurilor acestora (DEEE).
ICCJ a confirmat încălcarea Legii Concurenţei şi în cazul companiilor Panasonic Marketing Europe GmbH şiMaguay Impex, celelalte dosare aflându-se pe rolul instanţei supreme, nefiind încă fixat termenul de judecată.
”Prin aceste soluţii definitive, Înalta Curte de Casaţie şi Justiţie a confirmat inclusiv definirea corectă a pieţei relevante de către Consiliul Concurenţei, realizată cu respectarea normelor speciale în materie”, spun oficialii autorităţii de concurenţă.
