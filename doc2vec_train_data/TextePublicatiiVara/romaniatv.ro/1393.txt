Ministrul de Interne, Carmen Dan, anunţă că va participa la mitingul PSD din Capitală pentru că ”tăcerea şi indiferenţa nu vor ajuta niciodată la construirea unei societăţi care să se bazeze pe democraţie”. Dan a dat asigurări că s-au luat toate măsurile pentru gestionarea celor 14 evenimente autorizate în Bucureşti.
"În contextul în care mâine vor avea loc în Bucureşti 14 manifestări publice aprobate de Primăria Generală a Capitalei, vreau să îi asigur pe români că am cerut structurilor Ministerului Afacerilor Interne să ia toate măsurile necesare pentru gestionarea corespunzătoare a fiecărui eveniment în parte. Toate sunt importante, iar instituţiile statului sunt în slujba tuturor cetăţenilor, motiv pentru care am solicitat ca fiecare acţiune a forţelor de intervenţie să aibă în vedere, cu prioritate, protecţia participanţilor. Am încredere că aşa se va întâmpla!", a scrie Carmen Dan pe Facebook.
Aceasta anunţă că va participa la mitingul PSD.
"La mitingul PSD voi fi alături de colegii mei, întrucât sunt de părere că tăcerea şi indiferenţa nu vor ajuta niciodată la construirea unei societăţi care să se bazeze pe democraţie. Întotdeauna acţiunile care m-au ghidat în viaţă au avut ca pilon principal dreptatea, respectarea legii şi a Constituţiei. Cred cu tărie că este esenţial să ne asumăm răspunderea pentru faptele şi acţiunile noastre, fie că suntem miniştri, procurori, preşedinţi sau simpli cetăţeni!", a mai scris ministrul de Interne pe Facebook.
Tudorel Toader nu participă la miting
Ministrul Justiţiei, Tudorel Toader, a declarat că nu va participa la mitingul PSD de sâmbătă, organizat în Bucureşti, pentru că va fi la Iaşi până duminică.
"Eu, astăzi, (n.r. vineri) voi pleca la Iaşi, unde voi rămâne până duminică. Voi fi la Facultatea de Drept din Iaşi, unde îmi continui activităţile de profesor, dar şi de rector suspendat din funcţie", a afirmat Tudorel Toader.
În Capitală au loc, sâmbătă, 14 evenimente, inclusiv mitingul PSD, Gabriela Firea afirmând că va fi un test pentru autorităţi, în condiţiile în care în 2020 Bucureştiul va fi gazda Campionatului European de Fotbal.
Poliţia Română a anunţat măsuri sporite pentru buna desfăşurare a evenimentelor, inclusiv survolarea Capitalei cu un elicopter.
Mitingul PSD va avea loc sâmbătă de la ora 20:00, în Piaţa Victoriei, şi va avea ca temă apărarea democraţiei şi a statului de drept.
