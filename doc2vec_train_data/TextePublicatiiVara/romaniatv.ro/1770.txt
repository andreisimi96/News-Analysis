"Avocatul Poporului s-a sesizat din oficiu în cazul decesului unei persoane private de libertate în Centrul de Reţinere şi Arestare Preventivă Bucureşti", se arată într-un comunicat de presă al AP, potrivit agerpres.ro .
Sursa citată reaminteşte că, potrivit informaţiilor apărute în presă, pe 8 iunie, o persoană de sex feminin, cunoscută consumatoare de substanţe stupefiante, deţinută în Centrul de Reţinere şi Arestare Preventivă Bucureşti din data de 30 mai 2018, a decedat.
Citeşte şi  Moarte suspectă la arestul Central al Capitalei în această dimineaţă
Biroul de presă al Poliţiei Capitalei informa atunci că, "la ora 5,45, o persoană aflată în regim de arest preventiv i-a sesizat pe poliţiştii aflaţi în exercitarea atribuţiilor de serviciu că femeia care se afla în aceeaşi cameră cu ea se simte rău şi că a încercat să se dea jos din pat, dar a căzut la loc. Un angajat al personalului medical a sosit la ora 5,47 şi după o scurtă evaluare a apelat serviciul 112". Imediat după ora 6,00 a sosit primul echipaj SMURD, care după efectuarea investigaţiilor primare a hotărât să solicite o altă ambulanţă, cu medic, pentru manevre specifice de resuscitare. La ora 6,22 a sosit cea de a doua ambulanţă, care a ajuns la pacientă, preciza Poliţia Capitalei.
"Au fost efectuate manevre de resuscitare, dar în jurul orei 7,00 a fost constatat decesul. Cazul a fost preluat de Parchetul Tribunalului Bucureşti şi Serviciul Omoruri în vederea stabilirii contextului în care s-a produs decesul. Persoana de 31 de ani era cunoscută consumatoare de substanţe stupefiante şi se afla încarcerată din data de 30 mai sub acuzaţia de furt calificat", menţiona Biroul de presă al Poliţiei Capitalei.
