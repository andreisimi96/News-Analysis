Primul pacient transplantat pulmonar în România a fost externat joi de la Spitalul Colentina, unde fusese internat pentru recuperare respiratorie.
"Pacientul s-a externat în jurul orei 13,30 în perfectă stare din punct de vedere clinic. A fost internat pentru recuperarea respiratorie", au declarat surse medicale, potrivit Agerpres.
Bărbatul a fost transplantat pulmonar la Spitalul Clinic ''Sfânta Maria'' din Capitală, el fiind externat din acea unitate la mijlocul lunii mai.
"Pacientul va face reabilitare respiratorie la Spitalul Clinic Colentina, la Secţia de Pneumologie, special modernizată pentru pacienţii transplantaţi. Protocolul de tratament este similar celui de la Clinica MHH din Germania, unde pacienţii sunt reabilitaţi postoperator în centrul medical din Bad Fallingbostel, la aproximativ 70 de kilometri distanţă de Hanovra", afirma atunci într-un comunicat Administraţia Spitalelor şi Serviciilor Medicale Bucureşti.
