Prim-ministrul Viorica Dăncilă a avut joi, în contextul vizitei de lucru pe care o efectuează în Lituania, o întrevedere cu preşedintele Parlamentului lituanian, Viktoras Pranckietis, discuţiile vizând teme legate de relaţia bilaterală dintre cele două state şi aspecte privind agenda europeană şi cea de securitate.
Cei doi oficiali au evocat importanţa istorică a anului 1918 atât pentru România, cât şi pentru Republica Lituania, în contextul în care, în 2018, ambele state celebrează Centenarul.
"Şeful Executivului român şi preşedintele Parlamentului lituanian şi-au exprimat satisfacţia pentru consistenţa dialogului bilateral, atât la nivel guvernamental, cât şi parlamentar şi au evidenţiat potenţialul de dezvoltare a cooperării în domeniul economic", se arată în comunicat.
Totodată, Viorica Dăncilă a prezentat stadiului pregătirilor pentru preluarea de către România a preşedinţiei Consiliului UE şi a avut un schimb de opinii cu Viktoras Pranckietis cu privire la viitorul proiectului european.
Dăncilă a reiterat că "ţara noastră sprijină extinderea UE şi că doreşte menţinerea acestui subiect pe agenda europeană în timpul preşedinţiei române a Consiliului".
În ceea ce priveşte agenda de securitate, convorbirile s-au axat asupra riscurilor şi ameninţărilor cu care se confruntă Alianţa Nord-Atlantică, precum şi asupra situaţiei de securitate din regiunea Mării Negre, se precizează în comunicat.
