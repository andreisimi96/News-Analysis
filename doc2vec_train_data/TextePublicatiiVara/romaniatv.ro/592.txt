Salariile oferite în această perioadă tâmplarilor cu experienţă depăşesc 3.000 de lei pe lună, în timp ce zidarii câştigă de la 3.500 de lei lunar. 
O firmă de construcţii angajează zidari pe salarii care pornesc de la 3.500 de lei pe lună şi contract de muncă full time. 
Plata salariului se face la fiecare două săptămâni, se oferă bonusuri funcţie de performanţă, analize medicale gratuite, echipament individual de protecţie, prime de sărbători.
Detalii găsiţi în anunţul de recrutare care poate fi accesat la acest link.
Un producător de mobilă angajează tâmplari-montatori mobilă, pe salarii cuprinse între 2.000 de lei şi 3.000 de lei pe lună.
"Dacă faci meseria asta de peste 10 ani şi încă nu te-ai plictisit, dacă e foarte simplu pentru tine să faci măsurători la client, să faci o schiţă de execuţie, să lucrezi cu circularul, maşina de găurit, dacă din tot montajul la client cel mai greu pentru tine e căratul pe scări şi dacă mai ai şi abilităţile să coordonezi pe cei din echipa ta, atunci sigur meriţi (salarii n- red.) de peste 3.000 lei. Dacă te pricepi doar la montaj, vei începe cu 2.000 lei, iar ca ucenic poţi învăţa meseria, fiind plătit la început cu salariul minim pe economie", spun angajatorii în anunţul de recrutare.
Angajatorii oferă candidaţilor selectaţi salarii în funcţie de competenţe, la care se adaugă o participaţie la profit prin bonusuri, contract de muncă şi plata orelor suplimentare.
