Fostul premier Dacian Cioloș a spus, marți, la Alba Iulia, că în toamnă procesul juridic de înregistrare a partidului Mișcarea România Împreună se va finaliza, iar apoi se va prezenta programul politic la care se lucrează în prezent, precizând că organizația are peste 50.000 de simpatizanți.
Dacian Cioloș a fost întrebat, marți, la o dezbatere publică organizată de Platforma România 100, despre viitorul partid și dacă este pregătit ”să se bată cu ceilalți”, fostul premier răspunzând că nu vizează acest lucru, ci vrea să se lupte ”pentru ceva”, deoarece nu vrea să ia ”votanții unor partide”.
”Vreau să atrag cât mai mulți din oamenii care nu au ieșit la vot pentru că nu au avut, spun ei, alternativă, să vină și să se implice”, a spus Cioloș, potriviz ziarului Unirea.
Președintele fondator al Mișcării România Împreună a adăugat că ceea ce face acum alături de mișcarea civică România 100 este pentru a convinge oamenii că pot fi o alternativă.
”În primul rând, tot ceea ce facem în platformă ar trebui, dacă chiar vizăm pe oamenii pe care vrem să-i vizăm, să aibă un impact și asupra proiectului politic și dacă nu are impact asupra proiectului politic înseamnă că m-am implicat degeaba și o să-i las pe alții care sunt mai buni decât mine să facă”, a spus Cioloș.
