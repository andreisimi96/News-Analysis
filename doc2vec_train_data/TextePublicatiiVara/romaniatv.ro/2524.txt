Un bărbat de 57 de ani din localitatea vâlceană Călimăneşti -Jiblea Veche a fost luat de viitura formată în urma ploilor abundente, fiind găsit decedat sâmbătă, anunţă ISU Vâlcea. Tot în judeţul Vâlcea, populaţia localităţii Băbeni a fost prealertată pentru că un pârâu riscă să se reverse şi sunt făcute consolidări ale malului, iar un pod situat pe un drum judeţean a fost afectat de aluviuni, circulaţia fiind deviată. De asemenea, traficul feroviar pe ruta Galaţi-Tecuci este întrerupt, sâmbătă, pe un fir şi restricţionat pe celălalt, după ce a fost descoperită o spălare de terasament între localităţile Piscu şi Vameş, în urma ploii torenţiale de noaptea trecută.
Un bărbat în vârstă de 57 de ani, din oraşul Călimăneşti, judeţul Vâlcea, care a fost luat de viitură, în timpul nopţii de vineri spre sâmbătă, a fost găsit mort.
Conform ISU, bărbatul a fost luat de viitură în urma ploilor abundente de noaptea trecută, sâmbătă dimineaţă fiind anunţată dispariţia sa.
Echipajele ISU au început căutările, bărbatul în vârstă de 57 de ani, dăn Călimăneşti - Jiblea Veche fiind găsit decedat, potrivit news.ro .
Tot ca urmare a precipitaţiilor abundente din ultima perioadă, pârâul Stâncălău pune în pericol un grup de gospodării din localitatea Băbeni. Populaţia din aceasta zonă a fost prealertată, iar acest pârâu este sub monitorizarea SGA şi ISU Vâlcea, fiind luate măsuri pentru consolidarea malului.
Totodată, pe DJ 646E, în comuna Bărăbăteşti, sat Bodeşti, structura de rezistenţă a podului care traversează râul Otasău a fost afectată din cauza aluviunilor. Traficul a fost deviat, iar sectorul de drum urmează să fie semnalizat corespunzător.
De asemenea, traficul feroviar pe ruta Galaţi-Tecuci este întrerupt, sâmbătă, pe un fir şi restricţionat pe celălalt, după ce a fost descoperită o spălare de terasament între localităţile Piscu şi Vameş, în urma ploii torenţiale de noaptea trecută.
"În urma evaluărilor în teren, între localităţile Piscu şi Vameş a fost descoperită o spălare de terasament pe calea ferată. Traficul feroviar pe un fir pe ruta Galaţi-Tecuci este întrerupt, iar pe un fir se circulă restricţionat", a declarat purtătorul de cuvânt al ISU Galaţi, Eugen Chiriţă.
