Liderul grupului PSD, Şerban Nicolae, a explicat că potrivit Regulamentului Senatului, un senator neafiliat unui grup politic nu poate deţine preşedinţia unei comisii permanente.
Viceliderul grupului PNL, Eugen Pîrvulescu, a propus ca, urmare a plecării unor senatori din PNL, preşedinţia Comisiei pentru drepturile omului, care era deţinută de Marius Nicoară, va fi preluată de Mircea Cazan, iar Daniel Zamfir să fie înlocuit în Comisia economică de Eugen Ţapu Nazare.
La rândul său, liderul grupului PSD, Şerban Nicolae, a propus ca noul algoritm politic al Senatului, ca urmare a desfiinţării grupului PMP şi demisiei unor senatori liberali din partid, să fie analizat într-o şedinţă a liderilor de grup. El susţine că noul algoritm ar putea modifica componenţa conducerii unor comisii permanente.
Secretarul Biroului permanent al Senatului, Mario Oprea (PNL), a solicitat ca schimbările din comisii propuse de PNL să fie aplicate până la şedinţa liderilor, dar plenul a respins prin vot această propunere.
