După o carieră pe scenă de aproape 60 de ani, era nevoită să croşeteze ca să supravieţuiască. Este povestea tristă a Mariei Butaciu, doamna cântecului năsăudean, care ne-a părăsit la începutul acestei săptămâni. Artista, atât de iubită de public şi respectată de colegi, nu a avut o viaţă uşoară, însă a ştiut să aprecieze ceea ce a avut mai de preţ: cântecul şi prietenii.
Maria Butaciu a ştiut să se bucure de tot ceea ce a obţinut. A debutat pe scenă în 1961 la Ansamblul Ciocârlia al Ministerului de Interne din București şi toată viaţa a cântat folclorul năsăudean. Artistă desăvârşită şi învăţată cu succesul şi ovaţiile, Maria Butaciu nu a uitat totuşi niciodată de rădăcinile ei ţărăneşti.
"Ei, vin îmi pupă mâna, aşa mi-e jenă că vin bătrânele şi-mi pupă mâna, ce să le spui: că una aude, alta n-aude, sunt fostele mele colege de clase primare. Sunt săracele sătule de muncă. Acolo se munceşte, e deal, în soare, în frig toată ziua, au îmbătrânit. Eu zic că nu-s babă, dar sunt deodată cu ele ", povestea Maria Butaciu.
Mariei Butaciu i-a plăcut dintotdeauna să croşeteze şi, cumva, aceasta a fost salvarea ei la bătrâneţe. Umilinţa de a avea o pensie infimă după zeci de ani de carieră a făcut-o să vândă ţinutele pe care le crea, pentru a face un bănuţ în plus.
"Mă odihnesc, nu sunt aşa solicitată la nunţi, deşi nevoia e mare, că na... Nu vreau să mă mai plâng că pensia e mică şi asta ştie toată lumea că artiştii au pensie mică. După 30 de ani, abia îmi ajunge de telefon. Mă descurc greu. De ici, de colo, cântând, mai croşetez ... o să vă arăt şi ce lucrez", se plângea artista.
Maria Butaciu s-a stins la 78 de ani, după o perioadă de lungă suferinţă. Un atac cerebral a lăsat-o pe un pat de spital, însă după 2 luni de luptă, artista a murit.
