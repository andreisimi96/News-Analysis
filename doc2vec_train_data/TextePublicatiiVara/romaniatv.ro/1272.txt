Trump l-a primit joi la Casa Albă pe premierul japonez Shinzo Abe, înaintea summitului G7 din Canada, la care urmează să participe amândoi. Multe din declaraţiile făcute de preşedinte după întâlnire s-au referit la Kim.
Foto: (c) Kevin Lamarque / REUTERS
Donald Trump a susţinut că este deja gata pentru dialogul cu Kim. "Cred că sunt bine pregătit. Nu cred că trebuie să mă pregătesc prea mult. E vorba de atitudine, e vorba de voinţa de a termina treaba, dar cred că m-am pregătit pentru acest summit de multă vreme", le-a spus el jurnaliştilor, potrivit DPA.
Preşedintele a mai afirmat că este foarte posibil să semneze împreună cu liderul de la Phenian un acord pentru încheierea războiului din Coreea, ceea ce ar fi "Un prim pas (...) partea uşoară; partea grea rămâne după aceea".
Premierul nipon a declarat că a discutat pe larg cu gazda sa problema japonezilor răpiţi de nord-coreeni şi că ar dori să negocieze direct acest subiect cu Coreea de Nord. Trump a precizat că a înţeles situaţia şi i-o va explica lui Kim, transmite Reuters.
