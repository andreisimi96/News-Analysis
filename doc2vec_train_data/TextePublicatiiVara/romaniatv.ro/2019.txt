Arbitrii asistenţi de la Cupa Mondială de fotbal 2018 din Rusia nu vor semnaliza poziţiile de ofsaid la limită, pentru a lăsa decizia corectă pentru sistemul de arbitraj video (VAR), a declarat Pierluigi Collina (foto), preşedintele comisiei de arbitri a FIFA.
Sistemul VAR, de asistenţă video pentru arbitru, va fi utilizat în premieră la CM 2018 din Rusia.
''Dacă veţi vedea arbitri asistenţi că nu flutură steagul, nu este pentru că face greşeli. Este pentru că respectă indicaţia de ţine steagul jos", a declarat Pierluigi Collina într-o conferinţă de presă. "Li s-a spus să nu semnalizeze atunci când este un ofsaid la limită, care poate declanşa un atac periculos sau o fază de gol, pentru că dacă ridică steagul, atunci totul s-a terminat. Dacă asistentul ţine steagul jos, faza curge şi poate se înscrie un gol, atunci avem şansa de a utiliza tehnologie pentru a revedea golul'', a mai spus şeful arbitrilor de la FIFA.
Citeşte şi CM 2018. Predicţiile lui Jose Mourinho: Portugalia va elimina Franţa şi Brazilia. Care va fi finala CM 2018 VIDEO
Arbitrii asistenţi video care vor urmări fazele în reluare vor fi localizaţi la Moscova şi vor putea fi solicitaţi de pe cele 12 stadioane pe care vor avea loc meciurile. Aceşti arbitri vor avea la dispoziţie imagini provenite de la 35 de camere, 33 dintre ele destinate transmisiei TV, iar două vor fi dedicate identificării ofsaidurilor.
Cazurile în care arbitrul va putea recurge la acest ajutor tehnologic rămân validarea sau nu a unui gol, atribuirea sau nu a unui cartonaş roşu, analizarea unei acţiuni care poate determina acordarea unui penalty şi corectarea unei erori de identificare a unui jucător sancţionat.
