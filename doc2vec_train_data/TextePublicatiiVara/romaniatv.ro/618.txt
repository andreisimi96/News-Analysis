Comisia specială pentru legile Justiţiei a adoptat, luni, raportul la proiectul Codului de procedură civilă, cu amendamente propuse de deputaţi, iar proiectul urmează să intre miercuri în dezbaterea Camerei Deputaţilor.
Proiectul a fost adoptat anterior de Senat, în calitate de primă Cameră sesizată, iar Camera Deputaţilor este for decizional.
Preşedintele comisiei, Florin Iordache, a precizat atunci că proiectul Codului de procedură civilă adoptat de Senat are o cincime din prevederi schimbate.
Printre modificările aduse se numără eliminarea obligativităţii asistării de un avocat sau consilier juridic a cetăţenilor care vor să facă recurs. O altă modificare este cea care vizează obligativitatea de a fi înregistrată depoziţia şi tot ceea ce spune un martor în timpul unui proces fără să treacă prin filtrul judecătorului.
