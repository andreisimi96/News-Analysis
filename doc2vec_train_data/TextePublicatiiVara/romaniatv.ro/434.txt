Patru copii s-au prezentat împreună cu părinţii, în noaptea de joi spre vineri, la spital, cu simptome ce indicau o posibilă toxiinfecţie alimentară, toţi fiind scolarizaţi la Grădiniţa "Brânduşa" din Sectorul 3 al Capitalei. De 1 iunie, alţi şase copii de la aceeaşi grădiniţă au ajuns la spital. Politistii Sectiei 11 si reprezentanti ai DSP si ANSVSA au mers la sediul unitatii scolare pentru verificari si recoltare de probe, a anunţat Poliţia Capitalei.
"La data de 01.06.2018, la ora 00.10, Secţia 11 Poliţie a fost sesizată prin Sistem 112 cu privire la faptul că la un spital pediatric de urgență s-au prezentat, însoțiți de către rude, patru minori, toți şcolarizați la o grădiniță din sectorul 3, întrucât prezentau semne ale unei posibile toxi-infecții alimentare.
Secția de poliție s a sesizat din oficiu cu privire la aceasta situatie, grupa operativa deplasandu se la spital pentru a primi date referitoare la starea de sanatate a copiilor. Au fost sesizate si alte autoritati competente un materie.
Copii se afla sub tratament si nu au ramas internati.
Pe parcursul zilei, alti 6 minori, de la aceeasi unitate de invatamant, au fost prezentati, cu aceeasi simptomatologie, la camerele de garda. Si acestia au intrat sub tratament, dar nu au fost internati.
La acest moment, politistii Sectiei 11 si reprezentanti ai DSP si ANSVSA se afla la sediul unitatii scolare pentru verificari si recoltare de probe", a anunţat Poliţia Capitalei.
Potrivit unor surse apropiate anchetei citate de Mediafax, este vorba despre Grădiniţa Nr. 161 (Brânduşa) din Sectorul 3 al Capitalei.
