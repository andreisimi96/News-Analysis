Ministrul Apelor, Ioan Deneş, consideră că unele grinzi metalice folosite în trecut pentru consolidarea falezei din Costineşti s-au înclinat şi constituie un potenţial pericol pentru turişti, solicitând Administraţiei Bazinale de Apă Dobrogea Litoral îndepărtarea acestora. În plus, ministrul a cerut amplasarea mai multor pubele pe plaje şi evacuarea constantă a acestora.
Ministrul Apelor şi Pădurilor, Ioan Deneş, a făcut, joi, un control pe litoral pentru a verifica modul în care agenţii economici care au închiriat sectoare de plajă respectă prevederile în ceea ce priveşte curăţenia şi întreţinerea acestora
Acţiunea de control a început la Costineşti, fiind însoţit de directorul general al Administraţiei Naţionale „Apele Române" (ANAR), Victor Sandu, şi de directorul Administraţiei Bazinale de Apă Dobrogea-Litoral (ABADL), Hristu Uzun. Ministrul a inspectat o parte din faleza care a fost supusă eroziunii, motiv pentru care a fost consolidată în trecut cu grinzi metalice şi blocuri de beton.
"De-a lungul timpului, din cauza valurilor mării înregistrate pe timp de furtună, unele grinzi metalice s-au înclinat din amplasament şi, în prezent, constituie un potenţial pericol pentru turiştii care s-ar aşeza în acea zonă a plajei. Ministrul i-a cerut directorului ABADL să îndepărteze imediat grinzile metalice desprinse, ca măsură temporară, până când faleza va fi consolidată, în urma finalizării proiectului POIM «Reducerea eroziunii costiere», aflat în derulare", se arată într-un comunicat de presă transmis de Ministerul Apelor şi Pădurilor.
Ministrul Ioan Deneş s-a deplasat apoi la Vama Veche unde a constatat că, în general, agenţii economici respectă prevederile legale în ceea ce priveşte amplasarea umbrelelor şi a şezlongurilor pe 70% din suprafaţa închiriată, lăsând restul, respectiv 30%, spaţiu liber pentru turiştii care doresc să stea la plajă pe cearceaf, direct pe nisip. Totodată, operatorii au lăsat liberă şi o suprafaţă de cel puţin cinci metri distanţă între linia apei şi primul rând de şezlonguri.
Ministrul a cerut amplasarea mai multor pubele şi evacuarea, în mod constant, a resturilor menajere care vor fi colectate în acestea, dar şi afânarea săptămânală a nisipului aflat în porţiunea de plajă liberă între linia ţărmului şi şezlonguri.
După ce a inspectat întreaga zonă de coastă, pentru a observa efectele eroziunii asupra ţărmului, precum şi modul în care s-au comportat lucrările realizate până în prezent pentru combaterea acestui fenomen, ministrul Apelor şi Pădurilor a vizitat şi plajele din Constanţa, Mamaia şi Năvodari.
Vizita ministrului va continua şi vineri cu parcurgerea plajelor din Eforie Sud şi Eforie Nord.
