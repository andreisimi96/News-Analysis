CALENDAR ORTODOX 8 IUNIE 2018. RomaniaTV.net vă prezintă cele mai importante sărbători religioase ale zilei de vineri.
Sărbători religioase ortodoxe: Sf. Mc. Nicandru şi Marcian; Aducerea moaştelor Sf. Mare Mc. Teodor Stratilat
Sărbători religioase greco-catolice: Aducerea moaştelor sf. m. Teodor Stratilat.
Sărbători religioase romano-catolice: Sf. Medard, ep.
Sfinţii Mucenici Nicandru şi Marcian sunt pomeniţi în calendarul creştin ortodox la 8 iunie.
Aceşti doi sfinţi, Nicandru şi Marcian, ostaşi ai Imperiului Roman, s-au hotărât, după ce L-au descoperit pe Hristos, să nu mai slujească sub arme şi să îşi schimbe viaţa.
Mărturisindu-şi deschis credinţa, au fost aruncaţi în temniţă, iar în 8 iunie 303 au fost decapitaţi în cetatea Durostorum (Silistra de astăzi). Tradiţia spune că Nicandru avea un copil, iar soţia sa, Daria, îl aşteptase timp de zece ani să se întoarcă de pe câmpul de luptă.
Astăzi este sărbătorită şi aducerea moaştelor Sfântului Mare Mucenic Teodor Stratilat din cetatea Eracliei în Evhaita, patria sa.
Sfântul Mare Mucenic Teodor Stratilat este pomenit în calendarul creştin ortodox la 8 februarie.
A trăit în timpul împăratului Liciniu (308-321). Fiind general - numele de stratilat arată că era un mare conducător de oaste - i se încredinţase cetatea Heracleea, lângă Marea Neagra.
În timpul persecuţiei împotriva creştinilor ordonate de Liciniu şi-a mărturisit cu multă putere credinţa în Hristos, îndemnându-i pe toţi să se lepede de închinarea la idoli. A îndurat cu credinţă şi cu bărbăţie toate chinurile la care a fost supus. Iar, împăratul, văzând că nu poate să-l întoarcă la zadarnica cinstire a idolilor, a poruncit să i se taie capul şi, astfel, s-a săvârşit în ziua de 8 februarie.
Aducerea trupului său din cetatea Heracleea în Evhaita, în stăpânirea strămoşilor săi, a fost cerut de Sfântul Mucenic Teodor celui care a privit la pătimirea sa şi care îi era slujitor, pe numele său Uar acesta a şi consemnat toate câte s-au întâmplat.
Preasfânta Inimă a lui Iisus este o sărbătoare importantă. Credincioșii catolici celebrează, în a doua săptămână după Rusalii, în acest an pe 8 iunie, Preasfânta Inimă a lui Iisus. Este vorba despre o devoțiune de îndrumare, menită să ajute la înțelegerea adevăratei imagini a lui Dumnezeu și a profundei semnificații a vieții. 
Din Preasfânta Inimă a lui Iisus curge iubire
Din punct de vedere biblic, inima este punctul central, primordial, al unei persoane, sinteza existenței. Iar Preasfânta Inimă a lui Iisus este calea către bucuria aflată în apa izvorului mântuirii. Se spune că Însuși Mântuitorul Și-a arătat dorința de a se institui o sărbătoare în cinstea Inimii Sale. Prin revelațiile sfintei Maria-Margareta Alacoque, canonizată pe 13 mai 1920. Și a cărei zi de comemorare în Biserica Catolică este 17 octombrie. Papa Benedict al XVI-lea spunea că Preasfânta Inimă a lui Iisus este izvor de îndurare pentru toți. Este simbolul iubirii lui Isus față de Tată, dar și al iubirii pentru fiecare dintre noi.
