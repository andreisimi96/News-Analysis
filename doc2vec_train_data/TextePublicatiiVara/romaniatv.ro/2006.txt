Un număr de 3.353 de beneficiari ai programului de tomate cultivate în spaţii protejate din ciclul I au fost plătiţi, până la data de 8 iunie 2018, cu suma de 46.264.358 lei, informează Ministerul Agriculturii printr-un comunicat remis miercuri AGERPRES.
Cei mai mulţi cultivatori provin din judeţele Olt (2000), Giurgiu (500), Teleorman (315) şi Brăila (200). În primul ciclu din acest an s-au înscris 13.861 de cultivatori de roşii.
Programul de sprijin pentru tomate, cultivate în sere sau solarii, cu ajutorul căruia producătorii agricoli din România sunt susţinuţi, se află în al doilea an de implementare, asigurându-se astfel necesarul de consum intern de tomate proaspete din producţia autohtonă începând cu luna mai şi până în decembrie.
Pentru a fi eligibili pentru acordarea ajutorului de minimis de 3.000 de euro/an pentru cultura de tomate, beneficiarii trebuie, printre altele, să deţină o suprafaţă cultivată cu tomate în spaţii protejate de cel puţin 1.000 mp, să obţină o producţie de minimum 2 kg tomate/mp, dar şi să valorifice o cantitate de tomate de cel puţin 2.000 kg dovedită cu documente justificative. 
