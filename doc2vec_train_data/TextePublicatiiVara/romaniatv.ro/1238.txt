Sora mai mică a reginei Maxima a Olandei a murit la vârsta de 33 de ani, a declarat joi la Haga o purtătoare de cuvânt a palatului regal,  informează Agerpres.
"Trebuie să anunţăm că sora reginei, Inés Zorreguieta, a murit miercuri noaptea la Buenos Aires", a precizat purtătoarea de cuvânt.
Regina Maxima şi-a anulat toate apariţiile programate până la sfârşitul săptămânii viitoare, inclusiv vizitele în Letonia, Estonia şi Lituania, se indică într-un comunicat al palatului, urmând ca regele Willem-Alexander să participe singur la evenimentele programate.
Televiziunea publică NOS a relatat că Ines Zorreguieta primise tratament pentru probleme psihice. Potrivit purtătoarei de cuvânt a palatului, se suspectează că sora reginei s-a sinucis.
