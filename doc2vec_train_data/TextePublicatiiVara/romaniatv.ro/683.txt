Ministrul Justiţiei, Tudorel Toader, a scris, marţi, pe Facebook că nu trebuie confundată independenţa procurorilor în instrumentarea cauzelor cu faptul că aceştia îşi desfăşoara activitatea sub autoritatea ministrului de resort. Reacţia vine la foarte scurt timp după ce preşedintele Klaus Iohannis a anunţat că va acţiona pentru respectarea statului de drept şi va avea grijă ca procurorii să rămână independenţi.
"A nu se confunda independenta procurorilor in instrumentarea cauzelor/constand in administrarea probatoriului, adoptarea solutiilor legale/, cu faptul ca acestia isi desfasoara activitatea sub autoritatea ministrului justitiei, referitoare la administrarea justitiei sau promovarea politicii penale!", a scris ministrul Justiţiei, Tudorel Toader, pe Facebook. 
Președintele Klaus Iohannis a declarat, marți, că aşteaptă motivarea Curţii Constituţionale în ceea ce priveşte decizia referitoare la revocarea şefei DNA, Laura Codruţa Kovesi, subliniind că procurorii trebuie să fie independenți și nu controlați politic, iar autoritatea ministrului Justiţiei ar trebui să fie folosită pentru a-i apăra pe aceştia. De asemenea, președintele a menționat că „o decizie a CCR nu poate fi discutată prin referendum”, dar dacă va fi nevoie, putem să convocăm un referendum”.
"Aştept motivarea Curţii. (...) Personal, sunt convins că procurorii trebuie să fie independenţi. Procurorii în niciun caz nu trebuie să fie controlaţi politic. Nu pot fi în subordinea unui politician. (...) În Constituţie avem un articol care spune că procurorii funcţionează sub autoritatea ministrului. Eu înţeleg că ministrul are sau ar trebui să aibă o autoritate în domeniu şi să o folosească pentru a-i apăra pe procurori. (...) Autoritatea ministrului ar trebui să fie orientată spre înlesnirea muncii procurorilor. (...) Eu iau în calcul să respect statul de drept în România, să am grijă, atâta cât pot, să rămână procurorii independenţi, cu respectarea Constituţiei", a declarat Klaus Iohannis. 
Curtea Constituţională a constatat săptămâna trecută existenţa unui conflict juridic de natură constituţională între ministrul Justiţiei şi preşedintele Klaus Iohannis, generat de refuzul şefului statului de a da curs propunerii de revocare din funcţie a procurorului-şef al Direcţiei Naţionale Anticorupţie, Laura Codruţa Kövesi.
CCR arată că, pentru soluţionarea acestui conflict, preşedintele urmează să emită decretul de revocare din funcţie a procurorului-şef al DNA.
