Un oficiu poştal din municipiul Arad a fost spart de hoţi, în noaptea de luni spre marţi, uşa fiind găsită dislocată de către angajaţi, când au ajuns la serviciu. Valoarea prejudiciului este în curs de stabilire, însă deocamdată se ştie că au fost sustrase colete cu produse comandate pe internet. În trecut, oficiul a mai fost spart, iar poliţiştii au aplicat amenzi pentru că nu există nici pază, nici sistem de supraveghere video.
Oficiul poştal spart este situat în cartierul Micălaca, uşa fiind găsită dislocată marţi dimineaţă, când angajaţii au ajuns la serviciu.
Dulapurile şi sertarele angajaţilor erau răvăşite, semn că hoţii au căutat bani, dar era dezordine şi în depozitul oficiului, unde se ţin coletele.
Angajaţii spun că nu se păstrează bani peste noapte, iar după primele verificări au constatat că lipsesc colete cu produse comantate pe internet, care au fost aduse atât din ţară cât şi din străinătate, potrivit news.ro.
Reprezentanţii Oficiului Judeţean de Poştă Arad sunt la faţa locului, pentru a face inventarul şi a calcula prejudiciul, în timp ce poliţiştii fac cercetări.
Activitatea cu publicul a fost suspendată, astfel că numeroşi arădeni care se prezintă sunt rugaţi să revină miercuri.
Conform poliţiştilor, oficiul nu are pază şi nici nu este dotat cu sistem de supraveghere video, motiv pentru care au fost aplicate mai multe amenzi.
Acelaşi sediu al Poştei Române a fost spart şi în urmă cu trei ani şi jumătate, dar atunci prejudiciul a fost mic, pentru că hoţii au găsit doar felicitări, plicuri şi timbre, estimându-se o pagubă de 120 de lei.
