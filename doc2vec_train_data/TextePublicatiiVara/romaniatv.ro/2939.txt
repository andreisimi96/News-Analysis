În cadrul unei reuniuni a Comitetului UNESCO pentru Patrimoniul Mondial, organizată în Manama, capitala statului Bahrain, specialiştii acestei organizaţii au decis luni să includă pe lista patrimoniului protejat situri din China, Franţa, Mexic şi Africa de Sud.
Valea Tehuacan-Cuicatlan din Mexic, o regiune muntoasă traversată de râul Papaloapan, faimoasă pentru peisajele sale deşertice şi cactuşii ei uriaşi, a devenit cel de-al 35-lea sit mexican inclus pe lista patrimoniului mondial UNESCO.
Este, de asemenea, cel de-al doilea sit mixt al acestei ţări - ce include elemente importante, atât culturale, cât şi naturale - inclus pe lista UNESCO, alături de Veciul Oraş Maya şi pădurile tropicale protejate din Calakmul, Campeche (sit înscris pe această listă în 2002).
Valea Tehuacan-Cuicatlan se află în partea central-sudică a Mexicului, acoperind teritorii din sud-estul statului Puebla şi din sudul statului Oaxaca, având o suprafaţă totală de 145.255 de hectare.
Valea se află în interiorul rezervaţiei biosferei Tehuacan-Cuicatlan (TCBR), o zonă naturală protejată şi înfiinţată în 1998.
Munţii Barberton Makhonjwa din Africa de Sud, cunoscuţi pentru faptul că deţin unele dintre cele mai vechi roci de pe Terra, a devenit cel de-al 10-lea sit al acestei ţări inclus pe lista UNESCO.
Celelalte nouă situri sud-africane înscrise deja pe lista patrimoniului mondial includ cinci situri culturale, trei naturale şi unul mixt. Noul sit inclus de UNESCO este un sit natural.
Comitetul UNESCO a decis luni şi includerea ariei tectonice Puys-Limagne - un exemplu de fracturare continentală - din centrul Franţei, pe lista siturilor naturale protejate.
Acest sit oferă informaţii preţioase despre formarea riftului vest european, apărut în urma procesului de formare a Munţilor Alpi, în urmă cu 35 de milioane de ani. Acesta este cel de-al 44 sit francez inclus pe lista patrimoniului mondial.
Tot luni, pe aceeaşi listă a siturilor naturale a fost înscrisă şi zona montană Fanjingshan din sud-vestul Chinei, aflată în interiorul lanţului muntos Wuling din provincia Guizhou.
În această regiune trăiesc specii de plante şi animale care au apărut în terţiar (în urmă cu 65 de milioane - 2 milioane de ani). Acesta este cel de-al 53-lea sit al Chinei înscris pe lista patrimoniului mondial UNESCO.
Totodată, Comitetul UNESCO a decis şi extinderea unui sit de patrimoniu mondial aflat în Federaţia Rusă.
Valea râului Bikin din Rusia reprezintă o extensie a sitului Sihote-Alin, înscris deja în 2001 pe lista patrimoniului mondial.
Comitetul UNESCO, întrunit în Bahrain de pe 24 iunie, analizează în această perioadă 30 de dosare aferente unor situri din lumea întreagă ce au fost propuse spre a fi incluse pe lista patrimoniului mondial.
Reuniunea UNESCO se va încheia pe 4 iulie.
