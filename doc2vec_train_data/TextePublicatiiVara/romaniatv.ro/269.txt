Performanţă fantastică pentru Mihaela Buzărnescu! Aflată la prima prezenţă pe tabloul principal de la Roland Garros, românca în vârstă de 30 de ani a avansat în turul 3 după un meci fără istoric, 6-1, 6-2 cu Rebecca Peterson. De o oră şi 5 minute a avut nevoie "Miki" pentru a obţine calificarea, iar în faza următoare se va duela, cel mai probabil, cu Elina Svitolina (favorită 4). Ucraineanca o conduce cu set şi break pe Kuzmova.
"Este o realizare incredibilă că am ajuns în turul trei la un Grand Slam, asta mi-am dorit şi mă bucur că am reuşit acest lucru la 30 de ani", a declarat Buzărnescu la Eurosport.
În turul trei, ea va juca în compania învingătoarei din meciul dintre ucraineanca Elina Svitolina, favorită numărul 4, şi slovaca Viktoria Kuzmova, locul 97 mondial.
Pentru accederea în turul trei, Buzărnescu va primi 130 de puncte WTA şi 130.000 de euro.
