Garda de coastă a Spaniei a salvat vineri şi sâmbătă 933 de migranţi şi a găsit patru cadavre în Marea Mediterană, în timp ce ţara se pregătea să primească o navă de migranţi căreia nu i s-a permis accesul în porturile din Italia şi Malta.
Foto:  Antonio Ruiz - El Pais
Numărul persoanelor care vor să scape de sărăcie şi de conflicte şi fac călătoria periculoasă către Spania s-a dublat anul trecut şi este probabil că va creşte din nou în 2018, conform agenţiei vamale a UE.
Prim-ministrul spaniol Pedro Sanchez s-a oferit deja să primească nava cu migranţi Aquarius cu 629 de persoane la bord şi a promis servicii medicale gratuite pentru imigranţii ilegali.
Garda de coastă a informat pe Twitter că a salvat 507 persoane din 59 de bărci mici în strâmtoarea Gibraltar, acolo unde a găsit şi patru cadavre.
Toate celelalte intervenţii au avut loc în vestul Mării Mediterane, între nord-estul Marocului şi sud-estul Spaniei.
