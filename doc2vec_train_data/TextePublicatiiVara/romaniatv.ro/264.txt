Procurorul general, Augustin Lazăr, a făcut un apel la păstrarea şi consolidarea încrederii în justiţie, mai ales în contextul în care se fac afirmaţii în spaţiul public în legătură cu deciziile magistraţilor, pe care le-a caracterizat ca fiind un spectacol judiciar.
„În zilele noastre trăim într-o lume foarte dinamică, despre care putem spune că este o lume foarte judiciarizată. (...) În contextul discuţiilor din spaţiul public, este foarte importantă păstrarea şi consolidarea încrederii. Sunt comentate diverse decizii judiciare care se iau, începând cu faza de urmărire penală şi până în faza de judecată. Observăm că se fac afirmaţii cu uşurinţă debordantă - cine la cine a intervenit şi cine, de ce, a dat o anumită soluţie. Este absolut surprinzător să observi un raţionament ca acesta în spaţiul public, care evident că nu aparţine raţiunii, nu aparţine unei analize raţionale a evenimentelor, ci aparţine spectacolului judiciar, în cel mai bun caz. (..) Dar păstrarea încrederii în sistemul judiciar e esenţială şi evitarea impresiei că deciziile judiciare pot fi influenţate este absolut esenţială. Aş face un apel să vin alături de magistraţi, de ofiţerii poliţiei judiciare, toţi cei care vor să o facă şi să consolideze încrederea”, a spus Augustin Lazăr, la aniversarea Direcţiei Generale Anticorupţie, eveniment care a avut loc, miercuri, la Cercul Militar.
Procurorul general a menţionat că este important de avut în vedere că orice „incident procesual” din ţara noastră face înconjurul lumii.
„Aş dori să fac o trimitere la Mario Vargas Llosa care spune că trăim într-o lume a spectacolului, este aprecierea unui premiant Nobel, dar, aş completa eu, într-o lume a spectacolului judiciar mai degrabă pentru că spectacolul judiciar este foarte agreat pentru că lumea este judiciarizată şi toată lumea vede, observă, comentează activităţile noastre. Este important să ştim că lucrăm într-un acvariu de sticlă în care ne vede o lume întregă şi orice incident procesual care apare face turul ţării, face turul lumii”, a mai spus Lazăr.
