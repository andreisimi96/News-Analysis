Comisia Europeană (CE) a transmis în luna mai guvernului român o scrisoare prin care solicită acestuia să asigure menţinerea independenţei Autorităţii de Audit în cadrul procesului de revizuire a Legii de funcţionare a Curţii de Conturi, în caz contrar existând un temei pentru întreruperea sau suspendarea plăţilor din fondurile structurale şi de investiţii pentru programele vizate, a declarat un purtător de cuvânt al CE.
''Este o obligaţie a Comisiei Europene să asigure o folosire corespunzătoare a bugetului UE. Regulile care guvernează fondurile structurale şi de investiţii europene pentru perioada 2014-2020 (reglementările CPR) stabilesc necesitatea ca statele membre să desemneze pentru fiecare program de finanţare o autoritate de audit funcţională independentă. Autorităţile de audit sunt cruciale pentru evaluarea independentă şi raportarea cu privire la eficienţa funcţionării sistemelor de control şi de management ale programelor de finanţare, precum şi pentru asigurarea legalităţii şi conformităţii utilizării fondurilor din bugetul UE'', a amintit purtătorul de cuvânt comunitar, citat de Agerpres.
''Prin urmare, Comisia Europeană urmăreşte îndeaproape procesul legislativ de revizuire a Legii pentru organizarea şi funcţionarea Curţii de Conturi a României'', în România autoritatea de audit fiind stabilită în cadrul Curţii de Conturi, a precizat el în continuare.
''În acest context, serviciile Comisiei (Europene) au trimis guvernului român o scrisoare pe data de 3 mai, prin care îşi exprimă preocuparea cu privire la ultimele schimbări legislative. Dacă independenţa autorităţii de audit nu va mai fi asigurată, aceasta ar putea constitui un temei pentru întreruperea sau suspendarea plăţilor din fondurile structurale şi de investiţii pentru programele vizate'', a atenţionat purtătorul de cuvânt al CE.
În calitate de primă cameră sesizată, Camera Deputaţilor a votat pe 25 aprilie, cu 224 de voturi pentru, 27 de voturi contra şi 13 abţineri, propunerea legislativă pentru modificarea şi completarea Legii nr. 94/1992 privind organizarea şi funcţionarea Curţii de Conturi.
Conform propunerilor adoptate, instituţia de control nu va mai putea să se pronunţe asupra oportunităţii unor investiţii, ci doar va verifica modul în care este administrat şi cheltuit banul public, şi va fi obligată să prezinte în rapoarte doar prejudiciile certe. De asemenea, eventualele contestaţii vor fi analizate de alţi auditori decât cei care au întocmit rapoartele iniţiale.
Propunerea de revizuire a fost iniţiată de senatorul PNL Daniel Zamfir şi susţinută de PSD, UDMR si PNL.
